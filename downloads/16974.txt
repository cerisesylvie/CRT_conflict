Consiglio Regionale della Valle d'Aosta - Oggetto del Consiglio n. 302 del 16 dicembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula
Oggetto del Consiglio n. 302 del 16 dicembre 1998 - Resoconto
SÉANCE DU 16 DÉCEMBRE 1998 (MATIN)
OGGETTO N. 302/XI Intendimenti circa l'inserimento di località
sciistiche valdostane tra le stazioni ospitanti la Coppa del mondo
di sci alpino. (Interpellanza)
Interpellanza Richiamato il programma di legislatura
dell'attuale maggioranza, dove alla voce "Turismo " viene promesso
l'impegno a "fare dei grandi eventi sportivi (tra cui viene citata
la Coppa del Mondo di sci alpino) un elemento di richiamo per far
conoscere la Valle d'Aosta e apprezzare la sua offerta ricettiva e
turistica";
Viste le precedenti iniziative consiliari presentate nella
scorsa legislatura in merito al mancato inserimento di località
sciistiche valdostane tra le stazioni ospitanti la Coppa del Mondo
di sci alpino;
Venuto a conoscenza, dagli organi di informazione, che la
Federsci ha deciso la rotazione delle sedi italiane di Coppa del
Mondo, e che tra queste sembrerebbe non esserci alcuna località
valdostana;
i sottoscritti Consiglieri regionali
Interpellano
l'Assessore competente per sapere:
1) se è a conoscenza di quanto citato in premessa;
2) per quali motivi, se quanto detto in merito alla rotazione
delle sedi italiane di Coppa del Mondo corrisponde al vero, la
Giunta regionale non è riuscita, per l'ennesima volta, ad inserire,
nonostante le peculiarità della nostra regione in materia di sport
invernali, alcuna località valdostana tra le stazioni ospitanti la
Coppa del Mondo di sci alpino;
3) come e con quali sinergie e metodologie intende operare
nell'immediato futuro al fine di ricollocare la Valle d'Aosta
all'interno della Coppa del Mondo di sci alpino.
F.to: Lanièce - Marguerettaz - Comé - Collé
Président La parole au Conseiller Lanièce.
Lanièce (Aut) All'origine della presentazione di
quest'interpellanza vi sono tre motivazioni di fondo: una possiamo
chiamarla una motivazione di continuità, nel senso che nella
passata legislatura circa ogni anno veniva da parte della minoranza
del Consiglio presentata in aula un'interpellanza per sapere a che
punto erano le azioni dell'Amministrazione regionale per poter
ospitare in Valle d'Aosta una prova della Coppa del mondo di sci
alpino.
Questo è un senso di continuità ed infatti nell'ultima
interpellanza, di cui il primo firmatario era il collega
Marguerettaz, l'allora Assessore al turismo ci aveva risposto
dicendo: "Ci siamo attivati da tempo con il Responsabile dell'ASIVA
regionale, con i Delegati regionali della FISI, con i vertici della
FIS ed è un lavoro sinergico e di prospettiva che sicuramente
produrrà dei benefici per la nostra Regione. Sono state superate le
incomprensioni del passato, sono state ricostruite le basi per
poter aspirare a vedersi finalmente riassegnate le competizioni di
quest'importante manifestazione. La metodologia è chiara: essere
pronti con impianti, strutture e uomini ad ospitare, laddove se ne
presenti l'opportunità, la prova di Coppa del mondo e questo anche
perché le località che si sono inserite negli ultimi 10 anni ci
insegnano che tutte quante hanno seguito questo
percorso…".
Aveva poi aggiunto: "…Occorre
pertanto lavorare come abbiamo fatto in questi ultimi due anni
cercando di farlo in modo sereno, serio e costruttivo, cercando di
riallacciare quei rapporti che sono indispensabili con le
istituzioni per poi poter pretendere e ottenere l'assegnazione di
gare di questo livello. Sono convinto che i risultati di questi
sforzi verranno riconosciuti e giustamente ripagati al più
presto".
Un'altra motivazione che sta alla base di quest'interpellanza è
che, leggendo il programma di legislatura dell'attuale maggioranza,
vediamo che alla voce turismo si parla di fare dei grandi eventi
sportivi, fra cui viene citata la Coppa del mondo di sci alpino, un
elemento di richiamo per far conoscere la Valle d'Aosta ed
apprezzare la sua offerta ricettiva e turistica, anche perché
giustamente possiamo dire che la prova di Coppa del mondo di sci
alpino rappresenta sicuramente un formidabile veicolo per la
promozione turistica della nostra Regione vista anche la
peculiarità della nostra Regione dal punto di vista delle montagne
e della presenza della neve.
L'ultima motivazione, ma non per questo la meno importante, è
che abbiamo letto sul quotidiano La Stampa del 7 novembre in un
trafiletto dal titolo "Sci: turnover delle sedi" che la Federsci ha
deciso la rotazione delle sedi italiane di Coppa del mondo. In
campo maschile si alterneranno Sestrières e Madonna di Campiglio
per quanto riguarda gli slalom, mentre per le discese toccherà a
Gardena e Bormio. Alla luce di queste informazioni che abbiamo sia
perché riferite al passato, sia perché le abbiamo apprese dal
quotidiano La Stampa, ci siamo permessi di presentare
quest'interpellanza per sapere se c'è la possibilità che in futuro
ci sia una località valdostana che possa rientrare nel giro della
Coppa del mondo di sci alpino. Vogliamo sapere se quest'articoletto
era incompleto, nel senso che era stata dimenticata qualche
località, fra cui una località valdostana, o se invece anche per
quest'anno e per il prossimo anno la nostra Regione dovrà fare a
meno di avere una sua località presente all'interno del "circo
bianco".
Questa è la prima motivazione di fondo. Chiediamo, nel caso di
risposta negativa, quali sono le azioni messe in campo dalla nuova
Giunta in merito a questa prospettiva; vorremmo sapere se si sono
presi nuovi contatti, se c'è in previsione un'evoluzione positiva e
quindi se l'Assessore ci può illustrare nuove iniziative e fornire
positive notizie in merito a questo problema.
Ovviamente speriamo che dalla risposta dell'Assessore emerga
anzitutto una risposta diversa da quelle date alle precedenti
interpellanze e che magari dalla risposta dell'Assessore emergano
dei dati confortanti sulla possibilità in un futuro non troppo
lontano di poter vedere la presenza della Coppa del mondo di sci
alpino nella nostra Regione.
Questo è l'augurio che speriamo possa essere confermato dalle
parole dell'Assessore.
Président Pour la réponse la parole à l'Assesseur au tourisme,
aux sports, au commerce et aux transports, Lavoyer.
Lavoyer (FA) A seguito anche di informazioni che abbiamo
richiesto al Consiglio federale della FISI, in particolare anche al
nostro Rappresentante all'interno, Guido Giampieri, non risponde al
vero che la FISI ha deliberato il meccanismo di rotazione delle
sedi italiane di Coppa del mondo analogo a quanto la FISI stessa ha
approvato a partire dal 1987 per le prove di fondo cioè non risulta
che ci sia questa decisione.
Vero è che a livello internazionale la FIS ha formulato un
indirizzo generale tendente allo snellimento del calendario di
Coppa del mondo funzionale ad una semplificazione e limitazione dei
trasferimenti del circolo bianco basato sulla concentrazione per
zone delle prove di Coppa del mondo. È questo l'argomento che lì
viene definito come rotazione.
Al riguardo la FISI non ha ancora recepito ufficialmente tale
indicazione pertanto il calendario delle prove italiane non può
dirsi attualmente basato sul meccanismo di rotazione formalmente
approvato.
Se si considerano poi le stazioni interessate a tale calendario,
la Val Gardena, come ha detto bene il Consigliere Lanièce, l'Alta
Badia, Bormio e Sestrières, appare evidente che la strategia basata
sulle continue sollecitazioni agli organi federali - cosa che
peraltro abbiamo iniziato a fare e continuiamo a fare sulle
periodiche dichiarazioni di disponibilità perché le dichiarazioni
sono sempre positive anche da parte degli organi federali - non può
portare a grandi risultati se non nella misura in cui tutto sia
accompagnato dalla realizzazione di infrastrutture di gara
altamente competitive e tali da rappresentare realmente una valida
alternativa alle sedi classiche, sia eventualmente per la supplenza
di gare che non possono essere realizzate, sia eventualmente per
l'indicazione come scelta prioritaria. La prima cosa da fare è la
realizzazione di strutture che permettano di creare i presupposti
affinché la Valle d'Aosta venga scelta.
Ed è in questa direzione che prevalentemente ci stiamo muovendo
in un discorso di concretezza, quanto ai contatti, quelli
chiaramente li abbiamo ripresi, però rimane pura filosofia.
Muovendoci in questa direzione stiamo attuando la realizzazione
della Pista Leonardo David a Gressoney-Saint-Jean assistita da un
impianto di innevamento programmato e soprattutto dotata di
illuminazione sul tracciato di slalom e di gigante che consentirà
alla Valle d'Aosta di accreditare la propria candidatura ad
ospitare gare di Coppa del mondo non più soltanto in ragione di un
vantato diritto all'alternanza con altre zone, ma con argomenti ben
più convincenti. Soprattutto la possibilità di illuminare la pista
è un atout molto importante quindi, ci attiviamo per presentare
un'infrastruttura ad un'organizzazione altamente competitiva.
In conclusione, sul discorso dei contatti e delle pubbliche
relazioni continueremo a muoverci, però l'elemento fondamentale è
avere delle strutture, anche perché - e le polemiche di questi
giorni sono sotto gli occhi di tutti - nei nostri contatti ci
muoviamo nel rispetto della legalità, quindi vorremmo che la scelta
di un evento, che certamente tutti auspichiamo ritorni in Valle
d'Aosta, venga per le capacità della nostra Regione di attrezzarci
e per l'offerta di infrastrutture che riusciamo a dare, e non per
altri motivi che evitiamo di prendere in considerazione.
Président La parole au Conseiller Marguerettaz.
Marguerettaz (Aut) Ringrazio l'Assessore Lavoyer perché, come
ricordava il collega Lanièce, questa è una delle classiche
interpellanze periodiche che puntualmente ogni anno - prima avevo
preso un po' io quest'argomento in considerazione, adesso
giustamente il collega Lanièce mi ha risollecitato - riproponevamo
all'attenzione della Giunta e dell'Assessore competente. Dicevo,
voglio ringraziare l'Assessore Lavoyer perché abbiamo sentito delle
parole nuove e diverse rispetto a quelle che abbiamo invece sentito
per cinque anni quando, pur essendoci una maggioranza più o meno
simile a questa e quindi un Governo che rispecchiava l'accordo
politico di maggioranza, l'Assessore che aveva la delega al turismo
era diverso e non so se per una diversa valutazione da parte del
singolo Assessore o se per una diversa valutazione da parte della
nuova maggioranza, se così possiamo chiamarla, anche se viene un
po' da sorridere, ripeto, le argomentazioni sono decisamente
diverse.
Si è passati cioè dal dire che tutte le impossibilità derivanti
dal riportare una gara di Coppa del mondo di sci alpino in Valle
d'Aosta derivavano da una svendita che era stata fatta nella nostra
Regione nei confronti di Sestrières per lo scambio con un appoggio
per quanto concerneva la candidatura della Valle alle olimpiadi
invernali, al ragionamento che abbiamo sentito fare dall'Assessore
Lavoyer. Un ragionamento che se ci trova più consenzienti, così
come non ho timore a confermare, ci lascia molto amaro in bocca
perché, se è vero ciò che ha detto l'Assessore Lavoyer, cioè che
per sperare di ottenere nuovamente una competizione a livello
mondiale nella nostra Regione è necessario diventare competitivi
nei confronti delle altre stazioni invernali, quindi con tutta una
serie di interventi che lui stesso ricordava, questo lascia
supporre che noi abbiamo perso cinque anni. Perché nei cinque anni
precedenti, non essendo questo il problema, evidentemente non si è
messo mano con serietà alla questione con buona pace di chi diceva
le cose che ricordavo prima e con buona pace di chi per cinque anni
ha amministrato collegialmente questa Regione.
Prendo quindi atto che prima di riproporre con credibilità e
forza la candidatura della nostra Valle sono necessari tutta una
serie di interventi, di realizzazione di infrastrutture varie;
l'Assessore ne ha ricordata una, ma credo che ce ne siano anche
altre da portare avanti. Sono anni che si parla di piste di
rientro, che sono la prima condizione indispensabile per poter
accedere a una gara di questi livelli, piste di rientro che credo
attendano ancora la realizzazione in alcuni comuni della nostra
Valle.
Ultima considerazione che faccio, anzi penultima: non so, non
essendo un profondo conoscitore della materia come avvengano le
modalità in questo senso. Ricordo però che alcuni anni fa, forse
due stagioni fa, vi era una carenza di neve in diversi territori,
in diverse stazioni che dovevano ospitare delle gare di Coppa del
mondo. In quell'occasione c'era, sono certo che ci sia altrettanto
oggi, la possibilità di presentare la candidatura di questa o
quella stazione sciistica per ospitare gare che non possono essere
disputate nella località ufficialmente designata. Faccio un
esempio, proprio in questo fine settimana a Veysonnaz credo siano
in calendario alcune gare di Coppa del mondo che probabilmente non
saranno disputate perché pare ci sia uno scarso innevamento.
È vero che in questo periodo anche noi soffriamo dello stesso
problema, ma è altrettanto vero che se lo stesso problema si
dovesse riproporre più in là nella stagione e noi dovessimo avere
delle stazioni sufficientemente innevate, potremmo proporre la
candidatura di questa o quella stazione per ospitare una gara non
disputata altrove. Forte delle cose dette, devo dire, della
maggiore sicurezza espressa dall'Assessore Lavoyer nel rispondere a
quest'interpellanza, sono certo che questo poteva essere fatto
tranquillissimamente anche in passato, ma siccome era più
importante far passare ancora certe considerazioni di tipo politico
più che amministrativo, anche questa è stata una occasione persa,
perché altre stazioni, sicuramente meno accreditate di quelle
valdostane, in passato hanno avuto questa chance e non l'hanno
persa.
L'ultima considerazione che faccio, e che lascio come "question
ouverte" se si può dire così, è su un passaggio che ha fatto
l'Assessore Lavoyer dicendo che comunque loro mantengono dei
rapporti corretti all'interno di quelle che sono le leggi che
dovrebbero regolare qualsiasi rapporto fra istituzioni in modo
particolare, facendo palesare il fatto che dalle notizie di questi
giorni sembrerebbe che il CIO in qualche modo sia oggetto di ombre
non troppo chiare.
Non vorrei dire, ma a me era parso di capire che la polemica
riguardasse il CIO; non vorrei che dalle mezze informazioni
dell'Assessore Lavoyer quest'ombra si allungasse anche sulla FISI
che mi sembra almeno al momento non essere oggetto di nessuna...
come?
(interruzione dell'Assessore Agnesod, fuori microfono)
… ma nemmeno il CIO, Assessore. Lei
sa che il CIO è un organismo internazionale, quindi il CIO proprio
non c'entra niente con questo. Se la FISI non c'entra niente,
sicuramente il CIO c'entra ancora meno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK