Consiglio Regionale della Valle d'Aosta - Oggetto del Consiglio n. 325 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 325 del 10 febbraio 2021 - Resoconto
OGGETTO N. 325/XVI - Interpellanza: "Intendimenti per il
rispetto dei termini nei procedimenti di cui al PSR
2014/2020".
Marguerettaz (Presidente) -
Punto n. 30 all'ordine del
giorno. La parola al collega Planaz, per la presentazione.
Planaz (LEGA VDA) -
Mi giungono molte segnalazioni sul
mancato rispetto dei termini indicati dall'Assessorato per la
creazione delle graduatorie di finanziamento delle domande del
bando PSR 4.11 del 2014/2020.
Questa è una problematica che non riguarda esclusivamente le
aziende che hanno fatto domanda precisa di contributo, ma anche
tutte quelle aziende che hanno bisogno dell'attestato di
razionalità per un eventuale ammodernamento di tutte le attività in
genere. Questo rallenta molto le iniziative delle aziende e pure il
comparto edilizio e il comparto commerciale, perché tutte le
aziende che intendono investire sulla propria attività e
modernizzarla oggi sono ferme ad aspettare delle risposte.
Il regolamento allegato della delibera di Giunta n. 1365 del 25
settembre 2015, e in particolare l'articolo 6 comma 6 che recita
"Entro 60 giorni dal ricevimento della domanda, o dalla data del
suo completamento, il responsabile del procedimento deve procedere
all'adozione del provvedimento comunicato per iscritto al
richiedente, al progettista e all'amministrazione comunale
competente in parere di razionalità sulla base delle valutazioni
espresse dalla commissione tecnica di cui al punto 7".
Questo dice tutto perché a oggi, dopo che sono stati chiusi i
bandi, ci sono molte aziende che stanno aspettando queste risposte,
ci sono molte perplessità già in base alle risorse a disposizione,
perché pare che non ci siano abbastanza risorse per tutte le
aziende, ma sarebbe importante che le aziende che hanno fatto
domanda avessero delle risposte immediate per decidere cosa devono
fare delle loro attività e come procedere dal punto di vista
amministrativo per modernizzare, come ho anticipato prima, le loro
attività.
Dice anche l'articolo 6 comma 9 che nel caso di parere negativo
si provvede a comunicare l'esito del procedimento mediante consegna
diretta all'interessato con lettera raccomandata con avviso di
ricevimento o mediante posta elettronica certificata.
Come abbiamo specificato, dovrebbe già essere tutto definito e
invece - da come mi è giunto e non ho avuto solo una segnalazione
ma ne ho avute molte - questo procedimento al momento è ancora
fermo.
Allora intendo chiedere all'Assessore se è a conoscenza di
questi termini che comportano il rallentamento delle pratiche e la
relativa formazione delle graduatorie per il finanziamento della
domanda, come anticipato prima, per il bando PSR 4.11.
Presidente -
Per la risposta, la parola all'assessore
Sapinet.
Sapinet (UV) -
Grazie, collega Planaz, un'interpellanza
precisa che segnala una criticità, un'interpellanza alla quale
rispondo volentieri, perché credo che, per quello che ho potuto
vedere in questi mesi, l'interpellanza è una cosa seria e dispiace
a volte vederle banalizzate, come è successo poco fa,
un'interpellanza comporta lavoro, lavoro da parte dei nostri uffici
che quindi non possono essere impiegati in altre faccende.
In seguito alle verifiche del caso, ho potuto constatare che il
tempo necessario per il rilascio del parere di razionalità in certi
casi può superare il termine stabilito dalla delibera di Giunta
regionale 1365/2015. Tali ritardi in certi casi sono da imputare
anche a tipologie di pratiche presentate non sempre in modo
corretto o in modo completo.
In seguito a tutto ciò, gli uffici si vedono costretti a
procedere con richieste d'integrazione o di correzioni relative
alla documentazione presentata. Tale procedura - sicuramente non
sempre prevista ma che definirei decisamente opportuna - viene
attuata al fine di supportare l'utente con l'intento di limitare al
massimo l'esito negativo delle pratiche. L'iter sopracitato avviene
a volte in maniera formale, quindi interrompendo i termini del
procedimento ai sensi di leggi ma, quando non possibile, in forma
interlocutoria e informale.
Con il medesimo scopo gli uffici stanno effettuando il
caricamento sul portale SIAN per le domande di contributo e sulle
misure strutturali del PSR, sia delle istanze di contributo che di
quelle di variante di pagamento.
Va ricordato, ovviamente, che, per quanto riguarda le procedure
di valutazione sulle domande del PSR, sono ammesse esclusivamente
integrazioni della documentazione e non la correzione, al fine di
non ledere il principio di uguaglianza e di parità del trattamento
dei partecipanti alla selezione.
Queste temporanee difficoltà e questo allungamento delle
tempistiche sono inoltre legati inevitabilmente, come detto,
all'emergenza Covid-19 che ha generato diverse conseguenze.
Va ricordato che, da marzo 2020, parte delle attività lavorative
deve essere svolta in modalità di lavoro agile, con conseguente
riorganizzazione delle proprie modalità operative per adattarsi a
questa nuova e a volte scomoda realtà.
Diverse criticità sono legate all'organico, nel mio Assessorato
come in quelli dei miei colleghi; è un'organizzazione che necessita
di nuove assunzioni al fine di provvedere alla sostituzione del
personale posto in quiescenza e, inoltre, alla temporanea supplenza
di personale posto a disposizione della struttura temporanea Covid,
che ha gestito le misure di aiuto sulle relative leggi
regionali.
Al mese di luglio gli uffici dell'Agricoltura sono stati inoltre
direttamente coinvolti nella gestione delle cinque misure Covid
previste dalla legge regionale n. 8/2020.
In seguito alla pubblicazione del bando della misura 4.11 sono
state presentate 157 domande di aiuti, di cui è necessario
effettuare un'attenta e precisa valutazione.
Il problema, come detto, è risolvibile con il rientro del
personale e sicuramente con nuove assunzioni.
Di seguito, al fine di ottemperare alla previsione del decreto
semplificazioni, andremo progressivamente ad azzerare il servizio
di caricamento delle domande su SIAN - come già si è iniziato a
fare per la richiesta di contributo sulla misura 21 a favore degli
agriturismi demandando l'attività ai professionisti, alle
associazioni di categoria - e a eliminare le richieste di
integrazioni informali, rendendo così tracciabile il reale tempo di
esecuzione del procedimento.
Quindi sono diverse le procedure che intendiamo mettere in atto
al fine di velocizzare e di limitare al più possibile, anche in
futuro, queste criticità.
Presidente -
Per la replica, il collega Planaz.
Planaz (LEGA VDA) -
Diciamo che la risposta è stata poco
esaustiva. Intanto ci sono due tipi di richieste: una rientra nelle
graduatorie per quello che riguarda l'erogazione di eventuali
contributi per le aziende che hanno diritto in base alle
graduatorie, ma l'altra riguarda molte aziende che non hanno
neanche l'interesse di aderire al premio, ma hanno bisogno di
modificare o adeguare i loro locali, in zone che rientrano nello
specifico "Interventi edilizi in zona E" che, se non hanno le
risposte, non riescono ad andare avanti con i lavori.
Io penso che in questo momento di emergenza sanitaria sia
importante non rallentare il lavoro perché, come dicevo prima, non
c'è solo il lavoro, in questo caso agricolo, ma c'è una catena di
settori che devono continuare le loro attività e penso che sia un
bene per tutti che ci sia del lavoro, soprattutto in aziende che in
questo periodo hanno ancora voglia d'investire, però vedo che,
tutte le volte che portiamo argomenti che riguardano l'Assessorato,
non riusciamo mai a ricevere delle risposte in termini di legge e
soprattutto in termini brevi.
Per tutte le domande di contributi e in tutte le domande che
hanno bisogno di una risposta veloce, c'è sempre qualcosa che
rallenta e che non dà risposte immediate alle aziende.
Poi lei ha affermato: "Aspettiamo che rientri il personale".
Perché il personale che non è in Assessorato non può lavorare in
Smart Working e continuare i suoi compiti anche in Smart Working?
Io non penso che oggi le attività siano ferme a causa
dell'emergenza Covid.
È importante, come ho già detto più volte, dare delle risposte
scritte a queste persone, perché se non si recano di persona negli
uffici non hanno mai una risposta in merito alle domande che hanno
presentato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK