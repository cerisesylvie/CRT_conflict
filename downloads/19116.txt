Consiglio Regionale della Valle d'Aosta - Oggetto del Consiglio n. 2233 del 17 ottobre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Precedente
Successivo
Resoconto integrale del dibattito dell'aula
Oggetto del Consiglio n. 2233 del 17 ottobre 2001 - Resoconto
OGGETTO N. 2233/XI Trasformazione di un sentiero pedonale in
Comune di Oyace. (Interrogazione)
Interrogazione Appreso che il vallone di Vessona, in Comune
di Oyace, sarà interessato dall'allargamento dell'attuale sentiero
pedonale (fra l'altro, interessato da un tratto dell'Alta via n. 1)
al fine di renderlo percorribile ai mezzi meccanici;
Ritenuto opportuno avere informazioni al riguardo;
il sottoscritto Consigliere regionale
Interroga
l’Assessore competente per sapere:
1) se è vero che si intenderebbe rendere "trattorabile" il
sentiero del vallone di Vessona, in Comune di Oyace;
2) in caso affermativo, quali sono le caratteristiche
dell'intervento e quali le autorizzazioni ottenute;
3) se il progetto è stato sottoposto a procedura di valutazione
d'impatto ambientale e con quali esiti.
F.to: Curtaz
Président
La parole à l’Assesseur à
l’agriculture et aux ressources naturelles,
Perrin.
Perrin (UV)
Agli atti dell’Assessorato
risulta che è stato redatto un piano di recupero produttivo dei
pascoli di Arp Nouva, Arp Vieille et Arp Damon nel vallone di
Vessona a completamento del recupero produttivo
dell’alpeggio Vessona e relativi tramuti.
Nell’ambito di tale piano, per quanto attiene la
viabilità, è sottolineata la necessità di poter usufruire di una
pista trattorabile che colleghi i tramuti di Arp Nouva e di Arp
Vieille con i relativi pascoli.
Ricordo che il vallone di Vessona non è collegato al fondovalle
mediante una pista di accesso, ma solo da una mulattiera; infatti
un progetto di strada interpoderale era stato bocciato nel 1988 per
motivi di tutela ambientale, quindi attualmente tutto il trasporto
del materiale avviene attraverso l’elicottero o a
dorso di mulo. Tornando al piano di recupero produttivo, dal
verbale di sopralluogo effettuato dai tecnici del Dipartimento
agricoltura risulta che gli interventi previsti consistono
essenzialmente in spietramento, decespugliamento, sistemazione
ruscelli e sistemazione leggera del terreno oltre alla sistemazione
della viabilità interna, tutti lavori che sono necessari per il
miglioramento fondiario dei pascoli. Esiste quindi un parere
favorevole dei nostri uffici a questi interventi.
Il progetto ha ricevuto l’autorizzazione dal
Servizio tutela del paesaggio nel giugno 2000 in quanto - cito -:
"? Il minimo tracciato esistente e quelli richiesti possono
essere resi compatibili con le esigenze di tutela del sito?"
.
Successivamente nel settembre 2000, per quanto riguarda
l’autorizzazione dei lavori in zone sottoposte a
vincolo idrogeologico, il Corpo forestale valdostano ha espresso
parere favorevole prescrivendo tra l’altro
particolare cura alla sistemazione del sentiero trattorabile che
percorre il vallone.
Per quanto riguarda infine la richiesta se il progetto è stato
sottoposto a VIA, la necessità o meno di sottoporre il progetto a
valutazione sarà esaminata in sede di commissione edilizia poiché è
vero che l’insieme dei pascoli copre una superficie
complessiva di 50 ettari, però le superfici realmente interessate
al miglioramento, e qui ho una mappa, sono veramente inferiori al
limite previsto dalla legge. Ricordo che per la sistemazione dei
terreni sono sottoposti a VIA le superfici superiori a 50
ettari.
In conclusione il vallone di Vessona è già attualmente
attraversato da una pista cosiddetta "trattorabile"
tant’è vero che il trattore vi è stato trasportato
dall’elicottero e serve per i trasporti tra un
alpeggio e l’altro.
Pur non avendo visto personalmente la zona, dalle informazioni
acquisite dalla relativa documentazione i lavori che andranno ad
interessare la viabilità interna fra i pascoli sono di dimensioni
tali da non alterare né il valore ambientale della zona, né
interferire con l’alta via citata dal Consigliere
Curtaz. Questa era un’altra sua preoccupazione, però
non ci sono delle interferenze di questi lavori con il tracciato
dell’alta via, alta via che peraltro proprio questa
estate è stata ripristinata nelle parti danneggiate dall'alluvione
a cura delle squadre forestali che hanno provveduto alla pulizia e
alla costruzione e manutenzione di passerelle in legno
pedonabili.
Président
La parole au Conseiller Curtaz.
Curtaz (PVA-cU)
Prendo atto della risposta
dell’Assessore che dal punto di vista formale
ritengo abbastanza completa e quindi soddisfacente, anche se forse
degli approfondimenti saranno necessari anche per me rispetto
all'esigenza che l’opera venga sottoposta a VIA. La
sottoposizione alla VIA si può anche non fare, ma se si fa, non fa
certo male, anzi qualche volta vengono evidenziati dei suggerimenti
che si dimostrano utili per i progettisti e i realizzatori
dell’opera.
Conosco un po' la zona, ma nemmeno io sono andato sul posto per
capire dove questa pista trattorabile verrà realizzata. Prendo atto
del fatto che non inciderebbe sul percorso dell’alta
via perché sarebbe paradossale che un percorso studiato per essere
praticato da turisti di un certo tipo venga interessato da lavori
di costruzione di strade poderali. Spesso sui problemi delle strade
io e l’Assessore non la pensiamo in maniera uguale o
quanto meno le nostre posizioni ufficiali divergono anche se poi so
che l’Assessore condivide con me una sensibilità su
questi temi.
Molto spesso queste tematiche sono oggetto di iniziative mie e
del mio gruppo e sono secondo me un argomento sul quale è matura
una riflessione più approfondita. Mi permetto di suggerire
all’Assessore, nella forma che riterrà più
opportuna, o alla Presidenza del Consiglio di dedicare un po' di
tempo, una mezza giornata di studio, un seminario o un convegno in
cui si acquisiscono delle esperienze dall’esterno
per vedere se riusciamo nella nostra Regione ad uscire dal dilemma,
che mi sembra limitativo in questi casi, della "strada sì, strada
no". Non voglio essere sempre per la "strada no", capisco che
spesso assumo il ruolo di chi è per la "strada no", a volte ammetto
anch'io "strada sì" a certe condizioni, perché spesso da noi si
costruisce anche molto male; se andiamo in Austria o in Svizzera,
raggiungono magari le nostre stesse quote, ma con
un’altra tipologia di costruzione, che è senza
dubbio molto più rispettosa dell’ambiente.
Mi sembra che sia necessario confrontarsi su questo tema perché
ritengo che si debba uscire da queste due opzioni e valutare se non
ci sono delle terze strade che possano consentire agli agricoltori
di continuare a fare il loro mestiere, che è un'esigenza su cui la
pensiamo allo stesso modo, nella maniera meno dura possibile e
anche questa mi sembra un'esigenza condivisibile perché ci sono
esigenze di carattere economico, sanitario, sociale: è giusto
rendere meno duro il lavoro in montagna, però mi sembra limitativo
che a questa esigenza vera si risponda sempre con la costruzione di
una strada. Magari una mezza giornata di studio, confrontandoci con
esperienze che già mi risulta vengono fatte
all’estero, può servire a raccogliere degli elementi
per vedere se non possiamo anche in Valle d’Aosta
studiare delle soluzioni o degli incentivi di altro tipo per
risolvere differentemente questo problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK