Consiglio Regionale della Valle d'Aosta - Oggetto del Consiglio n. 2741 del 19 dicembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2741 del 19 dicembre 2012 - Resoconto
OGGETTO N. 2741/XIII - Interpellanza: "Chiarimenti in merito
alle procedure dei pagamenti alle imprese per la fornitura di beni
e servizi".
Interpellanza
Preso atto delle dichiarazioni dell'Assessore regionale al
bilancio, finanze e patrimonio così riportate dalla Gazzetta Matin
del 3 dicembre 2012 "le tredicesime dei dipendenti regionali
saranno pagate regolarmente, e metto a tacere le voci che circolano
in questo periodo non certo facile, che vede la Regione
impossibilitata a utilizzare il "tesoretto" a causa del patto di
stabilità" e "per quanto riguarda il pagamento dei fornitori ci
sono dei ritardi e questi dovranno pazientare un po'."
Constatato che l'Amministrazione regionale ha fatto slittare
i pagamenti alle imprese e alle cooperative per la fornitura di
servizi e lavori, facendo riferimento sia al Patto di Stabilità,
sia al decreto liberalizzazioni (decreto legge 1/2012);
Rilevato che nessuna informazione preventiva e nessun tavolo
di concertazione sono stati avviati per valutare tutte le
conseguenze e le implicazioni delle leggi nazionali e delle scelte
dell'Amministrazione regionale;
Constatato che nella realtà vi sono imprese che rischiano la
chiusura e che molti lavoratori nel settore privato non
beneficeranno né di tredicesime, né di normale
retribuzione;
i sottoscritti Consiglieri regionali
Interpellano
l'Assessore competente per sapere se intenda:
1) chiarire cosa può essere pagato e cosa no e i criteri per
procedere al pagamento nei confronti di fornitori di servizi e
lavori alla regione;
2) chiarire la tempistica dello slittamento dei pagamenti e
spiegare le ragioni di tale scelta non condivisa preventivamente
con le Parti sociali.
F.to: Donzel - Carmela Fontana
Président -
La parole au Conseiller Donzel.
Donzel (PD)
- Grazie Presidente.
Appartenendo anch'io alla categoria dei dipendenti regionali in
qualità di insegnante, anche se in questo momento sono in
aspettativa...ma, siccome appartengo alla categoria, mi ha fatto
piacere leggere sulla
Gazzetta Matin
del 3 dicembre 2012 che
le tredicesime dei dipendenti regionali saranno regolarmente
pagate; uno potrebbe dire: "ci mancherebbe, la tredicesima sotto
Natale!". Devo dire che mi ha fatto piacere, ma allo stesso tempo
sono stato sorpreso, perché, come Consigliere regionale, non avevo
avuto nessuna avvisaglia da parte dell'Amministrazione che fossimo
in una condizione tale da non riuscire più a pagare i dipendenti
regionali, per cui dico o è una risposta di un procurato falso
allarme: "creo un allarmismo dicendo che spariscono le tredicesime,
ma io intervengo, Assessore La Torre, e te le salvo!"...
considerato che i dipendenti regionali sono una certa quantità, uno
potrebbe dire: "gli fa un bel regalo di Natale e magari se ne
ricordano alle regionali che gli ha salvato le tredicesime!". È
stato curioso leggere queste cose, peraltro si legge anche che ci
sono dei ritardi nel pagamento dei fornitori ed essi dovranno avere
un po' di pazienza, "garantiamo intanto le tredicesime e poi
andiamo a vedere...".
Rispetto a questa cosa, ho cercato di capire come funzioni tale
meccanismo, ma non ne sono venuto a capo e la cosa particolarmente
delicata è che questi rinvii nei pagamenti - poi l'Assessore avrà
modo di spiegarci bene come funziona il patto di stabilità - creano
una situazione molto particolare, perché noi sì abbiamo garantito a
detta dell'Assessore le tredicesime, ma adesso con questo
meccanismo non garantiamo neanche lo stipendio normale ad alcuni
dipendenti di ditte che, non retribuite e già in difficoltà
economiche, non li pagano. Uno allora potrebbe dire: "se uno non è
pagato: riceve una busta paga e dentro non ci sono i soldi, va al
sindacato e reclama", eh già, così l'anno dopo non viene riassunto!
Non farei allora questi spot grandiosi: "ho garantito le
tredicesime a tutti quanti" quando ci sono dei lavoratori in questa
regione...fra questi ci sono anche quegli scalognati che sono
finiti per mesi ad aspettare un posto di lavoro e poi sono stati
assunti alla disperata in una società che ha avuto l'appalto dei
cantieri forestali, quindi hanno perso mesi di lavoro, alla fine
hanno trovato qualche mese di lavoro e di quel lavoro non sono
manco retribuiti! Questa è la realtà della Valle d'Aosta, quindi
non c'è nessun inno da fare, ma, se ci sono delle situazioni
delicate da affrontare, vanno affrontate. Dopodiché bisogna capire
esattamente cosa può essere pagato e cosa no, quali sono i criteri
per procedere al pagamento nei confronti dei fornitori di servizi e
lavori della Regione, i criteri perché quell'azienda sì, perché
prima quello e poi l'altro, come si muovono questi pagamenti, come
avviene tale blocco, perché tutto questo non è stato chiarito fino
in fondo neanche in incontri preventivi con le imprese. Le imprese
hanno appreso successivamente delle scelte, per cui dico che qui
c'è una mancanza, cioè, finché uno dice c'è un problema nei
partiti, non discutono, è una questione politica interna, ma qui
non c'è dialogo fra il Governo e la società, il Governo e le parti
sociali! Come al solito, poi uno dice: "ma nessuno si è lamentato",
ci mancherebbe! Uno dice: "ma se mi lamento troppo, chissà dove va
a finire lo slittamento del mio pagamento!".
Qui allora bisogna tornare a quelle cose normali: che prima di
fare delle scelte anche così difficili, vanno spiegati fino in
fondo tutti i meccanismi e deve esserci chiarezza; dopo che sono
stati fatti questi passaggi, si può fare la campagna elettorale
dell'aver salvato le tredicesime, ma andando anche a dare la
risposta al lavoratore magari del settore dell'edilizia o delle
cooperative che quest'anno sotto l'albero di Natale non solo non ha
la tredicesima, ma non ha la busta paga, perché l'azienda non è in
grado. E ci sono degli artigiani che sono nelle condizioni tali
che, se non riusciranno a pagare le quote previste per la cassa
edile, le quote INPS, perderanno il DURC, quindi, quando
l'Amministrazione a gennaio dovrà pagarli, non li potrà pagare
perché non sono autorizzati a ricevere pagamenti pubblici. È quindi
una situazione molto delicata e dove vai a prenderli questi soldi?
Vai a chiedere un prestito ad una banca quando nessuna banca fa più
un prestito? Figuriamoci poi se vede arrivare un artigiano in
situazione di difficoltà, che prestito gli fa? Da questo punto di
vista, serve un chiarimento puntuale e non titoli sui giornali
vanagloriosi, ma risposte precise, perché la parola "pazientare un
po'" nel mondo delle imprese e degli artigiani è una parola che
suona molto male, perché credo che di pazienza ne abbiano avuta fin
troppa!
Président
- La parole à l'Assesseur au budget, aux
finances et au patrimoine, La Torre.
La Torre (FA)
- Grazie Presidente.
Mi fa piacere questa interpellanza, perché permette di
affrontare un argomento delicato su cui è giusto che ci sia
chiarezza. Innanzitutto credo che nessuno meglio di lei, in quanto
rappresentante di un partito nazionale come il PD, possa capire
quello che succede, cioè sostenere il "Governo Monti" ha un prezzo,
che in caduta arriva alle Regioni, ai Comuni, ai cittadini e alle
imprese. È questo il prezzo del "salva-Italia" e della
spending
review
, è questo il prezzo che viene imposto di pagare alle
Regioni, che lei dovrebbe ben comprendere visto che il suo partito
ha sostenuto questa linea politica anche di carattere
amministrativo e finanziario e che si trova a pagare oggi la Valle
d'Aosta. Se dovessi dire quale miglior ragionamento potrei svolgere
a chi mi ascolta per far comprendere quello che succede, dovrei
fare copia di quello che lei ha detto e chiedere che lo inviasse ai
suoi colleghi in Parlamento, che rileggessero le sue parole al
"Governo Monti", perché quello che lei dice è quello che noi
viviamo. Quando ci vengono imposti dei patti di stabilità che
variano non all'inizio dell'anno - perché allora sì che ci potrebbe
essere una visione nel senso di dire: "non siete stati accorti" -
ma variano di mese in mese a partire da agosto, settembre, ottobre
e dicembre, tu non hai neppure la certezza di aver raggiunto
quell'accordo sul patto di stabilità, che impone in due ordini il
suo peso: sia sulla questione degli impegni, sia soprattutto sulla
questione di cassa, dicendo con precisione quali sono i soldi che
possono essere spesi ed impedendo materialmente di andare oltre. Ma
vede come quasi lei cerca di strumentalizzare una situazione che
invece dovrebbe essere un punto di partenza su cui noi tutti
dovremmo ragionare per fare un passo avanti, trovare un
ragionamento di difesa al di là delle posizioni politiche...di un
concetto di autonomia e di autodeterminazione!
Innanzitutto sgombro il terreno delle tredicesime: credo che
ogni datore di lavoro - la Regione è in questo caso un datore di
lavoro - ha un vincolo di pagare ai suoi dipendenti gli stipendi e
le tredicesime. La considerazione che ho fatto sul giornale quindi
è solo perché qualcuno faceva correre delle voci di carattere
terroristico e io non mi sono preso nessun merito, perché credo sia
solo il dovere che ha un datore di lavoro di pagare le tredicesime
ai propri dipendenti. Diverso è il rapporto con i fornitori,
perché, nel momento in cui dobbiamo garantire i nostri obblighi di
legge, garantendo gli stipendi e quindi non facendo nessun regalo
ai nostri dipendenti, evidentemente per il regime preciso del patto
di stabilità non abbiamo più nessuna liquidità che ci permette di
pagare. Questo lo facciamo molto malvolentieri, ma proprio per le
motivazioni che dice lei: ma chi più di noi vorrebbe pagare tutto e
di più in questo momento per sostenere le aziende e il PIL? Ma se
non possiamo, se ci è impedito dallo Stato, se ci è bloccato?
Credevo che al bilancio questo argomento fosse venuto fuori, forse
non si è capito fino in fondo qual è il vero attacco all'autonomia:
non è che qui si vuole spostare l'obiettivo dai problemi interni a
quelli nazionali, ma è che i problemi nazionali sono soverchianti
sui problemi minori interni! Qui c'è una realtà che grava sulla
nostra Regione (e non solo) che sta diventando insopportabile,
perché il patto è iniquo, perché grava sulla nostra condizione
gestionale in una maniera enorme: si parla di una compressione del
40 percento del patto di stabilità in due anni! Allora non possiamo
battere moneta, a meno che non decidiamo di farlo, e non possiamo
prendere a meno che non decidiamo di non rispettare il patto di
stabilità o di non essere più virtuosi, o di ribellarci a questo
Stato, quindi se il suo è un invito a ribellarsi, parliamone,
perché non è un'idea che mi è così lontana, ma allora bisogna
essere coerenti e, se io devo rispettare le norme che lo Stato mi
impone, oggi non siamo in condizioni di pagare. Come facciamo
allora? In un modo semplice: seguendo le procedure previste dai
nostri uffici, ci sono gli assessorati e i dipartimenti che hanno
il compito di istruire la pratica in funzione della fattura che
ricevono, c'è il DURC, c'è la firma del dirigente, c'è un programma
aperto del nostro Assessorato in cui tutti gli assessorati caricano
le loro richieste, dopodiché andiamo a fare il controllo con
Equitalia previsto per legge - e che io non amo, perché sono contro
Equitalia e sarei per fare qualunque cosa che la metta fuori gioco,
così ci capiamo anche su questo, però dobbiamo fare questo
controllo - e dopo possiamo andare a pagare. Questo significa che
noi, indipendentemente dalla nostra volontà, alla data del 5
novembre tutto ciò che era stato caricato dagli assessorati lo
stiamo pagando. È chiaro che poi gli assessorati caricano le
fatture in funzione di come svolgono la pratica, per cui magari
qualcuno ha caricato una fattura di settembre, qualcuno ne ha
caricato una di ottobre, qualche altro ne può aver caricata anche
una successiva al 5 novembre per assurdo, perché sono gli
assessorati che caricano. Il nostro compito è stato quello di
fissare un criterio certo, che è quello di pagare in ordine
cronologico tutte le fatture caricate nel rispetto di tutti,
cercando di rendere tutti uguali di fronte alla legge. È chiaro che
ci sono poi le spese vincolate, gli obblighi di legge, che
potrebbero produrre degli oneri per l'Amministrazione, che sono
degli oneri derivanti dall'inadempienza del pagamento, noi quelli
siamo obbligati a pagarli, perché non possiamo causare un danno
all'Amministrazione. Dobbiamo pagare tutti nel modo corretto in cui
sono stati iscritti nelle procedure, che sono tutte elencate, non
producendo quindi danni all'Amministrazione. Credo che questo sia
un comportamento corretto; sono dispiaciuto perché lei non sa
quanta gente viene da me tutti i giorni ma rimandiamo tutti
indietro dicendo la verità: che continueremo a pagare nell'ordine
cronologico di come li abbiamo iscritti, rispettando tutti, perché
tutti hanno diritto a questo rispetto, ma nello stesso tempo noi
purtroppo siamo sotto questa pesante scure del "Governo Monti", che
il suo partito ha sostenuto e quindi nessuno più di lei può capire
quello che le sto dicendo.
Président -
La parole au Conseiller Donzel.
Donzel (PD)
- Grazie Presidente.
Se qualcuno avesse assistito a questa conversazione, avrebbe
avuto per l'ennesima volta la sensazione che in Valle d'Aosta va di
moda l'ideologia, cioè non si risponde concretamente alle questioni
poste, ma si fanno degli spottoni generali sul "Governo Monti".
Allora potrei facilmente, se la seguissi su questa strada
scivolosa, ricordarle che questo Governo regionale, dando
l'appoggio al "Governo Berlusconi", ha contribuito a creare il
disastro di questo Paese che ci ha fatto subire il "Governo Monti",
che noi del nostro partito stiamo lavorando per sostituire con un
altro Governo, più attento alle fasce deboli. Per cortesia, quindi
ci risparmi, lei che ha sostenuto il "Governo Berlusconi" insieme
al Governo regionale e ha contribuito allo sfascio di questo
Paese...il predicozzo sul "Governo Monti"!
Venendo alle questioni concrete, tutti i giorni la gente bussa
alla sua porta...allora lei è stato nominato Assessore e io le ho
posto delle domande concrete: "ci spieghi cosa può essere pagato e
cosa no", lei ha risposto che vi attenete alla prassi burocratica
ed è esattamente come era prima che venisse lei, cioè non è stato
fatto nient'altro che dire: "adesso dobbiamo liquidare meno
fatture". Bene, lei è lì e c'è un meccanismo automatico che
procede, allora quello che le stavo dicendo è che, invece di
spiegare ad uno ad uno che veniva lì, ben prima dovevano essere
fatti gli incontri con le associazioni per concordare con loro un
certo percorso, ragionando anche in una situazione di emergenza
che, al posto di criteri burocratici, potevano essere adottati
altri criteri; invece no, andiamo avanti con la burocrazia, per cui
c'è un'azienda florida che avrà la retribuzione, perché ha la
fattura del 5 novembre, ce n'è una che sta morendo in mezzo ad una
strada, non ha più un soldo, quella deve aspettare il suo turno! È
un criterio, non dico che sia un criterio non giusto, è quello
oggettivo, questo è il ruolo che svolge il suo Assessorato:
applicare burocraticamente la procedura in essere, quando eravamo
in tempi di vacche grasse...adesso non siamo in tempi di vacche
grasse, c'è un'emergenza di cui è responsabile anche il "Governo
Monti" nelle procedure di risanamento, che colpiscono in modo
sbagliato gli enti locali e noi cosa facciamo? Applichiamo la
procedura. Mi dispiace, noi non condividiamo, perché vuol dire che
lei critica Monti ideologicamente, poi applica le procedure in modo
burocratico limitandosi alle accuse di tipo ideologico, senza
provare a cambiare nulla di concerto con le associazioni, che
almeno sul piano delle informazioni meritavano qualcosa di più!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK