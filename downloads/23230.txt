Consiglio Regionale della Valle d'Aosta - Oggetto del Consiglio n. 2451 del 24 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2451 del 24 gennaio 2007 - Resoconto
OGGETTO N. 2451/XII - Progetto per la diffusione dei servizi
a "banda larga". (Interpellanza)
Interpellanza
Premesso che:
·
la scarsa diffusione dei servizi a "banda larga" sul
territorio regionale costituisce un fattore limitante per enti
pubblici e operatori privati (cittadini e imprese);
·
il progetto "Valle d'Aosta All Digital" prevede la
disponibilità della "banda larga" su tutto il territorio della
regione;
·
la Giunta regionale ha incaricato una società esterna di
curare l'elaborazione di un piano strategico per la diffusione
della "banda larga" in Valle d'Aosta;
·
la Regione ha recentemente siglato un'intesa con Telecom
Italia per espandere la rete cablata sul territorio
valdostano;
·
il Wi-Max è la tecnologia di nuova generazione per portare
ovunque la "banda larga" per connettersi a Internet senza necessità
di cavi: è più veloce, è meno costoso ed è in grado di raggiungere
gli utenti anche in zone rurali non coperte da reti
telefoniche;
ciò premesso, i sottoscritti Consiglieri regionali
Interpellano
il Presidente della Regione o l'Assessore delegato per
sapere:
1) quali motivazioni hanno determinato l'affidamento a una
società esterna dell'incarico di redigere un piano
strategico;
2) se il piano strategico è stato consegnato e se la Giunta,
dopo averlo adottato, intende sottoporlo all'esame dei competenti
organi consiliari;
3) per quali ragioni è stata privilegiata l'intesa con
Telecom Italia è perché essa è intervenuta prima che venisse
approvato un piano strategico in materia;
4) se e come la Regione intende coinvolgere (con parità di
accesso) nel settore della "banda larga" diversi operatori privati
per garantire una connettività più ampia, più economica e più
funzionale per l'utenza valdostana.
F.to: Tibaldi - Lattanzi - Frassy
Presidente
- La parola al Consigliere Tibaldi.
Tibaldi (CdL)
- Parliamo di banda larga. L'Assessore
conosce bene questo termine, anche perché nell'ambito del progetto
"Valle d'Aosta Digital" riecheggia più volte.
L'interpellanza fa riferimento a un recente accordo che è stato
siglato con "Telecom Italia", ma prende l'abbrivio da
un'impostazione programmatica della Regione di sviluppare al meglio
sul territorio questi servizi a banda larga che sono oggi presenti
in un'area molto limitata, il capoluogo e tutto il corridoio del
fondovalle, mentre buona parte delle valli laterali ne sono
sprovviste. Una statistica pubblicata su "Il Sole 24Ore"
recentemente vede il cosiddetto "Digital divide" della Valle
d'Aosta con un fattore di esclusione della popolazione dalla banda
larga pari al 20%. Essere inclusi in servizi di questo genere
significa appartenere alla cosiddetta "area della e-democracy"
ovvero della democrazia virtuale, informatica, che permette
l'accesso non solo a informazioni, ma a servizi di grande
importanza per imprese, cittadini, enti pubblici.
Questo progetto "Valle d'Aosta All Digital" prevede la
diffusione della banda larga su tutto il territorio regionale; a
tal fine la Regione ha investito non poche risorse per far sì che
si informatizzi tutto il sistema, soprattutto che questa sia
un'informatizzazione rapida e veloce, che possa trasferire una
grande quantità di dati simultaneamente senza impedimenti tecnici.
Abbiamo appreso che il 10 novembre 2006 la Giunta ha incaricato una
società esterna, la "ICT Consulting S.p.a." di Milano di elaborare
un piano strategico per la diffusione della banda larga nella
Regione, c'è scritto che questa elaborazione è propedeutica
all'adozione di scelte strategiche in materia... fin qui è
abbastanza chiaro. Abbiamo appreso dagli organi di informazione che
avete siglato un'intesa con "Telecom" per portare la rete cablata
che serve per la diffusione della banda larga in tutta la Valle
d'Aosta, soprattutto in quei luoghi dove ancora non c'è. Ci siamo
permessi di fare alcune considerazioni che sono esplicitate in
quesiti.
Partendo dall'incarico che avete affidato a una società esterna,
ci sembra strano che con tutte le competenze professionali che vi
sono in Regione e che ci sono anche in "INVA", di cui avete tessuto
gli elogi fino a poco tempo fa, la Regione debba rivolgersi a una
società esterna con tanto di oneri per definire una strategia di
intervento sul sistema della banda larga. E ancora: l'accordo con
"Telecom" è stato siglato recentemente, rappresenta una scelta
della Regione e questo accordo con Telecom è precedente a un piano
strategico che questa società doveva elaborare e che noi ci
auguriamo diventi non solo una prerogativa di valutazione della
sola Giunta, ma possa essere portato alla valutazione del
Consiglio, quindi come mai, da un lato, vi riferite a una società
esterna e come mai definite un'intesa prima che questa società vi
abbia prospettato una strategia di fondo. Questo non si evince né
dalle dichiarazioni che avete fatto in conferenza stampa
presentando l'intesa con "Telecom", né sulla base delle precise
indicazioni perché alla società "ICT Consulting" voi avete dato
degli "input", giustamente, ma poi come Giunta chiudete un accordo
con "Telecom".
Altra considerazione: come sa l'Assessore, la banda larga può
essere diffusa sotto diverse forme, una è la rete cablata, un'altra
è la connessione tramite etere, la terza è la connessione
satellitare, tanto che il Comune di Chamois sta tentando,
attraverso programmi europei che sono anche finanziati dall'UE, di
illuminare il proprio comprensorio per permettere l'accesso
attraverso una connessione satellitare a turisti, operatori locali,
residenti, dei loro computer attraverso il satellite. Ci sono
diverse formule; quella che sembra più avvenieristica e più
funzionale, anche se saranno forme che si integrano, è il
cosiddetto "Wi-Max", di cui il Governo ha dichiarato che la fase
sperimentale si concluderà ad aprile, di conseguenza quanto prima
si entrerà nella concessione delle reti e ci saranno delle
potenzialità di accesso più elevate rispetto al cavo e meno costose
per l'utenza. I computer "ADSL" è bene che arrivino in tutte le
case e le imprese, perché questo è fattore di modernità, tecnologia
intelligente e sviluppo e la nostra Regione non può restare
indietro. Le stesse aziende più volte hanno sollecitato la Regione
a intervenire in materia.
Una ultima considerazione che si è poi enucleata in un quesito,
è la seguente: la Regione dice, nel momento in cui dà l'incarico a
"ICT Consulting"... pur considerando il fatto che gli investimenti
nel settore debbano provenire principalmente dal settore privato,
prevedete come Giunta che siano le pubbliche amministrazioni ad
attivarsi per garantire la connettività a banda larga a tutto il
territorio e suggerite l'attuazione di interventi pubblici là dove
è necessario per garantire il servizio da compiersi nel rispetto
delle norme sulla concorrenza. Leggendo questo passaggio, chiediamo
"se" e "come" la Regione intende coinvolgere con parità di accesso
nel settore della banda larga i diversi operatori privati, questo
per garantire una connettività più ampia e più economica, oppure
se, anche qui, la Regione vuole conservare un ruolo di quasi
monopolio come ha fatto in altri settori economici.
Ho concluso l'illustrazione;ascolto volentieri le risposte
dell'Assessore.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Mi soffermerò al termine sulla sua
illustrazione, inizio attenendomi all'interpellanza.
"Quali motivazioni hanno determinato l'affidamento a una
società esterna dell'incarico di redigere un piano
strategico"
... nel precisare che l'affidamento dell'incarico a
una società esterna non riguarda la redazione di un piano
strategico, che presupporrebbe l'affidamento a un soggetto esterno
dell'autonomia di pensiero e di indirizzo, bensì la collaborazione
per l'elaborazione del piano stesso, si fa presente che il ricorso
alla società esterna deriva dalla necessità di ottenere conoscenza
in questi ambiti: delle dinamiche di mercato, come si sta muovendo
il "provider" rispetto alla domanda; delle normative attuali e
delle probabili evoluzioni, uso delle frequenze; del posizionamento
delle soluzioni perseguibili rispetto agli obiettivi propri per la
nostra realtà regionale, conoscenze che solo società specializzate
possono avere in quanto strutturate con osservatori permanenti
nell'ambito delle tecnologie, della normativa e del mercato e che
arricchiranno il "know how" tecnico già presente presso le
competenti strutture dell'Amministrazione. Quanto evidenziato è
tanto più vero nel mondo delle telecomunicazioni, ambito che
traguarda non solo i confini regionali, ma anche quelli nazionali e
internazionali.
Seconda domanda: il disciplinare di incarico di collaborazione è
stato sottoscritto fra le parti il 20 novembre, l'incarico ha una
durata di 3 mesi, decorrenti dalla data di sottoscrizione del
disciplinare, per cui la scadenza teorica è il 20 febbraio 2007. Il
piano strategico per la diffusione della larga banda in Regione è
in fase di ultimazione, sarà sottoposto all'esame e
all'approvazione del Consiglio regionale quale parte integrante del
futuro piano pluriennale 2007-2009 nel settore dell'informatica, di
cui alla legge n. 16/1996.
Terza domanda: "privilegiare" - collega Tibaldi - presuppone
poter scegliere. Si fa presente che oltre alla società "Telecom"
nessuna società, ad oggi, si è proposta ufficialmente con la
Regione con un proprio piano di investimenti sul nostro territorio.
Nel ricordare che le pubbliche amministrazioni devono attivarsi per
garantire l'accesso in banda larga ai cittadini e alle imprese su
tutto il territorio, incentivando gli investimenti provenienti dal
settore privato, in questo caso "Telecom", come affermato dalla
Commissione europea nel piano di azione "E-Europe 2005" e
riaffermato nel piano strategico "E-2010", l'Amministrazione
regionale ha visto nella proposta della "Telecom Italia" una
concreta attuazione di tali volontà ed indirizzi. La Regione ha poi
valorizzato tale opportunità, ottenendo di portare a compimento il
piano di connettività proposto dalla "Telecom" sul 100% dei Comuni
in un minor tempo, quindi alla fine del 2008, e garantendo il
servizio ad almeno il 96% della popolazione telefonica del
territorio valdostano.
Quarta domanda: l'accordo - che avrà avuto modo di leggere,
perché era una deliberazione di Giunta, quindi era allegato - non
preclude alcun ulteriore possibile e auspicabile accordo con altri
operatori. Piuttosto la domanda che dovremmo porci è: oltre alla
"Telecom", quali altri operatori di "TLC" intendono investire con
soldi propri e infrastrutture in Valle d'Aosta? Se ci sono, ben
vengano! Si ricorda che l'accordo siglato fra la Regione e la
"Telecom" non è un accordo di commercializzazione dei servizi
Internet dalla "Telecom", ma un accordo di infrastrutturazione
territoriale per la penetrazione della larga banda. Inoltre, come
previsto dalle norme "anti-trust", le infrastrutture realizzate da
"Telecom" devono essere messe a disposizione di qualsivoglia
operatore intenda vendere i propri servizi Internet; quindi devono
mettere l'"anti-trust", le indicazioni europee tutte in un solco
predefinito e coerente. Relativamente all'economicità dichiarata,
quale valore indotto dall'aumento della connettività in Valle
d'Aosta, si ritiene che purtroppo i numeri complessivi dell'utenza
Internet della Regione non varieranno le politiche di "pricing" dei
fornitori nazionali e internazionali di servizi Internet. Sono
talmente piccoli che, immaginare che i nostri numeri condizionino i
prezzi, credo sia fantasmagorico.
Tre minuti per fare alcune considerazioni che, in parte, sono
contenute in premessa e, in parte, sono state esposte nella
presentazione. Qui tutti si lanciano e parlano di "Wi-Max"... vi
ricordo che "Wi-Max" ha avuto in Italia una presentazione nazionale
"in primis" in Valle d'Aosta, è stato l'unico evento di carattere
nazionale che è stato riportato e che è stato fatto in
collaborazione con la "Fondazione Bordoni" e con "Siemens" e
soprattutto con "Fastweb", quindi non "Telecom". Di "Wi-Max" ci si
riempie la bocca, si dice che sarà la tecnologia di domani, il
Ministero ha detto che liberalizzerà le frequenze, ma "quando" e "a
chi" non è dato conoscere. Ci sarà comunque un percorso che io non
conosco, se lei lo conosce ben venga! Io dico che ci siamo mossi
molto prima di quello che si è mosso qualsiasi altro e una piccola
Regione come la nostra è stata individuata come area di
sperimentazione, quindi mi metto con le carte in regola. Qui ci
sono 100.000 opzioni, qui si scherza, si polemizza, ovviamente il
gioco della politica è questo, ma abbiamo una situazione dove la
Valle d'Aosta soffre di un "Digital divide", ma un "Digital divide"
molto più banale, non solo di banda larga. Abbiamo intere vallate
che non hanno la televisione o recepiscono solo alcuni canali e...
anche male! Non abbiamo alcun strumento per migliorare la
situazione, se non mettere mano al portafoglio per fare gli
investimenti che nessuno mai farà, la riprova è che 70
trasmettitori sono pagati dalle Comunità montane. Nel momento in
cui qualcuno cerca di fare delle sperimentazioni, qui si banalizza.
Non abbiamo la capacità di indirizzare la sperimentazione, lo
abbiamo fatto con il precedente Governo di Centro-Destra, lo
abbiamo fatto con il Governo di Centro-Sinistra, ci adattiamo a
delle sperimentazioni che qualcuno più competente e grande di noi
fa... se queste falliscono non sarà colpa nostra!
Il problema che vedo sui giornali che riprendono delle notizie
che ho visto dell'"ANSA" parlando di "decoder", guarda caso la
sperimentazione in Valle d'Aosta e Sardegna è stata ritenuta
legittima, come sono legittimi tutti gli aiuti; quindi c'è il
riconoscimento di un'attività sperimentale, ma se è attività
sperimentale può andare a buon fine, come no! Abbiamo un protocollo
firmato dal Ministro Gentiloni che è ancora "lettera morta", tutta
una serie di impegni che sono stati assunti dal Ministro
Gentiloni... non ce n'è uno che ancora sia stato messo in atto!
Prendiamo atto e continuiamo pure a ridicolizzare, ma io posso
dirvi che il problema del "Digital divide" rimane sul tavolo, a
meno che non ci sia un indirizzo da parte del Consiglio di mettere
una parte importante di risorse per fare un'infrastruttura di tipo
telematico e allora, ben contento, lo faccio! Credo però che si
debba cercare di ottenere dei finanziamenti e almeno delle
compartecipazioni su un tema così importante.
Presidente
- La parola al Consigliere Tibaldi.
Tibaldi (CdL)
- Assessore, la vedo troppo sofferente...
qui nessuno sta banalizzando o polemizzando, qui si sta cercando di
chiedere delle giustificazioni a delle iniziative fatte dal Governo
regionale! Se lei ogni volta che si parla di "tecnologia" e di
"informatizzazione", teme che qualcuno metta il dito "nel suo
vasetto di marmellata" è un problema suo! Noi abbiamo il
diritto-dovere di approfondire la questione e durante
l'illustrazione non ho né banalizzato, né polemizzato... ho fatto
tutta una serie di considerazioni che possono piacere o no, ma che
hanno diritto ad avere una risposta!
Lei ha dato delle risposte e farò alcune obiezioni ad alcune di
esse. La prima è lampante: lei non può venire, qui, a dirci che non
avete incaricato la "ICT Consulting" di definire un piano, perché
dice una cosa che è smentita da quanto è scritto sulla
deliberazione n. 3309, dove la Giunta, su sua proposta, ha dato un
incarico articolato in 3 fasi: l'"assessment", l'analisi, il piano
strategico dove si dice che
"la definizione del piano strategico
comprende le seguenti attività..."
, elencate in 4 punti che non
sto a ripetere, fra questi l'identificazione delle linee-guida da
adottare nella definizione del piano di azione. A conclusione della
deliberazione si ribadisce che il costo per l'elaborazione del
piano strategico ammonta a 55mila euro, IVA esclusa. Allora non
dica che la "ICT Consulting" fa un "compitino" che sottopone alla
vostra attenzione, a questa società avete detto:
"la mission è
questa: redigere, definire o elaborare..."
- usate il verbo che
preferite! -
"un piano strategico"
. Ci fa piacere sapere che
verrà esaminato dai competenti organi consiliari, quindi la
definitiva approvazione sarà nostra, ma non ci dica che non elabora
un piano strategico! Le ho chiesto come mai, con tutte le
competenze professionali che vi sono in Valle, dobbiamo andare a
Milano... lei ci ha parlato di necessità di guardare oltre la
nostra angusta Regione... ne prendiamo atto, avete attinto a
risorse esterne!
Sulle altre risposte, lei ci dice che con "Telecom" avete fatto
un accordo, per cui "Telecom" mette a disposizione
un'infrastruttura che poi espanderà. Va bene, la rete cablata si
espanda pure e poi sulla rete cablata tutti i "provider" possono
accedere e fare le loro offerte: questo è chiaro, c'è la legge
italiana che lo stabilisce, ma c'è il problema che la proprietà
dell'infrastruttura in capo a un solo soggetto crea dei "gap" in
tema di prezzo, c'è il famoso "ultimo miglio"... questo non deve
risolverlo lei, ma lei ha scelto di fare un'intesa prima che venga
definito un piano strategico, e non è vero che non le ha dato un
soldo, i soldi glieli ha dati acquistando le azioni di "INVA", che
è un'operazione che non passa nella stessa deliberazione, passa su
un altro piano, ma il tavolo è lo stesso. Avete acquistato 400mila
azioni a "Telecom" da "INVA" per farvi la società "in house" tutto
sotto il vostro controllo e, d'altro canto, in cambio "Telecom" si
impegnerà, se rispetterà gli impegni temporali, ad infrastrutturare
il territorio nelle misure che voi avete previsto.
Teniamo presente che non è la prima volta che la Regione fa
accordi con "Telecom", ce lo ricordiamo entrambi per memoria. Negli
anni '90 fece un accordo con "SIP" la Regione per il cablaggio a
fibre ottiche del fondovalle. Più volte abbiamo interpellato gli
allora Presidenti e Assessori delegati chiedendo l'utilizzo delle
fibre ottiche, a parte il fatto che la Regione ha contribuito con
moneta sonante, ma l'utilizzo è minimale; ci piacerebbe sapere
quanto utilizza "Telecom" o quanto ha beneficiato "Telecom" di
questa stesura di cablaggi, vorremmo sapere se gli impegni di
"Telecom" verranno assolti nella stessa maniera in cui 15 anni fa
ci promettevano di fare chissà cosa e alla fine di queste fibre
ottiche si sa che esistono sotto terra, se poi siano funzionanti
non lo sappiamo... perché gli imprenditori si lamentano sulla
lentezza delle nostre reti e lei lo ha confermato!
Altra questione, il "Wi-Max": qui nessuno si fregia di avere
competenze particolari in materia, ci permettiamo di capire quello
che c'è scritto sui vari documenti che leggiamo, lei ne sa molto
più di noi, ma sulla base di quello che leggiamo poniamo dei
problemi. Con "Wi-Max" avete fatto una sperimentazione ad Ayas e ne
avete dato ampio spazio attraverso una divulgazione mediatica non
indifferente, vi siete trovati con il Ministro Landolfi ad Ayas,
avete fatto il provino tecnologico e poi qualcosa... penso che la
Valle d'Aosta oltre che terra di sperimentazione... sia servito per
trarre un insegnamento. Lo avete sperimentato, sembravate
entusiasti, poi il "Wi-Max" che sembrava una soluzione per le
comunità più remote che sono nelle vallate laterali, sembra che sia
un qualcosa di difficilmente attuabile. Ha dato il via Gentiloni da
metà di quest'anno...
(interruzione dell'Assessore Marguerettaz, fuori
microfono)
... c'è scritto qui... devo leggere gli articoli io? Non vengo
qui come il Presidente Caveri che ci fa la rassegna stampa ogni 15
giorni, ma si dimentica magari argomenti importanti... comunque le
darò la rassegna stampa, Assessore! È inutile "fare vetrina" per
poi chiudere gli accordi con un'altra parte prima che ci sia un
piano strategico!
C'è un altro fatto importante: l'"ADSL" va bene, ma... il resto?
Abbiamo un'utenza in Regione alquanto diffusa, se dobbiamo
modificare dei contratti o delle richieste di assistenza tecnica e
chiamiamo il "187", è una vergogna! Abbiamo una segretaria digitale
che ci rinvia ai classici numeri e non riusciamo quasi mai a
risolvere i nostri problemi! Se fate un accordo con "Telecom",
partiamo dal divario più basso che stiamo soffrendo, cominciamo a
mettere in funzione la linea telefonica come si deve, perché queste
fibre ottiche dovrebbero servire ad avere connessioni più rapide e
avere quel servizio che c'era in Viale della Pace, così come hanno
fatto in Alto Adige, che hanno fatto un'intesa per avere una
presenza fisica umana e non una segretaria digitale, che è distante
al nostro modo di approcciarci alle persone e al modo di risolvere
i problemi!
Ci sono troppe contraddizioni in questa operazione che ci siamo
permessi di fare presente. Parteciperemo volentieri all'evolversi
della situazione, sperando che il piano strategico riporti un po'
di ordine in queste idee che ci sembrano molto confuse. Lei stesso
ha dato credito a un'operazione di sperimentazione digitale sulla
TV terrestre con grandi deficienze anche da parte del "Governo
Berlusconi", ma lei ci ha portato questa ondata di entusiasmo sul
digitale terrestre che, alla fine, si è rivelato un "bluff"!
Aspettiamo il 2008, devo dare atto che il digitale sarà importante,
ma la proroga era quanto mai naturale e necessaria.
Non abbiamo, noi, una competenza tecnica per dire cosa sia
giusto, ma questa intempestività nel chiudere accordi con un
soggetto piuttosto che con un altro, a nostro avviso anche
combinato con l'"operazione INVA", sta a denunciare che il Governo
non ha le idee chiare in materia, nonostante i finanziamenti che ha
messo in campo, perché lei ha risposto alla nostra interpellanza 15
giorni fa e ha citato la mole di denaro che da 10 anni a questa
parte - 200 milioni di euro - sono stati messi sul tappeto. Non
possiamo permetterci che questo denaro sia gestito sulla base di
suggestioni o improvvisazioni, è opportuno che questo Consiglio
abbia il coraggio di "mettere le mani nella marmellata", anche se a
qualcuno dà fastidio! Vogliamo capirci di più e con iniziative come
queste non intendiamo demordere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK