Consiglio Regionale della Valle d'Aosta - Oggetto del Consiglio n. 334 del 10 maggio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 334 del 10 maggio 1983 - Resoconto
OGGETTO N. 334/VII - DISEGNO DI LEGGE CONCERNENTE:
"PROVVIDENZE A FAVORE DI IMPRESE ARTIGIANE".
PRESIDENTE:
La parola all'Assessore all'Industria,
Commercio, Artigianato e Trasporti Chabod; ne ha facoltà.
CHABOD - (D.C.):
Questo disegno di legge riguarda la
famosa questione dell'Artigiancassa e del tasso di interesse che è
passato, dal 21 maggio, dal 7,5% al 13,5%. Questo non solo da noi,
ma in tutta Italia. Le banche hanno fatto dei contratti prima che
il Comitato dell'Artigiancassa avesse approvato questo nuovo tasso
di interesse, perchè non avevamo i soldi. Adesso gli artigiani si
sono trovati in questa grossissima difficoltà: che non solo devono
restituire i soldi, ma devono restituirli con un tasso di interesse
che dal 6,50-7,50% è passato al 13,50. Questo certamente, dopo un
po' di tempo, porta ad uno squilibrio abbastanza rilevante. La
Giunta regionale aveva avanzato la proposta di un contributo del
15% sugli interessi: si restituirebbero, cioè, circa 2 punti su
quello che gli artigiani hanno anticipato. Voglio sentire cosa ne
pensa il Consiglio di questa proposta.
PRESIDENTE:
E' aperta la discussione.
Si è iscritto a parlare il Consigliere Voyat; ne ha facoltà.
VOYAT - (U.V.):
In commissione mi ero permesso di
proporre di aumentare la quota prevista dalla Giunta dal 15% al
30%, per il semplice fatto che anche nella relazione, al V
capoverso, si dice: "corrispondente ad una riduzione del tasso
effettivo di interesse di circa 2 punti". In realtà, se noi
facciamo il calcolo, il 15% sul 6,50% equivale al-l'1%, non al 2%.
Pertanto, se si vuole arrivare alla riduzione del 2%, bisogna
coprire il 30% della differenza, oppure il 15% degli oneri, non dei
maggiori oneri: qui c'è una confusione. Se si vuole arrivare alla
riduzione del 2%, bisogna contribuire per il 30% del maggiore
onere, oppure per il 15% dell'intero onere. E' solo per questo che
ci siamo permessi di fare questa modifica.
PRESIDENTE:
La parola al Consigliere Tonino; ne ha
facoltà.
TONINO - (P.C.I.):
Prima di entrare nel merito della
questione di quanto si dovrebbe abbassare il tasso di interesse,
cioè questo maggiore onere a carico degli artigiani, vorrei fare
all'Assessore una domanda. Come la Giunta regionale è arrivata alla
determinazione di fissare il tasso effettivo al 13,50%? Questa è la
prima questione a cui vorrei una risposta. La seconda questione
riguarda le ragioni per cui questa decisione è poi applicata dagli
Istituti di Credito in modo retroattivo. A questo proposito noi
abbiamo fatto due conti. Per arrivare a riportare a tassi che si
avvicinino al 9%, la nostra opinione è che la riduzione dovrebbe
essere almeno del 40%, e siamo a metà strada. Non arriviamo a
fornire la possibilità di scendere al 6,5-7,5, che sarebbe quasi un
diritto maturato da parte di questi artigiani, ma arriviamo ad un
tasso effettivo di circa il 9%. Per queste ragioni noi presenteremo
un emendamento.
Per la parte finanziaria di questo emendamento, visto
l'andamento di questo Consiglio regionale, sentite le affermazioni
del Presidente della Giunta, noi proponiamo di attingere al famoso
fondo per la grande viabilità che dovrebbe essere quello in cui ci
sono ancora delle disponibilità.
PRESIDENTE:
Sono iscritti a parlare i Consiglieri Berti,
Clusaz e Minuzzo.
La parola al Consigliere Berti; ne ha facoltà.
BERTI - (Art. e Comm. Valdostani):
Come avevo ribadito
alla Commissione, qui è stata fatta confusione, fra il funzionario
e probabilmente anche l'Assessore, nel relazionare e, di
conseguenza, nel conteggiare quella cifra che avrebbe dovuto, a
loro dire, servire per l'abbattimento dei due punti, mentre invece,
il conto è semplicissimo, arriviamo sì e no all'abbattimento di un
punto. Io ho ribadito che, dal momento che la decisione di elevare
l'interesse al 13,50% è stata presa a suo tempo dalla Giunta
regionale, e che questa decisione è stata fatta unilateralmente,
senza sentire le organizzazioni di categoria, propongo che per lo
meno si arrivi a venire incontro a quelle ditte che hanno avuto
questo handicap, con effetto retroattivo, vedendo i tassi di
interesse aumentati dal 6,5 al 13%. Quelli che hanno avuto dei
contatti si sono trovati, di conseguenza, tutto il malloppo, non
sto più a ribadire i termini della questione, che sono risaputi, e
quindi, poichè le pratiche sono 473, per un totale di 256.000.000,
abbiamo circa 500-600.000 lire per ogni azienda. Per quanti hanno
avuto un finanziamento di 60 milioni, con un onere di interesse
raddoppiato, io penso che si dovrebbe almeno dare un contributo del
30%, con un abbattimento di due punti, per cui alle imprese che
hanno avuto questi finanziamenti resterebbe da pagare l'11%. Non
propongo questo per le aziende che hanno chiesto il mutuo dopo che
i tassi erano stati aumentati, in quanto sapevano a cosa andavano
incontro pagando il 13,50% di interesse, ma parlo per coloro che
hanno chiesto i mutui precedentemente agli aumenti. Questi,
infatti, avranno certamente calcolato la cifra da chiedere in
prestito basandosi sulle loro effettive possibilità di
restituzione, con un tasso di interesse del 6,5%. E' evidente
quindi la loro difficoltà quando la Giunta lo ha elevato al 13,5%.
Quindi io sostengo, come ho ribadito nella III
^
Commissione, la necessità di arrivare all'abbattimento dei due
punti, equivalenti al 30% di contributo, cioè al raddoppio della
cifra: da 256 a 512 milioni. Io sono di questa opinione altrimenti
andiamo a prendere in giro la gente. Era meglio non aver fatto
niente, abbiamo fatto tante riunioni, congressi, incontri e
discussioni con le banche, anche con l'Artigiancassa, e poi
arriviamo a dare mediamente 500.000 in conto interesse sulla
maggior spesa di circa 10 milioni.
PRESIDENTE:
La parola al Consigliere Clusaz; ne ha
facoltà.
CLUSAZ - (U.V.):
Io sono perfettamente d'accordo, e non
parlo a titolo personale: perchè io mi sono salvato due mesi prima,
il vicino di casa anzichè il 6,5 pagherà il 13,5%, questo
assolutamente non è giusto. Alcuni, ad esempio, hanno già versato
addirittura 4 rate e adesso devono rimborsare la differenza. Ho
l'impressione che si sia giocato sull'equivoco perchè, diciamocelo
chiaro, nessuno è fesso, non si può arrivare alla riduzione di due
punti con il 15%, che equivale ad un punto scarso! Io, a titolo
personale, sono d'accordo con quanto asserisce Tonino: concediamo
almeno il 40%, che comporta si e no una riduzione del 2,5%, non di
più.
MINUZZO - (P.S.D.I.):
Dopo il mio intervento, penso che
il signor Presidente della Giunta dovrà ringraziare anche me perchè
ho fatto anch'io un paio di conti. Innanzitutto mi sembra doveroso
dare atto alla Giunta di aver rispettato l'impegno assunto in
Consiglio regionale al momento della discussione di una mozione da
me presentata, che ero stato invitato a ritirare, in quanto la
Giunta si sarebbe impegnata ad affrontare il problema. Devo dire
però che il problema è stato affrontato in modo non corretto,
secondo la mia modestissima opinione. Al di là di tutte le parole
che sono state dette, ringrazio il collega Berti che una volta
tanto ha avallato quanto detto da me in Commissione, cioè che il
contributo era di 500.000 lire per ogni impresa artigiana. Però ho
voluto approfondire il problema, giungendo alla conclusione che,
con questo disegno di legge, sono stati, di fatto, buttati via
256.000.000. Perchè, prendendo un mutuo Artigiancassa che è
mediamente di 20 milioni, per ogni mutuo contratto per la durata di
quattro anni la Ditta che lo ha stipulato dovrebbe restituire al
termine dei 4 anni, 23.520.000 lire. Questo con il vecchio tasso.
Con il nuovo tasso fissato dalla Giunta, quella stessa azienda
artigiana che ha contratto il mutuo di 20.000.000 per 4 anni si
trova a restituire 26 milioni. Con l'intervento della Giunta
regionale, il 15% della differenza del tasso di interesse, quindi
circa sui 3 milioni di differenza tra il vecchio tasso ed il nuovo,
a questa impresa artigiana si elargisce un contributo ammontante a
L. 372.000 per 4 anni: dividendo per i 4 anni vediamo che ogni
impresa artigiana, di fronte ad un impegno di 1.000.000 riceve
dalla Giunta regionale 93.000 lire.
Potrebbe andare bene, Assessore Chabod, però vediamo che,
effettivamente, dando 300.000 lire ad un'impresa che ha speso 3
milioni non affrontiamo il problema e tanto meno lo risolviamo. Non
è che voglia giocare al rialzo come ha fatto il Consigliere Tonino,
che proponeva addirittura il 40%, però per fare una cosa equa ...
(interruzione) ... Io ho visto l'ordine d-1 giorno, è due giorni
che non intervengo, ho preso la parola adesso perchè è un discorso
che avevo affrontato tempo fa, se i Consiglieri gradiscono
interrompermi chiedo al Presidente di controllare le interruzioni e
di lasciarmi il tempo a disposizione.
Siccome le responsabilità di questa situazione sono da
attribuire all'Artigiancassa, perchè la legge 949 prevede che
l'Artigiancassa deve fissare anno per anno il tasso per la stipula
dei mutui, considerato che l'Artigiancassa questo non l'ha fatto
partire dall'80 e l'ha fatto solo a maggio '82 quando poi la Giunta
ha adeguato i tassi di interesse con la sua delibera, perchè era
obbligata a farlo, se vogliamo essere equi, con metà degli oneri a
carico della Regione e metà a carico degli artigiani, direi che
potremmo arrivare ad un intervento della Giunta del 35%. Si
giungerebbe così ad una cifra di 500 milioni, rimanendo
all'artigiano un tasso del 10%, per cui potremmo dire che gli oneri
aggiuntivi sarebbero per metà pagati dall'artigiano e per metà
dalla Regione, diversamente, penso non avrebbe senso.
PRESIDENTE:
La parola all'Assessore all'Industria,
Commercio, Artigianato e Trasporti Chabod; ne ha facoltà.
CHABOD - (D.C.):
Quando ho fatto la mia breve relazione
ho detto che avrei lasciato decidere al Consiglio perchè penso che
un Assessore più democratico di me non penso che esista! Avrei
potuto far bella figura, proponendo di portare l'intervento al 60%
e mi avrebbero comunque detto di no. Ad ogni modo non voglio
scherzare, penso che, se il Consiglio è d'accordo, sentito anche
Clusaz, il 30% possa andare bene. Minuzzo, sai benissimo che
l'aumento del tasso al 13,50% non riguarda solo la Valle d'Aosta,
ma tutta l'Italia, trattandosi di un obbligo. In Piemonte l'hanno
anche diversificato: 13,50% era il minimo, l'hanno portato al
17-17,5, addirittura 18, in certe zone. Noi abbiamo previsto un
tasso unico perchè non è facile, in Valle d'Aosta, giungere ad una
diversificazione. Ad ogni modo, l'ho detto prima, chiedo al
Consiglio cosa ritiene di fare. Per me, se siete d'accordo, il 30%
potrebbe andar bene.
PRESIDENTE
: La parola al Presidente della Giunta; ne ha
facoltà.
ANDRIONE - (U.V.):
Va bene anche per noi il 30%. Io
chiederei, se fosse possibile, 5 minuti di sospensione per stendere
gli emendamenti in maniera decente, e per verificare se il capitolo
ha ancora disponibilità di variazioni. Chiede rei anche ai
Consiglieri, visto che questa è l'ultima riunione di questo
Consiglio, di rendersi conto che, in fin dei conti, è sempre la
Regione che paga. Quando il FEOGA limita il suo contributo, ad
esempio a 300.000.000, e si rifiuta di procedere qualsiasi
revisione di prezzi, è la Regione che mette la differenza. Qualche
volta rappresenta il 300% di quello che è stato percepito. Quando è
l'Artigiancassa, per l'artigiano, che non funziona, è la Regione
che paga; attenzione però, perchè queste ottime, ed in certi casi
doverose abitudini, finiranno per rendere il bilancio regionale di
nuovo precario... (Interruzione)... Consigliere Tonino, siamo
d'accordo di accettare il 30%, proprio perchè si tratta di
contributo "una tantum". Il Consigliere Minuzzo l'ha spiegato bene,
in effetti l'ha riconosciuto anche lui che era impossibile fare
altrimenti. Comunque con questa variazione di bilancio che alla
Regione costerà più del previsto... (Interruzione)... il vantaggio
individuale, vantaggio che si porta, e, lo riconosco, anche il
danno al bilancio regionale, è minimo, però si tratta di una
questione di principio. Occorre infatti prestare attenzione a non
accettare che sia sempre il bilancio regionale a rispondere
dell'insufficienza di sistemi che non sempre dipendono dalla
Regione. Formalizzo quindi la proposta di accettare il contributo
del 30% e di procedere a 5 minuti di sospensione.
PRESIDENTE:
Alle parole dette dal Presidente della Giunta
io aggiungerei anche la rapida lettura dell'art. 62 del
Regolamento, che recita: "Gli emendamenti che portano direttamente
o indirettamente aumento di spesa, o diminuzione di entrate sono
trasmessi appena presentati all'Assessore alle Finanze per il
parere di sua competenza". Quindi questi 5 minuti di sospensione
proposti, visto che l'Assessore alle Finanze è qui presente,
possono anche permettergli di esprimere il parere di sua
competenza, ai sensi dell'art. 62.
Si dà atto che la seduta è sospesa dalle ore 19,03 alle ore
19,26.
PRESIDENTE:
Possiamo riprendere i lavori. Era in
discussione il disegno di legge n. 518.
All'art. 1 sono stati presentati emendamenti che poi si
ritrovano per la variazione delle cifre, all'art. 3 e all'articolo
4. L'emendamento presentato dal Consigliere Tonino all'art. 1
propone di sostituire la cifra "15%" con "40%". L'altro
emendamento, presentato dai Consiglieri Voyat e Minuzzo, propone di
sostituire la cifra "15%" con "30%".
Su questo secondo emendamento si sono pronunciati la gran parte
dei Consiglieri e c'è il parere dell'Assessorato alle Finanze. Io
chiedo al Consigliere Tonino se intende mantenere il suo
emendamento o se l'emendamento che ha raccolto la maggioranza dei
consensi e il parere dell'Assessorato alle Finanze può essere
quello su cui si pronuncia il Consiglio.
La parola al Consigliere Tonino; ne ha facoltà.
TONINO - (P.C.I.):
Purché non si dica che noi abbiamo
giocato al rialzo, ma che abbiamo sollevato solo un problema che
credo sia conosciuto da tutti, noi ritiriamo l'emendamento e
votiamo una diminuzione al 30%.
PRESIDENTE:
Colleghi Consiglieri, passiamo all'esame
dell'articolato. Chiarito che è stato ritirato l'emendamento del
Consigliere Tonino, metto in discussione l'emendamento proposto dai
Consiglieri Voyat e Minuzzo. Concerne l'articolo 1 e lo metto in
approvazione.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità,
PRESIDENTE:
Do lettura dell'art. 1:
ART. 1
Alle imprese artigiane che abbiano stipulato contratti di
finanziamento agevolato ai sensi del Capo VI della legge 26.7.1952,
n. 949, e successive modificazioni, sono concessi contributi "una
tantum" in misura pari al 30% dei maggiori oneri finanziari
conseguenti all'aumento dei tassi di interesse operato con la
deliberazione della Giunta regionale n. 2571 in data
21.5.1982.
Sono ammesse ai benefici previsti dalla presente legge le
imprese artigiane che abbiano stipulato i relativi contratti di
finanziamento in data anteriore al 21.5.1982 ed alle quali siano
state estese le provvidenze previste dall'art. 37 della legge n.
949/1952 con deliberazione del Comitato Tecnico regionale della
Cassa per il Credito alle imprese artigiane in data successiva al
20.5.1982.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'art. 2:
ART. 2
I contributi di cui all'articolo precedente sono liquidati,
con arrotondamento per difetto alle mille lire, con
deliberazione della Giunta regionale, su domanda, integrata
da idonea documentazione, comprovante il possesso dei requisiti
richiesti al precedente art. 1, da presentare all'Assessorato
dell'Industria, Commercio, Artigianato e Trasporti entro 90 giorni
dall'entrata in vigore della presente legge.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE -
All'art. 3, c'è la variante che è la
conseguenza dell'approvazione dell'emendamento all'art. 1, per cui
al primo rigo del 1° comma la cifra "256" si corregge in "512" e al
9° rigo del 2° comma la cifra "116" si corregge in "372". Con
questa variazione che è, io ripeto, la conseguenza matematica
dell'emendamento approvato, metto in approvazione l'art. 3 dopo
averne dato lettura.
PRESIDENTE:
Do lettura dell'art. 3:
ART. 3
L'onere complessivo di lire 512 milioni, derivante
dall'applicazione della presente legge, graverà sul Cap. 36700, di
nuova istituzione, nella parte spesa del bilancio preventivo della
Regione per l'anno 1983.
Alla copertura dell'onere di cui al comma precedente si
provvede mediante prelievo della somma di lire 140 milioni dal Cap.
50000 (fondo globale per il finanziamento di spese per
l'adempimento di funzioni normali - Spese correnti - Allegato n. 8
- Settore II sviluppo economico), nonchè della somma di lire 372
milioni dal Cap. 50150 (fondo globale per il finanziamento di spese
per ulteriori programmi di sviluppo - Spese di investimento -
Allegato n. 8 - Settore I Collegamenti stradali Aosta-Courmayeur)
del bilancio di previsione della Regione per l'anno 1983.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
All'art. 4 c'è la variazione conseguente che
l'ufficio provvederà a iscrivere direttamente e che comunque
riguarda la variazione da "L. 116.000.000" con "L. 372.000.000" e
di "L. 256.000.000" con "L. 512.000.000". Con queste variazioni do
lettura dell'art. 4 e lo metto in approvazione:
ART. 4
Al bilancio di previsione della Regione per l'anno 1983 sono
apportate le seguenti variazioni:
Parte Spesa
Variazione in diminuzione:
Cap. 50000 - Fondo globale per il finanziamento di spese per
l'adempimento di funzioni normali
(spese correnti)
L. 140. 000. 000
Cap. 50150 - Fondo globale per il finanziamento di spese per
ulteriori programmi di sviluppo (spese di investimento)
L. 372. 000.000
TOTALE L. 512.000.000
Variazione in aumento:
Cap. 36700 - Spese per la concessione di contributi ad
imprese artigiane per maggiori oneri conseguenti l'aumento dei
tassi di interesse
L.R. 1983, n.
L. 512.000.000
La presente legge sarà pubblicata nel Bollettino Ufficiale della
Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Il Consiglio è ora chiamato ad esprimersi per
votazione segreta sul complesso della legge.
ESITO DELLA VOTAZIONE SEGRETA
Presenti: 31
Votanti: 31
Favorevoli: 28
Contrari: 3
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK