Consiglio Regionale della Valle d'Aosta - Oggetto del Consiglio n. 730 del 15 luglio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque minerali e termali
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 730 del 15 luglio 1999 - Resoconto
SÉANCE DU 15 JUILLET 1999 (MATIN)
OGGETTO N. 730/XI Notizie in merito alla convenzione fra la
Regione Valle d'Aosta e la società Sorgente Monte Bianco S.p.A.
(Interpellanza)
Interpellanza A conoscenza della Convenzione sottoscritta fra la
Regione Valle d'Aosta e la Società Sorgente Monte Bianco S.p.A. con
sede in Morgex in data 14.6.1988/4.10.1989 e 17.3.1992;
Preso atto delle modifiche apportate alla Convenzione suddetta
con la Convenzione stipulata il 12 maggio 1998 (rep. n. 12768);
i sottoscritti Consiglieri regionali
Interpellano
il Presidente della Giunta e l'Assessore competente per
conoscere:
1) se sono state rispettate le clausole contenute nelle
Convenzioni sopra richiamate;
2) se è stata garantita l'occupazione prevista;
3) se sono stati realizzati gli obiettivi per quanto riguarda la
fascia di mercato e la rete distributiva che doveva essere
raggiunta entro l'estate 1999;
4) quali iniziative l'Amministrazione regionale intende
intraprendere per ottenere, qualora si renda necessario, il
rispetto delle Convenzioni stipulate tra le parti.
F.to: Beneforti - Curtaz
Président La parole au Conseiller Beneforti.
Beneforti (PVA-cU) A dicembre dello scorso anno l'Assessore
Ferraris ci fece pervenire tramite il Presidente della IV
Commissione la documentazione concernente le Sorgenti Monte Bianco
S.p.A.; sempre in quel periodo fu organizzato da parte del
Presidente della IV Commissione un incontro con il direttore dello
stabilimento di Morgex, che ci illustrò i progetti e i programmi
della società.
Da allora sono trascorsi più o meno sei mesi e le persone di
Morgex, preoccupate della situazione che esiste nell'azienda, ci
hanno fornito delle notizie sull'incertezza del loro posto di
lavoro. Persone interessate ci hanno riferito che l'acqua
imbottigliata sembra non abbia il successo di mercato previsto.
Per questo ci siamo sentiti in dovere di presentare
quest'interpellanza, per conoscere qual è la situazione reale di
questa società, sia agli effetti produttivi sia in modo particolare
agli effetti occupazionali. Stando alla convenzione sottoscritta,
l'occupazione prevista a regime era di 64 unità lavorative;
prevedeva anche che la rete di distribuzione entro l'estate 1999
raggiungesse livelli significativi, e questo lo confermava anche il
direttore dell'azienda nell'incontro che ho richiamato. Egli
infatti sosteneva che il mercato si sarebbe esteso in Italia del
nord, in Toscana, nel Lazio, nelle Marche e negli Abruzzi, entro
l'estate 1999. Inoltre il direttore diceva che la vendita era
prevista in modo particolare nei supermercati e ipermercati.
Non voglio dilungarmi oltre nell'illustrazione
dell'interpellanza, perché mi sembra che sia chiara e precisa nelle
sue domande. Mi auguro però che l'Assessore con altrettanta
chiarezza ci dica le cose come stanno, in modo che incontrando
nuovamente gli amici di Morgex si possa dire loro la verità su come
stanno le cose.
In particolare vogliamo sapere se si giustifica ancora, stante
la situazione, la presenza di questo stabilimento e quali sono le
possibilità di vita dello stabilimento di Morgex, dal momento che,
nonostante il tempo trascorso, nessuno o pochi degli impegni
previsti nelle convenzioni stipulati fra le parti è stato
rispettato.
I dipendenti ci dicono che sono sei, di cui un capo proveniente
dalla Francia, tre operai di Morgex, due di fuori Morgex; in
pratica sono sei gli operai sui 64 che dovevano essere. Gli addetti
alla manutenzione sono tre, di origine francese, mandati dalla
società francese, la quale rimette alla gestione dello stabilimento
il fatturato per la spesa di questi operai che vengono a fare la
manutenzione.
Sembra che ci sia stato anche il tentativo di fare una
produzione di bibite, tentativo che come quello delle acque non è
decollato o non riesce a decollare. Praticamente in Valle non si
vende o si vende pochissimo, e fuori il mercato non assorbe la
produzione che viene fatta nello stabilimento.
Di fronte a questa situazione attendiamo la risposta
dell'Assessore, riservandoci di replicare. Chiedo che si faccia
chiarezza su questa situazione, in modo che nel confronto che
avremo si possano dare delle risposte esaurienti.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) In premessa va ricordato che già avevamo
detto in quest'aula come l'acqua minerale di Courmayeur fosse
un'acqua particolare, nel senso che andava ad occupare un segmento
di mercato che attualmente non esiste a livello nazionale. C'è in
Francia l'acqua Contrex, ma in Italia questa è una novità.
Ovviamente le novità hanno dei momenti d'impatto e di risposta.
Ma per venire alle domande poste, la prima questione chiede se
sono state rispettate le clausole contenute nelle convenzioni. Le
convenzioni prevedevano innanzitutto - mi dilungherò un po' in
queste cose, ma credo che valga la pena fare il punto della
situazione vista l'importanza della questione - che la sede della
società fosse in Valle d'Aosta, e questo punto è stato mantenuto.
Il capitale della società doveva, dalla stipula dell'ultima
convenzione del 1998, essere aumentato a 6 miliardi; oggi il
capitale della società è di 14,365 miliardi, quindi questa parte
della convenzione è stata rispettata.
Per quanto riguarda l'occupazione la convenzione prevedeva 46
unità entro 6 mesi dall'inizio dell'attività produttiva, 12 unità
entro 24 mesi e 6 unità entro 36 mesi.
Qual è oggi la situazione? Le 46 unità erano legate a un volume
produttivo di 150 milioni di litri all'anno, (ad oggi, come dirò
dopo, la produzione è inferiore); in ogni caso attualmente sono
occupati nella sede di Morgex - i dati che ho sono differenti da
quelli che forniva Beneforti prima - 14 dipendenti, tutti residenti
in Valle, ivi compreso questo signore francese che lavora
all'interno dello stabilimento. Sotto questo aspetto, vista la
libera circolazione della mano d'opera all'interno dell'Unione
Europea, non possiamo intervenire; comunque, al di là di questo
signore, l'occupazione è di 14 addetti, tutti residenti in Valle
d'Aosta. Per quanto riguarda i venditori, invece, ci troviamo in
una situazione di ulteriori 7 addetti e questi, per ovvi motivi,
non sono residenti in Valle. Quindi i residenti in Valle, su
un'occupazione di 21 addetti, sono 14.
L'aspetto dell'occupazione è quello che presenta disparità fra
quanto scritto nella convenzione e quanto si è verificato oggi. C'è
da dire che il dato delle 46 unità a 6 mesi dall'inizio
dell'attività era un dato della convenzione del 1992; come sapete
la vicenda delle acque delle Sorgenti Monte Bianco è stata molto
travagliata: le prime convenzioni risalgono a parecchi anni fa, e
comunque il dato occupazionale era un dato del 1992 parametrato su
una produzione di 150 milioni di litri all'anno.
Oggi la situazione è diversa. Le ipotesi per il 1999 parlano di
6 milioni di litri di acqua minerale di Courmayeur e di 4 milioni
di litri per bevande analcoliche, quindi una produzione di 10
milioni di litri quest'anno contro i 150 che dicevo prima. Nel 2000
ci sarà un aumento a 20 milioni di litri per quanto riguarda
l'acqua minerale di Courmayeur e ci sarà un'ulteriore novità,
perché come avevo già detto quando avevamo parlato di questa
questione, la società è in attesa di un'autorizzazione ministeriale
per l'utilizzo di un'acqua oligominerale, (tipo di acqua che è
maggiormente utilizzato nel mercato italiano) acqua che viene
captata in Val Veny e che è denominata acqua Monte Bianco.
Al momento le informazioni che vengono dall'azienda dicono che
la produzione di quest'acqua potrà essere avviata negli ultimi mesi
dell'anno e il lancio avverrà nel primo trimestre del 2000. Questo
comporterà un incremento di volumi; incremento che dovrà esserci
anche nel 2001 con 25 milioni di litri di acqua a Courmayeur, 35
milioni di litri di acqua del Monte Bianco e 12 milioni per quanto
riguarda le bevande analcoliche.
Sul lato dell'occupazione ci troviamo pertanto in una situazione
diversa fra quanto scritto nella convenzione e quanto si sta
realizzando, a causa della difficoltà di aggressione del mercato
che la società ha trovato.
Per quanto riguarda gli investimenti, la società si era
impegnata a investire per 47 miliardi: gli interventi riguardavano
le strutture dello stabilimento, la captazione della fonte Iula
Dolonne, l'adduzione allo stabilimento, quindi la condotta d'acqua
che doveva portare l'acqua dalla fonte Iula allo stabilimento;
tutto ciò è già stato fatto mentre sono in fase di completamento la
captazione in Val Veny e l'adduzione con le strutture che già ci
sono a Dolonne per portare l'acqua sempre a Morgex.
Rispetto a un piano di investimenti per 47 miliardi attualmente
sono stati investiti dalla società 40 miliardi, quindi mi pare che
l'impegno da questo punto di vista sia significativo.
La convenzione prevedeva anche che, per le necessità di
produzione di beni o prestazioni di servizi, a parità di prezzo e
condizioni, la società facesse riferimento ad aziende operanti in
Valle d'Aosta, e questo per ovvie ricadute occupazionali.
Gli investimenti di cui si parlava prima sono stati
commissionati per un valore di 26 miliardi a ditte operanti in
Valle; per quanto riguarda i trasporti, la vigilanza, le
consulenze, formazione ed altre attrezzature dello stabilimento, ci
si è rivolti a ditte valdostane.
Per quanto riguarda gli impegni della Regione, la stessa si era
impegnata ad erogare dei finanziamenti tramite Finaosta (mutuo fino
a 35 miliardi); attualmente di questo mutuo sono stati erogati
all'azienda 16 miliardi…
(interruzione del Consigliere Beneforti, fuori microfono)
… no, gli ultimi risalgono alla fine
dell'anno scorso. L'ultima comunicazione che ho io risale al
novembre 1998. In ogni caso le cifre sono queste: 16 miliardi di
utilizzo a fronte di 35 di disponibilità.
Per affrontare la situazione legata alla campagna promozionale,
perché poi è questo l'elemento di pubblicità dell'acqua, le spese
che verranno o sono già state sostenute dalla società sono per il
1999 di 4,5 miliardi, per il 2000 per l'acqua minerale Courmayeur e
Monte Bianco si spenderanno 9 miliardi, per il 2001 sempre per
l'acqua minerale Courmayeur e Monte Bianco si spenderanno più di 12
miliardi; mi pare che questo sia un intervento significativo.
Le attività che oggi sono state già realizzate per la
pubblicizzazione dell'acqua hanno riguardato la sponsorizzazione
delle settimane della moda a Milano, ottobre 1998 e marzo 1999; una
campagna di affissione in Valle d'Aosta, Piemonte, Lombardia e
Veneto, fatta nel dicembre 1998 e febbraio 1999; una campagna
stampa su testate salutistiche femminili che è iniziata nel maggio
1999 ed è ancora in corso, e poi annunci su quotidiani in
collaborazione con alcuni distributori in Toscana, cosa che si è
realizzata nel mese di aprile 1999.
In ogni caso ci sono attività di promozione presso i punti
vendita nei supermercati e ipermercati, dove è presente il
prodotto, che vengono fatte attraverso la presenza di hostess.
Per quanto riguarda la distribuzione, altra questione posta
dall'interpellanza, l'azienda intendeva distribuire l'acqua nei
supermercati e negli ipermercati; oggi il prodotto, secondo stime
dell'azienda, è stato fornito a 2000 supermercati (pari al 35
percento dei supermercati esistenti a livello nazionale) e in 80
ipermercati (pari al 40 percento degli ipermercati a livello
nazionale).
La struttura commerciale oggi è operativa in Piemonte, Valle
d'Aosta, Lombardia, Veneto, Toscana e Lazio. È in fase di
completamento invece in Emilia, Marche, Umbria, Puglia, Sicilia.
Questa verrà collegata anche alla pubblicizzazione dell'acqua Monte
Bianco.
Per concludere, il prodotto dell'acqua di Courmayeur ha
rappresentato un'assoluta novità per il mercato italiano, e si può
dire che l'attività d'inserimento del prodotto sta andando avanti
nella rete distributiva, anche se la risposta è più lenta di quanto
non si attendesse l'azienda nei suoi piani di vendita. Questo ha
comportato una riduzione dei volumi di vendita ipotizzati.
I piani di espansione per quanto riguarda la distribuzione
stanno andando avanti e mi pare anche che l'intervento
pubblicitario, fondamentale in un settore come questo, con una
spesa considerevole dimostri la volontà dell'azienda di lavorare in
questo settore, quindi certezze non ce ne sono in alcun caso;
questo riguarda tutte le attività umane e soprattutto le attività
industriali. Ma credo che, rispetto all'acqua di Courmayeur e
all'acqua del Monte Bianco, tenuto conto soprattutto del fatto che
alle spalle di questa società c'è la Castel che è diventato il
primo produttore di acque minerali a livello francese, ci sia una
volontà dell'azienda di andare avanti. Queste sono le informazioni
che abbiamo ad oggi.
Président La parole au Conseiller Beneforti.
Beneforti (PVA-cU) Ringrazio l'Assessore per la relazione
dettagliata che ha presentato in risposta alla nostra
interpellanza; gli sarei grato se ci potesse fornire i dati che ha
letto per fare una valutazione più approfondita.
Dobbiamo prendere atto che qualcosa si è inceppato, se a fronte
di una produzione prevista di 150 milioni di litri siamo oggi a 6
milioni di litri; proprio questa mancanza di produzione ha
preoccupato e preoccupa gli addetti ai lavori dello stabilimento,
che sono quelli che poi ci hanno riferito la situazione e che si
domandano in questa situazione quanto ancora si andrà
avanti…
(interruzione dell'Assessore Ferraris, fuori microfono)
… io bevo più volentieri il Chianti,
Assessore, che l'acqua… acqua
toscana…
La preoccupazione di chi ci lavora nasce anche dal fatto che,
volendo la ditta effettuare altre produzioni come quelle delle
bibite, né l'una né l'altra vanno avanti. Mi auguro che il tempo
porti fortuna. C'era uno slogan che diceva: "L'acqua di Courmayeur
è un'ideale compagna per garantirti una vita snella". Si vede che
pochi hanno creduto che garantisca una vita snella, in modo
particolare le donne, sia valdostane che di fuori Valle, visti i
livelli di vendita! Mi auguro che la gente cominci a crederci che
quest'acqua rende una vita snella!
Fra qualche tempo torneremo sull'argomento e vedremo quali sono
i risultati. Chiedo sempre agli Assessori di seguire le situazioni
per non dovere affrontare i problemi quando precipitano, perché
allora siamo obbligati a trovare soluzioni affrettate che non
risolvono poi il problema nella maniera idonea.
Invito l'Assessore a seguire la vicenda, preannunciando che in
seguito ci risentiremo. Gli chiedo di fornirmi i dati, per riferire
alle persone che hanno parlato con noi qual è il parere della
Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK