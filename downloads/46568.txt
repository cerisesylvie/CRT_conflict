Consiglio Regionale della Valle d'Aosta - Oggetto del Consiglio n. 2976 del 23 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2976 del 23 novembre 2023 - Resoconto
OGGETTO N. 2976/XVI - Interpellanza: "Interventi di
ripopolamento ittico per la stagione di pesca 2024 con particolare
riferimento alla Dora Baltea".
Bertin (Presidente) -
Punto n. 45. Consigliere Brunod ne
ha facoltà.
Brunod (RV) -
Come sappiamo, sabato 14 ottobre 2023 si è
chiusa la stagione della pesca sul territorio regionale.
Ricordiamo le seguenti iniziative, già presentate nel corso
della legislatura, dove ci rispose per l'occasione l'ex assessore
competente Sapinet: quella del 28 maggio 2021 avente come oggetto:
"Azioni finalizzate alla promozione e alla valorizzazione del
settore pesca in Valle d'Aosta"; quella del 19 novembre 2021,
un'interrogazione dall'oggetto: "Contributo regionale alla
richiesta avanzata al Ministro della transizione ecologica per
l'assunzione di responsabilità politica in ordine al divieto di
immissioni in Italia di alcune specie ittiche alloctone" e quella
del 25 febbraio 2022: "Pubblicazione sul sito del Consorzio Pesca
della Valle d'Aosta delle autorizzazioni per le immissioni ittiche
a sostegno della pesca sportiva e azioni volte a ottenere
l'autorizzazione in Valle d'Aosta di immissioni di specie ittiche
non autoctone a sostegno della stagione della pesca".
Evidenziamo che, secondo la vigente normativa, le immissioni
ittiche possono essere effettuate solo con specie autoctone, salvo
autorizzazioni in deroga da parte del Ministero della transizione
ecologica, previo parere ISPRA e a seguito di presentazione da
parte delle Regioni di uno studio del rischio.
Immaginiamo che anche lei abbia potuto constatare che è di pochi
giorni fa, di lunedì 20 novembre su "Gazzetta Matin", un articolo
inerente alle criticità dovute a queste problematiche che
constatiamo da alcuni anni. Il titolo di quest'articolo è:
"Torrente vuoto, finisce la pesca nello Chalamy". Alcuni passaggi
all'interno dell'articolo mettono bene in evidenza purtroppo queste
criticità. Vi è scritto: "Le attività sono chiuse da ben 2 anni, il
torrente è vuoto", dice il Presidente dell'associazione. "La
riserva di pesca è rimasta chiusa per il secondo anno anche
quest'estate, nonostante la concessione affidata dal Comune,
tramite convenzione siglata il 29 aprile 2021, per un importo
complessivo di 22.500 euro", nonostante questa concessione scadesse
il 31 dicembre 2026.
Sempre l'associazione riferisce che: "Dopo un anno d'incertezze
è con immenso dispiacere che informiamo tutti i nostri amici della
pesca che il tratto di cattura no-kill e kill della riserva di
pesca del Mont Avic chiuderà permanentemente".
Il direttore della struttura Flora, fauna, caccia e pesca
dell'assessorato regionale afferma che per alcune riserve di pesca
dell'Alta Valle è stato possibile avere delle deroghe, cosa non
possibile per lo Chalamy, individuato soprattutto nel tratto più a
monte come area nursery, dove le specie autoctone potranno
accrescersi e riprodursi autonomamente.
Un procedimento che richiederà ancora circa 3-4 anni di tempo,
quindi capiamo bene per quanto tempo questa parte importante per la
pesca in quel settore lì dovrà aspettare per essere di nuovo
attivata. Capiamo tutti bene che per certe località della nostra
Valle d'Aosta anche queste attività sono molto importanti e
strategiche.
Tenuto conto che normalmente, come previsto dal regolamento,
l'attività della pesca riprenderà verso la fine del mese di marzo
2024, s'interpella l'Assessore competente per conoscere se ci sono
delle novità o aggiornamenti per quanto riguarda la parte relativa
alle immissioni ittiche e come si intende procedere con i
ripopolamenti in vista della stagione della pesca 2024, in modo
particolare anche per quanto riguarda le acque della Dora
Baltea.
Presidente -
Risponde l'assessore Carrel.
Carrel (PA) -
Torniamo su questo tema e, proprio in virtù
dell'accordo che abbiamo preso in Capigruppo, cerco di rimanere
sulla domanda che lei giustamente ha posto che credo che sia quella
centrale di quest'interpellanza.
Per quanto riguarda le autorizzazioni di deroga, l'ha ben
specificato lei, vanno richieste, ed è consentito dal Ministero
dell'ambiente e della sicurezza energetica, previo parere
dell'ISPRA; questa è stata una richiesta che la Regione Valle
d'Aosta ha fatto nel 2021 in collaborazione con il Consorzio
regionale pesca ed è stata autorizzata per gli anni 2022-2023.
La Regione, proprio in quest'ottica, ha affidato il 18 di
ottobre uno studio a una società esperta operante nel campo
specifico dell'acquacoltura, dell'ittiologia e dell'ecologia
acquatica, un servizio per aggiornare lo studio del rischio per il
rinnovo dell'autorizzazione all'immissione di specie ittiche
autoctone.
Questo studio ha come obiettivo campionare la fauna ittica,
elaborare i dati raccolti e predisporre un'istanza di rinnovo
dell'autorizzazione, quindi l'obiettivo di questo studio è proprio
quello di richiedere nuovamente l'autorizzazione.
Ci tengo a sottolineare però che la Dora Baltea non può
prevedere deroghe in quanto è proprio previsto che su tutte le
altre aree del territorio possiamo prevedere delle deroghe mentre
sulla Dora Baltea possiamo solamente continuare a lavorare sulle
specie autoctone, per cui stiamo lavorando con diversi progetti
proprio per cercare di rafforzare la presenza di queste specie.
Lo studio andrà a riguardare una deroga che comprende tutte le
aree, tranne la Dora Baltea, e per questo motivo ci stiamo
confrontando con il Consorzio pesca e stiamo lavorando proprio per
fare la richiesta quanto prima.
Presidente -
Consigliere Brunod a lei la parola.
Brunod (RV) -
Ringrazio l'Assessore per aver trattato per
l'ennesima volta quest'argomento, - sicuramente non è colpa sua,
perché è un tema che arriva da lontano - sappiamo che è un
recepimento di direttive che arrivano dall'Europa e poi ovviamente
dobbiamo adeguarci a quello che è il nazionale.
Purtroppo dalla sua risposta abbiamo capito che per l'avvio
della stagione 2024 molto difficilmente si avranno dei grossi
cambiamenti rispetto a questa stagione 2023, lo immagino, da come
ho capito; in modo particolare credo che tutti condividiamo il
fatto che dispiaccia molto apprendere ufficialmente che, per quanto
riguarda la Dora Baltea, non si riescano a trovare delle soluzioni
per poter effettuare delle semine anche in quei tratti dove
sappiamo tutti molto bene che le persone più anziane hanno molta
più facilità e comodità ad andare a pescare lungo la Dora
Baltea.
Questa risposta che lei ci ha riferito in merito alla nostra
domanda proprio per quanto riguardava le acque libere della Dora
Baltea sarà un po' una limitazione per quello che è lo sviluppo del
settore pesca per, come abbiamo detto, tutte quelle persone che,
negli anni, avevano molto apprezzato questo tipo di pesca lungo la
Dora Baltea che, come abbiamo detto, è molto più semplice, più alla
portata di tutti, però se non c'è niente da fare, ne prendiamo atto
e ci auguriamo che l'Assessorato abbia a cuore anche questa
disciplina e questo settore e faccia tutto il possibile per
accelerare questi percorsi e per limitare i danni.
Come sappiamo bene, molte località puntano in modo particolare
su questo settore, a cui magari molte volte non diamo il giusto
valore. Capiamo tutti molto bene che il settore pesca ha un indotto
anche sul territorio non indifferente, è stato messo in evidenza
già negli anni scorsi durante le iniziative o comunque dagli
addetti al settore.
Noi ci auguriamo per gli appassionati di questo mondo, e per
tutto il settore che ci ruota attorno, che al più presto si trovino
le soluzioni per rilanciare concretamente il settore pesca.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK