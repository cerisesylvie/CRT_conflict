Consiglio Regionale della Valle d'Aosta - Oggetto del Consiglio n. 3050 del 5 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3050 del 5 dicembre 2017 - Resoconto
OGGETTO N. 3050/XIV - Interrogazione: "Notizie in merito
all'impegno lavorativo e al compenso del Rettore presso
l'Università della Valle d'Aosta".
Rosset (Presidente) -
Punto n. 7 all'ordine del giorno.
Per la risposta, ha chiesto la parola l'assessore Rini, ne ha
facoltà.
Rini (UV) -
In via preliminare, si rammenta che
l'Università della Valle d'Aosta - Université de la Vallée d'Aoste
è dotata, ai sensi della normativa vigente, di un'autonomia che si
esplicita in ambito giuridico, didattico, amministrativo e quindi
di funzionamento.
Venendo alla prima domanda, il dato richiesto, ossia il compenso
del rettore dell'ateneo valdostano, era già stato portato
all'attenzione di questo Consiglio, in quanto riportato nelle
premesse di un'interpellanza che nel corso della presente
consiliatura - non ricordo bene quando, ma credo si trattasse
dell'anno 2015 - era stata presentata dal Movimento Cinque Stelle.
In essa il compenso era stato precisato correttamente: 50 mila
euro, più un rimborso di spese forfettario di euro 25 mila. Si fa
presente, peraltro, che il dato suddetto, alla pari di quello
relativo a tutti i componenti degli organi di amministrazione
dell'università, è sempre stato puntualmente pubblicato nella
sezione "Amministrazione trasparente" del sito web
univda
.
Solo recentemente la pubblicazione di tutti i dati previsti
dall'articolo 14, comma 1, lettera c) e f) del decreto legislativo
n. 33 del 2013, ha dovuto essere sospesa in attesa della
definizione nel merito di apposito giudizio pendente innanzi al TAR
del Lazio, nel quale - ci tengo a precisarlo, onde evitare dei
malentendus
e rassicurare i colleghi - non è assolutamente
coinvolta l'Università della Valle d'Aosta.
Giova rammentare, inoltre, che il compenso in questione, non
modificato da sei anni, è stato deliberato dal consiglio
dell'università che, ai sensi delle vigenti disposizioni normative
in materia, opera in totale autonomia come organo di gestione
composto, oltre che dalla componente istituzionale, anche tra gli
altri dal rappresentante del Ministero dell'istruzione,
dell'università e della ricerca, dal rappresentante degli studenti,
dai rappresentanti dei professori e dai ricercatori e ovviamente
dal direttore generale. Ricordo che, ai sensi dello statuto, il
rettore per essere nominato, deve essere un professore ordinario
appartenente ai ruoli universitari. Al fine di fornire un termine
di confronto, si fa presente che lo stipendio medio dei professori
ordinari, categoria a cui deve appartenere il rettore, è collocato
in una forbice che va da un minimo di 50 mila euro agli oltre 100
mila.
A tal proposito, si coglie altresì l'occasione per ricordare,
come ampiamente riportato dai media, lo stato di agitazione dei
docenti universitari in tutta Italia, che questo autunno per la
prima volta hanno dato vita a una forma di protesta mediante la
sospensione degli appelli di esame - cosa che non si era mai vista
- ma ciò non ha riguardato l'Università della Valle d'Aosta. Per
questo motivo si può cogliere l'occasione per sottolineare e
concordare sulla sensibilità grande che hanno dimostrato i docenti
dell'ateneo valdostano nei confronti degli studenti iscritti,
nonostante che le motivazioni che hanno portato allo sciopero degli
altri colleghi a livello nazionale, fossero condivisibili anche dai
nostri docenti.
Se posso esprimere una valutazione, ritengo che quanto sopra
evidenziato dia conto della correttezza e della ragionevolezza
delle scelte operate dal consiglio dell'università, senza contare
che in diverse sedi non statali (l'Univda non è statale) le
indennità di funzione del rettore è molto più elevata di quella
disposta dall'ateneo regionale.
Mi viene chiesto quale sia l'impegno settimanale del rettore
presso la sede. Nel rammentare parimenti in via preliminare ancora
una volta l'autonomia dell'università, occorre precisare che
l'attività svolta dai docenti universitari, categoria alla quale
appartiene anche il rettore dell'Univda, non prevede ovviamente né
orari, né giorni lavorativi prestabiliti, ma degli obiettivi da
raggiungere. L'impegno in questione è misurato sulla base
dell'attività svolte, che afferiscono a un incarico particolarmente
complesso e di grande responsabilità. Il rettore assicura
innanzitutto un'attività propulsiva e di partecipazione attiva in
seno all'università, di cui è vicepresidente, in seno alla giunta
esecutiva e al senato accademico, di cui è presidente. Non compete,
invece, al rettore per l'organizzazione strutturale del nostro
ateneo la parte gestionale, di competenza invece del direttore
generale. Un ruolo, quindi, quello del rettore essenziale e
determinante nella programmazione strategica dell'ateneo, nello
sviluppo delle relazioni con il territorio e con gli altri atenei,
nella ricerca e nella realizzazione di iniziative di promozione e
sviluppo, attraverso la sintesi delle proposte della componente
accademica interna e degli attori istituzionali, culturali e
produttivi della regione. In termini di progettualità, grazie
all'apporto essenziale del rettore dell'università, sono state
realizzate varie e importanti attività sotto il profilo
dell'internazionalizzazione, sotto il profilo dello sviluppo delle
relazioni con il territorio, sotto il profilo dello sviluppo anche
dell'offerta didattica. Queste attività ovviamente comportano un
impegno costante e quotidiano.
Io ringrazio i firmatari anche dell'interpellanza, in quanto la
trattazione della stessa consente di portare all'evidenza del
Consiglio regionale i risultati dell'ateneo della Valle d'Aosta, di
anno in anno sempre più positivi. Risultati che tra l'altro mi
risultano essere già stati oggetto di ampia illustrazione
nell'incontro che proprio il rettore ha avuto con la V Commissione
alla fine di luglio.
I sopraccitati positivi risultati sono senz'altro il frutto di
lavoro di tutti coloro che a vario titolo prestano la loro opera
all'interno dell'ateneo: penso ai docenti qualificati, ma anche a
tutto il personale amministrativo competente dedicato. Ma tali
risultati non potrebbero essere di certo raggiunti senza l'apporto
delle posizioni apicali dell'ateneo, a partire quindi dal
rettore.
Non le sto a elencare tutti i risultati, perché anch'io facevo
parte della Commissione a luglio, quindi abbiamo avuto modo di
ascoltare il rettore. Vi dico che i risultati li abbiamo potuti
apprezzare e abbiamo visto come per l'Università della Valle
d'Aosta cresca di anno in anno sia l'indice di gradimento, ma anche
poi i risultati e lo sbocco occupazionale successivo per i ragazzi.
L'Univda negli ultimi sondaggi fatti risulta essere al primo posto,
tra tutti gli atenei valdostani, per quanto riguarda l'acquisizione
dei crediti all'estero; c'è stato un indicatore stabilito dal
Ministero. Io, quindi, credo che si stiano portando avanti delle
azioni positive e noi ringraziamo tutti coloro che, a vario titolo,
operano all'interno dell'università.
Presidente -
Per la replica, ha chiesto la parola il
consigliere Restano, ne ha facoltà.
Restano (AC-SA-PNV) -
Grazie, Assessore, per la risposta,
che comunque non è stata completa, perché non abbiamo avuto modo di
sapere quanto sia la presenza del rettore in Valle d'Aosta.
Abbiamo presentato questa interrogazione, perché comunque è
tangibile la situazione di disagio, di malumore e le tensioni che
vi sono tra i docenti. E questo preoccupa, al di là dei risultati
che lei ha avuto modo di elencare in risposta la nostra
interrogazione. Noi riteniamo che una situazione di serenità dei
docenti, sia uno degli elementi essenziali per avere il giusto
approccio all'insegnamento e per riuscire a trasmettere nella
giusta maniera le nozioni agli studenti. Sembrerebbe che queste
siano venute a mancare per un rapporto quasi inesistente con il
rettore, dovuto alla sua poca presenza presso l'ateneo.
Lei mi ha illustrato una cifra percepita per una prestazione che
non è a tempo pieno. In altre università paragonabili alla nostra a
tempo pieno, il rettore percepisce una somma notevolmente
inferiore. Sicuramente se andiamo a fare quattro conti rispetto a
quanto ci ha detto lei, quattro presenze mensili sono molto ben
retribuite; più di quelle di altre professioni. Riteniamo che
l'insegnamento sia importante, riconosciamo al rettore le sue
capacità, però una presenza così saltuaria presso l'università,
forse dovuta ad altri ruoli di docenza assunti in altri atenei,
lascia un po' vuoto il ruolo che dovrebbe ricoprire e delega ai
dirigenti dell'università delle mansioni e dei compiti che non
spetta loro seguire; li svolgono sicuramente egregiamente, visti i
risultati, però questa è una anomalia tutta valdostana.
Abbiamo già avuto modo di parlare anche dell'anomalia che
riguarda la posizione del Presidente della Giunta, che ricopre
anche il ruolo di presidente del consiglio dell'università. Era
stato fatto un ordine del giorno lo scorso anno, però io chiedo al
Presidente se ha l'intenzione eventualmente in futuro di rimuovere
questa causa di imbarazzo nei confronti dei docenti e degli
studenti. Siamo l'unica università in Italia a vedere al vertice il
Presidente della Giunta regionale. Ci avviciniamo alla Finanziaria,
che avete scaricato, e magari si potrebbe già prevedere un
emendamento in questa legge o magari in futuro. Non è una cosa
urgente, però, a nostro modo di vedere, i compensi vanno allineati
a quelli del resto d'Italia, ma soprattutto ci vuole una presenza
anche fisica per dare tranquillità a chi lavora e tranquillità agli
studenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK