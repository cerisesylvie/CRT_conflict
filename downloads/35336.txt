Consiglio Regionale della Valle d'Aosta - Oggetto del Consiglio n. 2840 del 20 febbraio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Celebrazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2840 del 20 febbraio 2013 - Resoconto
OGGETTO N. 2840/XIII - Interpellanza: "Definizione delle
linee prioritarie per la predisposizione del programma di
promozione degli ideali di libertà, democrazia e di integrazioni
tra i popoli".
Presidente
- Ha chiesto la parola il Consigliere
Segretario Rigo per l'illustrazione, ne ha la facoltà.
Rigo (PD)
- Grazie Presidente.
Una breve presentazione perché l'interpellanza mi sembra chiara
nella sua formulazione. La legge regionale n. 6 del 2012:
"Disposizioni in materia di valorizzazione e promozione degli
ideali di libertà, democrazia, pace e integrazione tra i popoli,
contro ogni forma di totalitarismo" è nata perché tutti noi
amministratori abbiamo sentito la necessità e il dovere di tenere
vivo, anche attraverso una specifica normativa, il ricordo per non
dimenticare mai ciò che accadde. Una legge che, opportunamente,
vuole coltivare la memoria delle sofferenze e delle vittime ma,
nello stesso tempo, vuole produrre sapere, formare le persone, i
giovani in particolare, ad importanti valori civili quali il
rispetto delle diversità, l'apertura verso l'altro, la lotta ad
ogni razzismo. Valori la cui diffusione, nelle moderne società
multiculturali, è non solo un fatto positivo, ma un'indispensabile
necessità. Chi si è battuto nel passato ci ha lasciato la
testimonianza dell'utopia: il sogno di vedere realizzato per le
nuove generazioni il diritto di avere società più giuste e
solidali. Perché i giovani dovrebbero coltivare la memoria di un
tempo che a loro appare così lontano, impercepibile? Perché
ricordare è la base del futuro. E perché il passato, nelle sue
espressioni più tragiche, può ripresentarsi e può ripresentarsi in
forme nuove e per questo più insidiose. Ecco perché, memori dei
tempi bui che hanno caratterizzato il nostro Paese e l'Europa
intera, dobbiamo tenere alta la guardia contro il riattizzarsi di
focolai di fanatismo politico ed ideologico. E purtroppo, in questo
senso, mi sembra doveroso oggi ricordare l'ultimo ributtante
episodio di antisemitismo avvenuto a Napoli all'incirca un mese fa.
Militanti di Casapound e di altri movimenti di destra sono stati
arrestati perché accusati di banda armata, detenzione e porto
illegale di armi e materiale esplosivo, lesioni a pubblico
ufficiale nonché attentati incendiari. Le indagini hanno rivelato
anche
"un sistematico tentativo di indottrinamento dei giovani
all'odio razziale mediante riunioni in cui si discuteva, tra
l'altro, anche dei contenuti del libro Mein Kampf di Adolf
Hitler"
: parole, queste ultime, del Procuratore napoletano
Rosario Cantelmo. Fra i progetti delinquenziali dei giovani
neofascisti venuti alla luce tramite intercettazioni telefoniche,
quello di bruciare il negozio di un orefice ebreo e stuprare una
ragazza universitaria appartenente alla comunità ebraica. In queste
settimane abbiamo avuto notizia di tanti episodi, piccoli e grandi,
di intolleranza e di aggressioni da parte di militanti di
quest'area politica: l'ultimo, a mia conoscenza, ai danni del
giornalista e candidato di Rivoluzione Civile, Sandro Ruotolo.
Non posso poi non ricordare a chi ci ascolta le parole
dell'Onorevole Silvio Berlusconi nel Giorno della memoria. Secondo
il Cavaliere il Governo fascista sarebbe stato colpevole solo di -
sono parole sue -
"una connivenza non completamente
consapevole",
nel lanciare la persecuzione antiebraica,
obbligato a quella scelta dai vincoli dell'alleanza con la
Germania. Un'alleanza per di più imposta quasi forzatamente -
continua Berlusconi -
"per il timore che la potenza tedesca si
concretizzasse in una vittoria generale contro gli ebrei".
Sarebbe stato dunque un eccesso di realismo politico, unito ad una
buona dose di incoscienza, a spingere Mussolini - sempre Berlusconi
-
"al fatto delle leggi razziali"
. Naturalmente non fu così.
Nessuno storico sottoscriverebbe simili frasi che più che ad un
revisionismo storiografico si ispirano ad una sorta di
riduzionismo, o meglio giustificazionismo: vale a dire
l'atteggiamento di chi - pur dovendo a denti stretti ammettere una
realtà (storicamente) avversa - tende a sminuirne le ragioni, a
contrapporvi dei meriti, a pesare col bilancino i più e i meno per
sfumare il tutto. E invece, ovviamente, il Governo fascista fu
pienamente consapevole delle conseguenze della scelta che maturò
tra il settembre 1938 e la legge del 13 luglio 1939
"per la
difesa della razza italiana"
. Durante l'estate del 1938, anzi,
la vita culturale italiana fu dominata dal tema, col famoso
manifesto razzista dei docenti e scienziati fascisti organizzato
dal MinCulPop - il famoso Ministero della cultura popolare del
Governo fascista - per preparare la legislazione antiebraica". Mi
sono dilungato, Presidente, perché non potevo, parlando della legge
regionale, non ricordarne l'attualità, citando avvenimenti e
interviste che sono prettamente attinenti a ciò che questa
Assemblea vuole contrastare e combattere.
Ritornando alla nostra interpellanza, la legge regionale vuol
essere simbolica cornice di una realtà che in Valle d'Aosta è già
ben presente e attiva. Da anni istituzioni, scuole, organizzazioni
e Comuni organizzano viaggi, incontri, conferenze, testimonianze,
occasioni di confronto e di conoscenza della Memoria. Come aveva
giustamente detto l'ex Assessore Laurent Viérin durante la
discussione consiliare:
"nous donnons dignité à tout ce qui a
déjà été fait, mais en plus, à travers une institutionnalisation,
la Région reconnaît d'un point total toutes ces actions"
. Ma la
legge, intelligentemente, tra l'altro, su proposta del Governo
regionale, introduceva anche l'istituzionalizzazione del Comitato
per la promozione e il sostegno di iniziative per la Memoria, un
utile tavolo di confronto e di programmazione. Il relatore, il
Consigliere Alberto Crétaz, sottolineò, nel suo intervento, la
positività dell'istituzione del Comitato rimarcando che la
collaborazione tra l'ANPI, l'Istituto storico della Resistenza e
della società contemporanea in Valle d'Aosta, e i Comuni - leggo -:
"deve aumentare e migliorare, con l'obiettivo di assicurare il
mantenimento e la trasmissione della memoria. Questo è il compito
principale che deve assolvere il comitato che verrà istituito con
questa legge: stimolare la collaborazione, raccogliere i
suggerimenti che potranno essere formulati da organismi, enti e
associazioni, al fine di valorizzare, diffondere e perpetuare per
il futuro il patrimonio storico, culturale e politico degli eventi
che hanno formato la nostra comunità e la nostra società"
. Mi
fermo qui chiedendo perché questo non è ancora avvenuto? Anche
quest'anno sono state organizzate e si sono ormai svolte
iniziative, ma è mancata la concertazione. È mancata quella
cornice, tanto auspicata, presente nella legge regionale. Oggi più
di ieri abbiamo la necessità di immagini e messaggi unitari almeno
sui temi e sui valori fondanti la nostra Costituzione e la nostra
Autonomia: ecco perché, Presidente, chiediamo di conoscere i motivi
per i quali il programma previsto in legge non è ancora stato
definito. Grazie.
Presidente
- La parola al Presidente Rollandin per la
risposta, ne ha facoltà.
Rollandin (UV)
- Grazie Presidente.
Le considerazioni del collega Rigo, che hanno fatto da premessa
a questa interpellanza, sono sicuramente condivisibili. I fatti che
lei ha ricordato, anche recenti, la dicono lunga sull'esigenza di
non abbassare la guardia, per usare un termine piuttosto noto, e
credo che i fatti che si ripetono di questi tempi purtroppo non
siano incoraggianti, malgrado tutto quello che si fa, rimangono
ancora delle sacche che alimentano delle valutazioni sicuramente
scorrette nei confronti di periodi storici o, peggio, alimentano
ancora l'odio razziale. Credo quindi che sia di attualità e sia
giustamente corretto chiedere anche l'attuazione di questa nostra
legge, che penso sia abbastanza all'avanguardia sotto il profilo
degli indirizzi che sono stati qui votati da tale Assemblea.
Vengo alle risposte puntuali. Per quanto riguarda la prima
domanda:
"le ragioni per le quali non sono ancora state definite
le linee prioritarie"
, ricordo che la legge regionale 6/2012 è
entrata in vigore per la parte che qui interessa il 1° gennaio di
quest'anno e che in questa fase di prima applicazione la priorità
degli uffici è stata quella di dare seguito alle iniziative
collegate al Giorno delle memoria, in ricordo dello sterminio del
popolo ebraico e dei deportati militari e politici italiani nei
campi nazisti, e al Giorno del ricordo, che commemora invece le
vittime delle foibe e l'esodo giuliano-dalmata. Con la
deliberazione della Giunta n. 50 del 18 gennaio 2013, di concerto
con la Presidenza del Consiglio regionale, sono state approvate le
Giornate della memoria 2013 e, in particolare, in tale contesto dal
18 al 20 febbraio 41 studenti valdostani partecipano ad una visita
a Trieste alla risiera di San Sabba, alla foiba di Basovizza e a
Redipuglia; dal 13 al 19 marzo, quindi fino a...44 studenti e
accompagnatori hanno partecipato al
Treno della memoria
2012
: progetto educativo giunto alla VII edizione, che anche
quest'anno porterà i giovani valdostani a visitare il ghetto
ebraico di Cracovia e i campi di concentramento di Auschwitz e
Birkenau. A questo riguardo, vorrei sottolineare che si tratta di
un impegno organizzativo ed economico non irrilevante, che siamo
riusciti a mantenere ai livelli degli anni scorsi, cosa che non è
avvenuta ovunque. Voglio ricordare che l'associazione che organizza
il progetto
Treno della memoria
, a causa della riduzione
delle risorse messe a disposizione in altre Regioni, non è stata in
grado di noleggiare il mezzo ferroviario, abbiamo quindi concordato
che per il 2013 i partecipanti valdostani faranno il viaggio in
autobus. È chiaro che una parte del valore del progetto sta proprio
nel ripercorrere il viaggio in treno, quindi questo aveva un
significato e ci dispiace che questa opportunità non ci sia stata:
chiaramente il treno verso i campi di concentramento, ma abbiamo
ritenuto che gli obiettivi di educazione e di conoscenza dei
giovani valdostani che vi parteciperanno fossero comunque da
salvaguardare. Saranno realizzati attraverso le altre attività
previste dal progetto: gli incontri formativi che si faranno ad
Aosta, la visita al ghetto di Cracovia e i campi di Auschwitz e
Birkenau, anzi, dato che l'autobus consente di ridurre il viaggio
di circa sette ore, i nostri giovani avranno a disposizione quasi
una giornata in più a Cracovia; inoltre, con lo stesso impegno di
spesa, vi sono 4 posti in più, arrivando a 44 complessivi ed è
stata aggiunta la visita alla fabbrica museo dedicata alla vita di
Oskar Schindler e all'occupazione nazista della città di Cracovia,
quindi si è un po' arricchito anche il panorama della visita.
Le digressioni che ho dovuto in qualche modo illustrare - credo
che il collega lo capisca - erano per dire che questo periodo -
dall'inizio, cioè dal 1° gennaio - è stato dedicato a questo;
ritengo quindi che comunque fosse importante dare anche tali
informazioni, che vanno nella logica di un impegno per mantenere
alta quella che è la volontà del Consiglio. Per tornare alla
domanda, il 7 febbraio scorso è stata inviata ai componenti del
comitato previsto dalla legge 6 una bozza di deliberazione che
riunisce i due adempimenti previsti, ovvero le linee prioritarie di
intervento e il programma di attività. L'intenzione di approvare la
delibera entro la fine del corrente mese di febbraio, tenendo conto
che si tratta della prima applicazione della legge 6...sono state
proposte delle linee prioritarie tali da permettere di realizzare
varie tipologie di iniziative, di programma delle attività fisse,
per il momento le commemorazioni e le iniziative principali; nel
frattempo verificheremo in sede di comitato altre possibili
iniziative da mettere in atto durante l'anno, evidentemente il
compito del comitato come lei ricordava...quindi è giusto che ci
siano anche eventuali integrazioni.
Infine, per concludere, vorrei ricordare che la legge 6 ha sì
l'obiettivo di dare maggiore valenza, risalto ed unitarietà alle
iniziative finalizzate alla trasmissione della memoria, ma
certamente non la volontà di riunire forzatamente sotto di essa
tutte le attività di questo ambito. È chiaro che ci possono
essere...cioè la volontà è di coordinarle, di evitare, come lei
aveva anche detto nel suo intervento, di sovrapporre iniziative o,
peggio, di sprecare risorse: questo è fondamentale e tale verrà
mantenuto l'impegno. In questa prima applicazione della legge
probabilmente è mancata una puntuale attività di comunicazione, di
informazione, cosa che si curerà maggiormente in futuro, ma va
detto che i soggetti coinvolti direttamente nella sua applicazione,
come il Comune e l'Istituto storico della Resistenza, non hanno
comunicato le attività che avevano previsto per il Giorno della
memoria. Voglio dire...siamo in una fase di prima applicazione, se
ci sono state alcune carenze, credo che siano comprensibili, come
ho detto, per alcune difficoltà operative in questi primi mesi; io
sono sicuro che sia l'Istituto storico della Resistenza che i
Comuni siano fortemente motivati a lavorare in questo senso e non
ho dubbi che nel prosieguo ci saranno sicuramente dei risultati che
andranno nella logica che lei ha auspicato. Grazie.
Presidente
- Grazie. Ha chiesto la parola il Consigliere
Segretario Rigo per la replica, ne ha la facoltà.
Rigo (PD)
- Grazie Presidente.
Io la ringrazio, Presidente, prima di tutto per aver voluto
commentare ed esprimere il suo pensiero sulla parte introduttiva
all'interpellanza: sui fatti di fanatismo e di disinformazione
voluta. Prendo atto delle ragioni illustrate dal Presidente sui
ritardi che hanno di fatto impedito un regolare svolgimento delle
riunioni del comitato e do atto alla Presidenza della Regione di
aver voluto, nonostante le risorse limitate, mantenere nella sua
interezza le iniziative che erano state previste (io so che la
Regione Piemonte ha dovuto per forza di cose tagliare alcuni
interventi proprio rispetto al
Treno della memoria
). Prendo
atto di questo quindi e delle difficoltà incontrate per riunire il
comitato. Mi spiace, certo, del ritardo nell'approvazione della
deliberazione della Giunta regionale e quindi, di fatto, la non
possibilità di mettere a frutto le interessanti osservazioni
ricordate prima svolte dal Consigliere relatore Crétaz a proposito
del comitato. Mi dispiace in particolare perché non abbiamo avuto
modo di costruire quella cornice di cui abbiamo parlato.
Nella nostra regione - lo ha detto il Presidente - sono molte le
iniziative che vengono fatte, anche piccole iniziative di singoli
comitati, o singole associazioni: da Aosta a Courmayeur, a
Pont-Saint-Martin. La volontà quindi c'è, l'interesse c'è, manca
quella concertazione e quindi quel valore aggiunto che noi possiamo
metterci rappresentato dalla continuità, dalla linearità di un
percorso e - mi si passi il paragone - è come, Presidente, vedere
un bellissimo, film interrotto da innumerevoli
spot
pubblicitari. Bene, il film ha una sua linearità logica, un suo
racconto, che deve svilupparsi guardandolo per intero. Anche il
calendario delle iniziative, grazie al coordinamento del comitato
potrebbe svilupparsi come un unico film. Tutto ciò sarebbe motivo
di orgoglio per tutti i valdostani - ripeto - per la Presidenza
della Giunta, per l'ANPI, per l'Istituto storico, per quanti in
questi anni si sono adoperati e si vogliono ancora adoperare
rispetto a questi temi e a questi valori.
Presidente
- Grazie. Ritorniamo al punto 7 all'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK