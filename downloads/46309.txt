Consiglio Regionale della Valle d'Aosta - Oggetto del Consiglio n. 2767 del 28 settembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2767 del 28 settembre 2023 - Resoconto
OGGETTO N. 2767/XVI - Interrogazione: "Notizie in merito alla
revisione della fornitura dei servizi sanitari nelle strutture
residenziali di Variney e Perloz".
Bertin (Presidente) -
Punto n. 25. Risponde l'assessore
Marzi.
Marzi (SA) -
Rispondo al primo quesito in ordine alla
revisione del servizio presso Variney.
Con delibera di Giunta regionale 296/2020, sono state approvate
le modalità organizzative delle unità socio sanitarie di cure
residenziali estensive presso la struttura di Perloz.
Tra queste, sono stabilite le figure professionali presenti
all'interno dell'unità. Essa prevede inoltre il monte ore che tali
figure devono prestare e che corrispondono a quanto richiesto a
livello nazionale con il codice di attività R2.
Tali figure sono il Direttore sanitario, il medico di struttura,
il coordinatore infermieristico, l'infermiere referente, gli
infermieri, gli operatori socio-sanitari, i fisioterapisti, i
logopedisti.
Con delibera di Giunta regionale 338/2022, è stata approvata la
prosecuzione a tempo indeterminato presso la struttura di Perloz
dell'attività socio-sanitaria di cure residenziali estensive R2, in
quanto inizialmente l'attività era stata limitata al permanere
dello stato di emergenza sanitaria.
La stessa delibera di Giunta regionale dà atto che il
setting
assistenziale RSA (Residenza Socio-Assistenziale) è
da equiparare organizzativamente all'attività di cure estensive
riconducibili al codice attività R2.
Il setting UAP, per la sua particolarità, continua di fatto a
fare riferimento invece alla delibera di Giunta regionale
2418/2006; pertanto - secondo quanto precisato - nelle unità di
assistenza prolungata (le UAP), devono essere presenti le seguenti
figure professionali: direttore sanitario e coordinatore clinico,
medico di struttura, infermiere con funzioni di coordinamento,
infermiere, OTA (Operatore Tecnico addetto all'Assistenza) o ADEST
(Assistenti Domiciliari E dei Servizi Tutelari) o OSS (Operatori
Socio-Sanitari), educatore professionale, terapista della
riabilitazione, logopedista, oltre alla presenza di altri operatori
per le attività di supporto amministrativo e con mansioni di
pulizia e di cucina.
I minutaggi assistenziali che vengono applicati presso i nuclei
socio-sanitari di Variney e di Perloz fanno quindi riferimento alle
delibere di Giunta regionale appena citate.
Il personale attualmente impiegato presso la struttura di Perloz
sarà valorizzato in altri servizi aziendali, sia a livello
territoriale che ospedaliero.
In merito al secondo quesito, la formazione per gli infermieri
di Variney è stata avviata da parte del personale del J.B. Festaz
al termine del periodo di formazione suddiviso in due diversi
momenti. È stata effettuata una verifica di valutazione del
raggiungimento delle competenze a cura della coordinatrice del J.B.
Festaz.
Riguardo al tema della
privacy
, l'Azienda USL, in qualità
di titolare del trattamento dei dati, ha provveduto a nominare
l'Azienda J.B. Festaz responsabile del trattamento ex art. 28 del
regolamento generale sulla protezione dei dati.
Il dottor Polistena e il dottor De La Pierre sono stati nominati
responsabili clinici dall'Azienda USL rispettivamente per il nucleo
Alzheimer e per il nucleo RSA UAP. Le predette nomine comportano
implicitamente, a livello di privacy, il riconoscimento dei medici
alla stregua di un titolare autonomo e quindi, di conseguenza, i
due medici non sono stati nominati referenti.
Le firme dei consensi sono state raccolte nella prima settimana
di agosto, mentre le procedure aziendali sono state fornite al
personale della cooperativa dal referente aziendale. Riguardo ai
costi, l'affiancamento non ha portato oneri per l'Azienda USL.
La formazione svolta, rientrando nell'aggiornamento permanente e
formazione specifica del personale della cooperativa, è da
realizzarsi ad onere della stessa.
Per completezza, è da precisare che la struttura J.B. Festaz non
ha richiesto alcun tipo di remunerazione per l'affiancamento
svolto.
Per quanto riguarda invece il terzo quesito, per una volta io e
lei, collega Guichardaz, potremmo essere d'accordo non tanto su
quanto sto per dirle, ma sul fatto che la mia risposta non le sarà
chiara.
Il quesito 3 dell'interrogazione chiede a me, infatti, di
esprimere una mia opinione personale: lei infatti usa il verbo
"ritenere" e lo rafforza con la locuzione "eticamente corretta",
altra opinione di fatto. Ma lei chiede una mia opinione attraverso
un'iniziativa consiliare, quale un'interrogazione, che, ai sensi
dell'articolo 91 del Regolamento del Consiglio, mi permetterebbe di
risponderle solo rispetto alla verità o meno di un fatto e non di
un'opinione. Quindi, mi consenta di proseguire da opinione ad
opinione.
Essendo tale, appunto, è che tante cose sono state girate sul
tema "impiego del personale infermieristico e OSS del J.B. Festaz
mentre si costruirà l'Ospedale di comunità", è stato oggetto di
analisi di parte e di tifo un po' da tutte quante le parti.
Per ciò che concerne l'Assessorato, invece, da parte nostra
abbiamo cercato di restare fuori dalla politica di parte. Abbiamo
ricevuto una legittima istanza da parte del personale: lasciare il
J.B. Festaz tutti assieme e tornare a lavorare al J.B. Festaz tutti
assieme, quando l'Ospedale di comunità sarà terminato.
Abbiamo trovato una soluzione che fa il bene della comunità
valdostana riaprendo il reparto di neurologia, e lo stiamo facendo
con dipendenti del J.B. Festaz che hanno potuto spostarsi
volontariamente andando ad accrescere la propria formazione e a
dare una mano al Parini.
Tutto questo l'abbiamo fatto assieme e sta funzionando, anche
qualora dovessimo ancora limarlo e lavorarci.
Non mi chieda opinioni su questioni
social
: io tendo ad
essere più sociale.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Parto proprio da quest'ultima
considerazione per rilevare che non sarà
social
ma ha messo
un "mi piace" proprio a quel
post
che qui stiamo
analizzando. Soprattutto, io le sottolineo il fatto che sono stata
e sono una dipendente regionale e mai mi sarei permessa di mettere
nomi e cognomi di persone che lavorano al mio fianco.
A questo punto, io le chiedo di intervenire rispetto ad una
questione, qui stiamo parlando di un direttore di una struttura
sanitaria, quindi sinceramente se crede, come secondo me è
piuttosto evidente, che sia andata a ledere la
privacy
di
alcune persone, forse sarebbe il caso che lei intervenisse come
Assessore, anziché mettere "mi piace" come persona.
Dopodiché, le faccio notare che nel post in questione si fa
tutta una lunga lista di persone, oltretutto mettendo anche chi è
assente con vicino chi lo sostituisce, quindi anche dicendo che
quelle persone sono assenti. Ma, guarda caso, ci si dimentica
proprio di una persona. Anche sotto questo punto di vista io le
chiederei - visto che quel post è stato ripreso da tutte le testate
giornalistiche proprio perché, come dice lei, non c'è proprio
questa distinzione fra quelli che sono i profili personali e quelli
che sono invece le comunicazioni istituzionali - che proprio in
questo caso l'Azienda faccia un po' di chiarezza e aggiunga anche
il nome della povera persona che invece non è stata citata (non so
perché: se non la volevano ringraziare o se perché è stata una
dimenticanza).
Rispetto invece al minutaggio delle UAP, sinceramente, dal mio
accesso agli atti non risulta che questo sia perfettamente in linea
rispetto a quanto previsto dalla delibera di Giunta, soprattutto
rispetto al minutaggio degli infermieri.
Mi è stato dato un dato aggregato; lei oggi non mi ha dato il
dato preciso, dicendomi che rispetta la delibera di Giunta: farò un
nuovo accesso agli atti per chiedere precisamente invece questo
dato, perché se si parla di 10 persone in UAP e si dice 720 minuti
di infermiere, a casa mia sono 72 minuti a persona, quando la
delibera di Giunta ne prevede 107. Quindi, evidentemente, non si
sta applicando quella delibera di Giunta.
Apprendo poi che, rispetto alla questione della privacy sulla
formazione fatta sui pazienti degenti in RSA e UAP, è stata chiesta
la prima settimana di agosto; peccato che la formazione sia
iniziata a giugno: quindi, evidentemente, quando è stata fatta la
formazione (quei tre giorni di formazione nel mese di giugno), i
pazienti oppure i familiari nulla di tutto questo sapevano. Anche
sotto questo punto di vista, la invito a verificare come mai nei
tre giorni di giugno nulla è stato richiesto, perché ricordo che,
soprattutto sulla normativa sulla privacy, forse l'USL ha già dato
e forse sarebbe il caso di non continuare in questo senso.
Apprendo anche che il J.B. Festaz non chieda soldi per fare
formazione ad una cooperativa esterna, quindi invito tutte le
cooperative a rivolgersi al J.B. Festaz, perché evidentemente c'è
questa possibilità di andare a fare della formazione senza dover
neanche sostenere dei costi. Cosa che ritengo, anche in questo
caso, piuttosto grave.
Inutile dire che ci sarà una nuova interpellanza nel prossimo
Consiglio, perché anche sull'aspetto di Variney alcune cose sono
poco chiare, come non ho compreso se la data del 25 settembre
prevista sia poi stata rispettata o meno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK