Consiglio Regionale della Valle d'Aosta - Oggetto del Consiglio n. 1125 del 21 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1125 del 21 novembre 2019 - Resoconto
OGGETTO N. 1125/XV - Interpellanza: "Interventi per il
completamento dei lavori inerenti la realizzazione della variante
alla strada statale n. 27 tra i comuni di Etroubles e
Saint-Oyen".
Distort (Presidente) -
Punto n. 32 dell'ordine del
giorno. Per l'esposizione, la parola al collega Restano.
Restano (GM) -
Devo fare una premessa: questa
interpellanza esprime solo la volontà di avere una maggiore
informazione rispetto alla situazione perché devo dire che in
questo anno e mezzo l'Assessore si è prodigato nel rispondere alle
interpellanze e alle interrogazioni sul tema, se ne contano almeno
sette, e dalla lettura delle stesse si evince chiaramente che
l'impegno per dare delle risposte c'è stato, chiaro è che non è di
facile soluzione la questione ed è tornata alla ribalta con un
articolo di stampa pubblicato nelle scorse settimane dove si evince
una grave situazione di pericolo sull'Artanavaz a seguito delle
dichiarazioni dei sindaci competenti per territorio. I sindaci
giustamente evidenziano che vi è una carenza di vigilanza delle
aree di cantiere il che provoca un pericolo relativamente
all'ostruzione eventuale del torrente Artanavaz e chiedono
all'Amministrazione regionale di intervenire in un sopralluogo per
verificare la reale situazione di pericolo, situazioni di pericolo
che ricordo a quest'Aula si sono già verificate, non ultimo per la
produzione di acqua all'interno della galleria per cui si è dovuto
provvedere allo svuotamento della stessa. È altrettanto evidente
che un cantiere in stato di semi-abbandono con tutto lo smarino
ammucchiato nelle vicinanze dell'area di cantiere non permette agli
Enti locali, ai commercianti, alla popolazione di rappresentare
degnamente il Paese qual è, quale potrebbe essere, soprattutto
anche ai turisti che frequentano la nostra Valle.
Allora, da un lato, vi è la preoccupazione per il pericolo,
dall'altro vi è la situazione di un cantiere che è bloccato ormai
da tantissimi anni, le promesse dell'ANAS di riavviare il cantiere
che risalgono ormai a un anno fa, dalla lettura degli atti si
evince come l'Assessore ha promosso una riunione con l'ANAS e le
risultanze della riunione, dall'altra parte è chiaro che, a
distanza di un anno, queste promesse non sono state mantenute.
Allora si interpella l'Assessore per sapere quale sia lo stato dei
luoghi e la possibilità di illustrare l'evoluzione della situazione
tanto per essere informati e informare gli Enti locali, cosa che
magari è già stata fatta, ma anche la popolazione sulla situazione
e se è intenzione della Giunta intervenire ulteriormente verso
l'ANAS e presso il Ministero competente per addivenire alla
soluzione del problema e se relativamente alla perdurante chiusura
del cantiere, della situazione di potenziale pericolo in essere,
sia ipotizzabile un danno ambientale, economico e di immagine:
questo perché ovviamente, dal punto di vista dell'immagine e
dell'ambiente, ancorché vi siano state delle rassicurazioni da
parte dell'ARPA relativamente alle polveri sottili, è innegabile
che una montagna di materiale ammucchiato all'entrata di una Valle
non ci permette di promuovere il territorio come vorremmo. Sono
passati i tempi naturali di quella che è ipotizzabile... un'attesa
nella speranza che le cose venissero risolte, si è andati oltre
alle indicazioni dell'ANAS stesso e allora si pensa se è possibile
poter intervenire in maniera più robusta, più forte, magari creando
una sinergia con i Comuni e magari un'azione che ci metta un
pochino nella posizione di forza rispetto all'ANAS.
Dalle ore 16:37 riassume la Presidenza la Presidente
Rini.
Rini (Presidente) -
Per la risposta, la parola
all'assessore Borrello.
Borrello (SA) -
Come lei ha ben anticipato, diverse sono
state le iniziative all'interno di quest'Aula consiliare ormai
negli ultimi due anni che hanno interessato questo tipo di
argomento anche da diverse parti dei colleghi presenti all'interno
di quest'Aula consiliare. Io, prima di entrare nel merito dei
quesiti da lei posti, farei però un passaggio più di carattere
generale dicendo una cosa: vorrei veramente arrivare in quest'Aula
e avere una risposta definitiva ma mi sono reso conto, rileggendo
anch'io tutte le varie risposte che ho prodotto all'interno di
quest'Aula, che c'era la necessità sicuramente di un'ulteriore
azione nei confronti dell'Ente ANAS e vi spiego perché: perché la
difficoltà maggiore che c'è in questo periodo - e l'ho vissuta
nell'interpretare il ruolo di Assessore ai lavori pubblici - è
quella dei rapporti con i titolari delle deleghe dell'Ente ANAS. Vi
ricorderete quando abbiamo avuto quella polemica in Valle d'Aosta
in merito alla riorganizzazione di ANAS? Vi ricordate quello che
era stato detto? Vi ricordate il compartimento nord-ovest, la Valle
d'Aosta? Allora, piccolo appunto di carattere generale: tutte le
opere strategiche di interesse nazionale hanno come riferimento
l'area territoriale nel nord-ovest. Noi eravamo riusciti a
relazionarci con l'ingegnere di riferimento, l'ingegnere Luongo,
che è venuto in Valle d'Aosta, avevamo fatto un sopralluogo con
lui, avevamo con lui relazionato e cercato di far percepire... e
ringrazio il Presidente dell'allora III Commissione il collega
Distort, proprio per far capire la sensibilità di un intero
Consiglio regionale in maniera trasversale, indipendentemente dai
colori politici rispetto a questa tematica... ecco, l'ingegner
Luongo non è più il riferimento. C'è stata una riorganizzazione a
livello nazionale, adesso hanno appena nominato un nuovo referente
di area. Allora ho già chiesto per le vie brevi un contatto con
questo nuovo referente, ovviamente sta facendo il giro di tutti i
nuovi cantieri dell'area nord-ovest, io cercherò di organizzare
nuovamente con la commissione consiliare proprio per andare
nell'ottica di far capire quanto è importante per
quest'Amministrazione questo tipo di problematica, perché alla fine
diventa poi anche difficile dato che ogni qualvolta arriva una
persona nuova dobbiamo rispiegare nuovamente tutte le istanze:
"guardate che siamo una Regione turistica, questo, questo e
questo".
Detto questo, nel merito delle ulteriori azioni che vorrei porre
in essere, anche per andare a portare avanti delle istanze che
all'interno di questo Consiglio regionale sono state prodotte con
tutta una serie di iniziative, ho chiesto un appuntamento
direttamente al referente nazionale a Roma. Io sto aspettando una
risposta per quanto riguarda questo tipo di
rendez-vous
ma
parallelamente mi impegnerò anche, visto che nel frattempo è
cambiato anche il Ministro, a mandare un'ulteriore lettera al nuovo
Ministro proprio per andare a sensibilizzare rispetto a questa
tematica. Lei mi ha fatto delle domande puntuali e ovviamente io
risponderò con una nota di risposta dell'ANAS stessa perché
ovviamente, come lei ben sa, il cantiere è incardinato alle
responsabilità dell'Ente ANAS, al quale abbiamo quindi chiesto di
avere aggiornamenti relativamente ai punti che lei ci ha scritto.
Con una nota del 18 novembre, quindi recentissima, ANAS ha
precisato - poi le posso fornire copia della risposta qualora possa
essere utile -: "
pur comprendendo le preoccupazioni espresse, si
ribadisce che le verifiche tecniche effettuate dalla scrivente
società sia in merito agli accumuli di acqua che alle aree di
cantiere tutte, peraltro supportate da tecnici esperti del settore,
hanno dato esito positivo tale da non destare preoccupazioni in
merito. Per quanto concerne le attività relative alla gestione
delle aree di cantiere, è in corso l'emungimento dell'acqua
presente nella galleria, attività propedeutica al riappalto
dell'intervento stesso con il ripiego da parte del precedente
appaltatore di mezzi e attrezzature ancora presenti. Per quanto
concerne la progettazione del completamento dell'intervento, il
progetto esecutivo è in fase di verifica ai fini della validazione
da parte del RUP. Per questa stazione appaltante
- ANAS è la
stazione appaltante titolare responsabile di tutto il procedimento
-
i lavori di completamento degli interventi in argomento
rimangono quelli con priorità maggiore relativamente al territorio
della Regione Valle d'Aosta
".
Dicevo precedentemente: una serie di attività che stiamo ponendo
in essere sia a livello formale che a livello sostanziale, a
livello formale abbiamo mandato una lettera... ormai non avendo più
il riferimento dell'area territoriale, dovevamo fare riferimento
all'area nord-ovest Milano, è stato cambiato, a questo punto
andiamo direttamente a Roma, che cosa dobbiamo fare? Andiamo
direttamente a Roma. Coinvolgeremo anche i nostri Parlamentari,
chiederò al nuovo responsabile dell'area nord-ovest di venire in
commissione per cercare ulteriormente di sensibilizzare rispetto a
questa tematica, che sicuramente è importante. Nel merito della
possibilità o meno di fare delle azioni di danno ambientale,
ovviamente bisogna solo cercare di capire che cosa si intende
perché in questo caso danno ambientale presuppone a monte un reato,
in questo caso c'è un fallimento di un'impresa e potenzialmente ci
sono dei disagi, non dei danni. Bisogna un attimino valutare qual è
la richiesta che presumibilmente deve arrivare dai sindaci dei
territori ma in ogni caso, se avrò una risposta positiva da parte
del responsabile territoriale nord-ovest in merito a una
convocazione specifica sulla commissione consiliare, avremo modo di
poter interagire anche di questa tematica con lui. La ringrazio
perché permette anche di avere un aggiornamento continuativo
rispetto a questa tematica, che, seppur lentamente, è sempre in
fase di evoluzione.
Presidente -
Per la replica, la parola al collega
Restano.
Restano (GM) -
Apprendo con piacere il fatto che lei,
Assessore, si sia già mosso per poter sollecitare nuovamente
l'ANAS. Mi permetterei di sottoporle alcune suggestioni, forse se
riusciamo a coinvolgere... apprezzo l'iniziativa di far venire in
III Commissione il nuovo responsabile, le chiedo peraltro di essere
avvisato perché, non facendo parte della III Commissione, vorrei
essere presente, forse se si riesce a coinvolgere anche i sindaci
in quell'occasione potrebbero portare la loro idea, la loro
esperienza, ma soprattutto esprimere il loro disagio. Quando parlo
di danno, effettivamente ho parlato di danno ambientale, le
suggerirei di chiedere anche se eventualmente si ravvisa un danno
di immagine e un danno economico rispetto al tessuto commerciale
della località. È evidente che due piccoli Comuni si trovano in
difficoltà a promuovere un'azione di questo tipo, forse un incontro
anche in questo caso con i sindaci potrebbe chiarire la questione
se anche loro sono della stessa idea. Purtroppo la previsione di
riapertura del cantiere per l'inizio del 2019 è saltata, l'ingegner
Luongo che lei ha citato ci aveva rassicurati e ora siamo di nuovo
ai nastri di partenza. Ben venga l'incontro con il referente
nazionale e con il Ministro, se vuole rimpolpare la delegazione,
siamo pronti ad accompagnarla per testimoniare la situazione, non
perché non crediamo nelle sue capacità, che sono a noi note ma
perché forse è giunto proprio il momento di farci sentire dato che
ci sembra di essere un po' presi in giro, non da parte sua di certo
ma da chi sta dall'altra parte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK