Consiglio Regionale della Valle d'Aosta - Oggetto del Consiglio n. 1786 del 10 gennaio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula
Oggetto del Consiglio n. 1786 del 10 gennaio 2001 - Resoconto
OGGETTO N. 1786/XI Regolamentazione del pagamento a carico
dei parenti della retta di ricovero di anziani a basso reddito.
(Interpellanza)
Interpellanza Preso atto che con delibera n. 3630 del
30/10/2000 la Giunta regionale ha nuovamente regolamentato
l’obbligo ai parenti di coloro che sono ricoverati
presso le micro-comunità per anziani di contribuire al pagamento
della retta di ricovero nei casi in cui i redditi degli anziani
siano insufficienti a coprire per intero l’ammontare
stabilito;
Rilevato che tale obbligo si appalesa in contrasto con
l’art. 23 della Costituzione, che recita: "nessuna
prestazione personale o patrimoniale può essere imposta se non in
base alla legge";
Osservato che la richiesta di contributi economici ai parenti di
assistiti maggiorenni è stata ripetutamente ritenuta illegittima
dai Tribunali Amministrativi Regionali, dai Giudici ordinari e
dagli Uffici amministrativi dei vari ministeri competenti;
Osservato altresì come il richiamo agli artt. 433 e seguenti del
codice civile appare fuorviante perché gli "alimenti" possono
essere direttamente richiesti solo da chi versa in stato di bisogno
e non dagli Enti pubblici, che non possono surrogarsi al soggetto
avente diritto;
Richiamate le disposizioni dell’art. 1 e
dell’art. 2, comma 7 del D.L. 130/2000;
Ritenuto che il sistema contributivo configurato nella
richiamata delibera sia fonte di indebite pressioni nei confronti
dei familiari degli assistiti, che si vedono sostanzialmente
costretti a firmare un impegno finanziario per degli importi spesso
consistenti, se vogliono vedere ricoverato il proprio
congiunto;
Creduto che tale sistema, oltreché illegittimo, non contribuisca
ad assicurare trasparenza nell’azione amministrativa
(i congiunti sono spesso ed erroneamente convinti
dell’obbligatorietà civilistica del loro "impegno")
e finisca con il penalizzare in misura consistente i nuclei
familiari con maggiori difficoltà economiche;
il sottoscritto Consigliere regionale
Interpella
l’Assessore competente per sapere:
1) se è a conoscenza che quanto deliberato è in contrasto con
l’art. 23 della Costituzione e con la normativa
civilistica in materia alimentare;
2) se così come formulata, la richiesta di contributi non
finisca per aggirare indebitamente le norme di legge, imponendo
forzatamente ai parenti un contributo non dovuto;
3) se non si intenda rivedere la posizione della Giunta al
riguardo, adottando un sistema che sia sostanzialmente rispettoso
della legalità e meno penalizzante per i nuclei familiari più
deboli economicamente.
F.to: Curtaz
Président
La parole au Conseiller Curtaz.
Curtaz (PVA-cU)
Mi dispiace di non essere troppo in forma,
perché questa interpellanza merita una qualche attenzione
supplementare rispetto alle altre iniziative da me
sottoscritte.
Parliamo di un'integrazione alle rette di coloro che vengono
ricoverati nelle microcomunità, che viene richiesta ai parenti a
seconda di criteri stabiliti dalla Giunta regionale.
Una prassi che è stata formalizzata via via con delle delibere
amministrative da parte della Giunta, che è inficiata a mio
giudizio da illegittimità svariate; mi riferisco soprattutto al
modo che la Giunta aveva stabilito in origine per percepire questi
contributi da parte dei familiari.
Ad un certo punto il problema di carattere legale è venuto
fuori, perché alcuni dei familiari sono ricorsi a dei consigli
legali, hanno rappresentato all’Assessorato le loro
osservazioni e credo che l’Assessorato non abbia che
dovuto tenerne conto. Cosa si stava facendo: in sostanza si
invocava un articolo del Codice civile che obbliga i parenti
soggetti a prestazioni alimentari a pagare questo contributo, si
appalesava del tutto illegittimo.
Da qui una soluzione che ha voluto dare la Giunta, per aggirare
l’ostacolo di tipo legale. Qual è stata la
soluzione? Se non ho capito male, è stata quella di far
sottoscrivere preventivamente ai parenti, individuati più o meno
con gli stessi criteri stabiliti dal Codice civile per i parenti
soggetti ad alimenti, un impegno di carattere privatistico, in cui
costoro si obbligano a versare alle microcomunità questa
integrazione.
È una cosa che ricorda un po’-
l’Assessore non me ne voglia - la fideiussione
bancaria: se l’anziano ha un reddito che non è
sufficiente a pagare la retta, si fa firmare a qualcuno che si
impegna ad integrare al posto suo. La cosa dal punto di vista
giuridico-formale credo che stia in piedi, ma è con ogni evidenza
un "escamotage", che induce in errore molte persone perché finisce
con il far credere ai parenti di essere obbligati a firmare
l'impegno, cosa che dal punto di vista giuridico non è
assolutamente vero, perché nessuna persona può essere obbligata a
pagare debiti di altri, a meno che non sia a seguito di un impegno
contrattuale o per sua volontà unilaterale.
Quindi da una parte ci troviamo di fronte ad un "escamotage",
come lo chiamo e non a caso, che da un punto di vista sostanziale è
criticabile: in primo luogo, perché induce in errore molte persone;
in secondo luogo, perché le persone che non vengono indotte in
errore possono essere soggette a delle pressioni e a dei ricatti,
in quanto si mettono nelle condizioni i figli, i nipoti o i parenti
dell’anziano di dover firmare
quell’impegno per non avere difficoltà a ricoverare
l’anziano in microcomunità. C’è
questo rischio, spero che non emerga concretamente, ma questo
rischio dal punto di vista teorico c’è.
C’è poi un’altra
controindicazione, che però mi tengo per la replica, e che mi
sembra la cosa più seria di tutte? invece no,
l’anticipo perché voglio giocare a carte scoperte.
Questa finisce con essere una "tassa per i poveri", perché dal
punto di vista statistico se l’anziano ricoverato è
già ricco di suo, a nessun parente viene richiesto di pagare
alcunché. Se è povero, sono i parenti che devono integrare. Ma dico
una cosa in più: che è assai probabile anche qua dal punto di vista
statistico che i parenti e i figli di un genitore povero siano
poveri rispetto ai figli di un genitore ricco.
Quindi questa integrazione che viene chiesta nella maggioranza
dei casi, viene richiesta a delle persone che spesso hanno già
problemi di carattere economico. Queste integrazioni non sono uno
scherzo, perché ci sono delle rette intorno ai 3 milioni.
Supponendo una retta di 3 milioni al mese, la pensione sociale
dell’anziano sulle 800 mila lire, bisogna andare a
trovare 2,2 milioni al mese.
Questo avverrà attraverso dei criteri, che
l’Assessore mi dirà equitativi e tengono conto di
una serie di parametri, e di questo gliene do atto, però sostengo
che alla fine di tutti i ragionamenti che possiamo fare, ad un
anziano ricco non viene chiesto nulla, ai parenti di un anziano
povero viene chiesta un'integrazione. Questo, dal punto di vista
equitativo mi sembra un paradosso!
Paradosso ancora più grande, quando si pensi che molte persone
sono convinte, obtorto collo, dell'obbligatorietà di questa
prestazione supplementare che viene loro richiesta.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
A me non pare che
l’interpellante non sia in forma, se lo è mi
dispiace, ma come è stata posta l’interpellanza le
domande sono chiare e io spero che le risposte lo siano
altrettanto, perché parliamo di interpretazioni di tipo
strettamente giuridico.
Dico innanzitutto che la delibera di Giunta regionale n.
3630/2000, che riguarda le modificazioni alla delibera n.
1716/2000, non prevede affatto, come si dice nelle premesse
dell'interpellanza, che i parenti degli anziani ospitati presso
microcomunità debbano coprire per intero la differenza fra il
reddito dell’ospite e la quota giornaliera di 75.000
lire. I parenti infatti partecipano alla spesa suddetta nella
misura prevista dall’allegato D della delibera di
Giunta n. 1716, ossia in concreto con somme assolutamente
modeste.
Il richiamo all’articolo 23 della Costituzione è
fuorviante, mi spiace dirlo, poiché detta norma si riferisce ai
doveri civici di prestazioni, sia personali, come ad esempio
l’obbligo di assumere la tutela di minori o il
servizio militare, sia patrimoniali, il rilevante dei quali è
costituito dai tributi; ovvero è lo Stato che richiede al cittadino
l’adempimento di un dovere e non il cittadino che
richiede un servizio per il quale è prevista una contribuzione,
come nel caso di specie, di inserimento in una microcomunità.
A quanto ci risulta, le pronunce giurisprudenziali degli uffici
ministeriali di cui si è avuta conoscenza, riguardano in genere
fattispecie in cui non era prevista né da norme né da accordi
convenzionali la partecipazione dei familiari alle spese.
La delibera n. 3630, a differenza della precedente, la n.
2397/2000, ha escluso ogni riferimento all’articolo
433 del Codice civile. Peraltro tale riferimento era solo
indicativo della tipologia di parenti che potessero essere chiamati
a contribuire, ben sapendo che l’ente gestore non
può chiedere gli alimenti in luogo dell’avente
diritto, ai sensi dell’articolo 438 del Codice
civile.
Premesso che non esiste un comma 7 dell’articolo
2 del decreto legislativo n. 130/2000, presumendo che il
Consigliere Curtaz voglia riferirsi al comma 6
dell’articolo 2 del decreto legislativo n. 109/1998,
come modificato dall’articolo 2 del decreto
legislativo n. 130/2000, si ribadisce quanto affermato in
precedenza, ossia che l’Amministrazione regionale
non si è mai arrogata la facoltà di cui all’articolo
438 del Codice civile, nei confronti dei componenti il nucleo
familiare del richiedente la prestazione sociale agevolata.
Come afferma appunto il Consigliere Curtaz, i familiari
instaurano un rapporto di tipo contrattuale con
l’ente gestore, come tale libero per definizione.
D’altronde, mentre non esiste un diritto soggettivo
dell’anziano ad essere ospitato in una
microcomunità, per contro vi è l’obbligo dei
congiunti ad assisterlo, secondo gli articoli 433 del Codice civile
e 591 del Codice penale.
Non va sottaciuto peraltro che la Regione interviene
finanziariamente e cospicuamente a favore delle famiglie, ai sensi
della legge regionale n. 22/1993, sia nel pagamento delle rette
presso strutture residenziali e semiresidenziali, sia nella
concessione di contributi per interventi alternativi
all'istituzionalizzazione, come è sufficiente leggere dalle
convenzioni stipulate per esempio con il Refuge Père Laurent e il
Bonifacio Festaz là dove la Regione, tramite la legge n. 22,
interviene finanziariamente nei confronti dei familiari che non
sono in grado di pagare la retta minima.
Come affermato, si instaura proprio un'obbligazione civilistica
fra i familiari e l’ente gestore, che peraltro non
penalizza affatto le famiglie con maggiori difficoltà economiche
come dice il Consigliere Curtaz, tenuto conto della misura della
contribuzione. Questo è dimostrato dalle statistiche che abbiamo
agli atti.
Va inoltre rammentato, come ho già fatto in occasione della
risposta ad una precedente interpellanza fornita il 12 luglio 2000,
che molte regioni italiane si sono orientate da anni nella
suddivisione netta fra quota sanitaria e quota alberghiera, nel
senso che la quota sanitaria viene pagata alla struttura
dell’USL, con il finanziamento al Servizio sanitario
regionale, mentre la quota alberghiera viene pagata dagli utenti o
dagli enti locali. Deve essere chiaro che ci stiamo riferendo solo
alla quota alberghiera, che è pari a 75.000 lire al giorno, mentre
la quota sanitaria, pari a 90.000 lire al giorno, viene interamente
sostenuta dall’ente locale rimborsato totalmente,
come dirò di seguito, dall’Amministrazione
regionale. Il costo giornaliero medio è di 165.000 lire, a fronte
di questo costo si chiede di intervenire all’anziano
e al familiare esclusivamente per la quota di 75.000 lire
giornaliere.
Anche la Valle d’Aosta è nella medesima
situazione, con la sola differenza che gli enti locali non hanno
alcun esborso perché è la Regione che interviene per conto loro.
Infatti, se un utente non può raggiungere nemmeno con il concorso
dei suoi parenti la cifra di 75.000 lire giornaliere, è la Regione
che integra la differenza all’ente gestore, non il
Comune di ultima residenza dell’anziano.
Inoltre la quota capitaria viene erogata dalla Regione non
dall’USL, ma questa è la sola differenza con le
altre regioni italiane. La suddivisione netta fra la quota
sanitaria o capitaria e la quota alberghiera è una realtà comune
ovunque, in tutte le regioni italiane.
Per dare un’idea complessiva della contribuzione
regionale, si ricorda che la quota capitaria, come dicevo, è pari a
90.000 lire per un utente gravissimo, N3, a 72.000 lire per un
utente mediamente grave, N2, e 36.000 lire per un utente non
autosufficiente, N1. Dall’anno scorso, dal 2000, non
eroghiamo più nulla agli enti locali per gli utenti ancora
autosufficienti, N1, perché la politica regionale è quella che gli
autosufficienti non devono essere inseriti nella struttura
protetta.
Pertanto la delibera n. 3630 non è in contrasto con
l’articolo 23 della Costituzione, o con la normativa
civilistica in materia alimentare, per la semplice ragione che
riguarda altra materia.
Inoltre non vi è alcun aggiramento di norme di legge, ma al
contrario l’applicazione
dell’articolo 3, comma 1, lett. b), n. 3 della legge
regionale n. 13/1997, il Piano sociosanitario regionale in vigore -
ed è questo probabilmente che sfugge al Consigliere Curtaz - che
sancisce la competenza della Giunta regionale nel determinare le
modalità di partecipazione degli utenti e dei loro familiari alle
spese di funzionamento dei servizi socioassistenziali, gestiti sia
direttamente sia da parte degli enti locali, in armonia peraltro
con l’emanando atto di indirizzo e coordinamento in
materia di integrazione sociosanitaria, che sta per uscire e che mi
pare la Consigliera Squarzino abbia ampiamente dibattuto.
L’articolo 3 della legge dice chiaramente che la
Giunta regionale determina le modalità di partecipazione degli
utenti e dei loro familiari alle spese di funzionamento e dei
servizi socioassistenziali gestiti sia direttamente sia da parte
degli enti locali. Questo vale per le microcomunità, ma vale per
tutte le politiche sociali.
In conclusione, si ritiene che la posizione della Giunta
regionale sia assolutamente rispettosa della legalità e niente
affatto penalizzante per i nuclei familiari più deboli
economicamente.
Aggiungo che vorrei capire qual è la posizione del gruppo
dell’Ulivo su questa tematica, perché se qualcuno
contesta la politica sociale che abbiamo cercato di portare avanti
in questi anni, mi pare che possa contestarla su tutto, ma non
sull'equità, che è stata alla base delle scelte della Giunta
regionale e della maggioranza regionale. Equità che ha fatto dire
sempre che paga chi può e non paga chi non può.
I dati statistici in nostro possesso dimostrano
inequivocabilmente che così è, perché se è vero che non chiediamo
l’integrazione ai parenti perché
l’anziano ha o un reddito superiore a 2.250.000 lire
al mese, e ce ne sono molti, e chiediamo all’anziano
stesso di contribuire fino a 3.500.000 lire al mese se ha pensioni
superiori a 3.500.000 lire, perché quello è il tetto massimo che
abbiamo fissato, è di tutta evidenza che in questo caso non
chiediamo l'integrazione ai familiari. È invece di tutta evidenza
che la chiediamo nei casi in cui i familiari, facenti parte dello
stato di famiglia anagrafico, non familiari estranei, risultano
essere in possesso di reddito, e a loro si chiede di fare ciò che
farebbero normalmente nella vita di tutti i giorni, applicando
l’articolo 433 del Codice civile e mantenendo a casa
loro l’anziano.
Teniamo presente che questa è la vera equità, perché nel 1993
quando abbiamo preso in mano questa materia, abbiamo constatato due
cose: una, che vi era una non gestione politica degli anziani
perché gli inserimenti in microcomunità erano avvenuti senza
nessuna regola, o valutazione dell’UVG, ma su
decisione dei sindaci o degli assessori comunali o, peggio ancora,
dell’Assessore regionale alla sanità. Abbiamo voluto
regolamentarla e l’abbiamo regolamentata con non
poche difficoltà.
Seconda constatazione: moltissimi anziani risultavano senza
reddito perché i familiari avevano provveduto il giorno prima agli
atti di competenza per dimostrare che non erano più proprietari né
di immobili né di altro. Se questa era equità?
Abbiamo mantenuto e continuiamo a mantenere, per i casi che sono
ancora in vita, casi di soggetti miliardari economicamente e
matrimonialmente, che hanno pagato nulla né alla Regione né
all’ente locale.
Abbiamo invertito questo ordine e lo abbiamo esplicitato in
legge regionale. Ma vi assicuro che gli interventi dei familiari
sono assolutamente al di sotto del costo medio che sosterrebbero
mantenendo l’anziano a casa, 100-150 mila lire al
mese a fronte di situazioni assolutamente insostenibili. Questa è
una posizione di equità di politiche sociali, che ci è stata
invidiata in tutte le regioni, tant’è che continuo a
ricevere dai colleghi assessori alle politiche sociali richieste di
informazioni perché vogliono riprendere le nostre politiche.
Tutto può essere modificato, ma riteniamo che chi si lamenta, si
lamenti perché vuole scaricare l’anziano. Questa è
la politica che molti tendevano a fare. Così invece non vogliamo
bloccare gli inserimenti nelle microcomunità in funzione del
reddito, assolutamente è il contrario: al Refuge Père Laurent e al
Bonifacio Festaz interveniamo per circa 300 milioni
all’anno per raggiungere il minimo vitale agli
anziani che non sono in grado di sopportare la retta. Continueremo
a fare così; riteniamo che sia una materia complessa, però la
domanda che pongo è quali politiche sociali vogliamo fare. Noi lo
sappiamo chiaramente.
Président
La parole au Conseiller Curtaz.
Curtaz (PVA-cU)
Do atto all’Assessore che
mi ha risposto in maniera esauriente, tuttavia non sono soddisfatto
delle risposte che mi sono state date.
L’Assessore ha fatto una serie di ragionamenti:
siamo partiti nel 1993 da una situazione disastrosa, dice
l’Assessore, e oggi dopo 7-8 anni abbiamo una
situazione meglio definita, c’è una legge, in tutte
le microcomunità si applicano le stesse normative, eccetera. Non ho
difficoltà a dare atto che in questo senso sono stati fatti dei
passi avanti.
Là dove non sono soddisfatto è sul merito della questione,
perché al problema politico che ho posto, che è quello della
sostanziale e parziale iniquità di questa normativa, non è stata
data una risposta convincente. È vero, e l’Assessore
lo ha ribadito - ma lo avevo anticipato io prima di lui - che ci
sono dei meccanismi correttivi per evitare alle persone più
bisognose di contribuire in maniera forte, come possono contribuire
persone con reddito più elevato, ma vi sono alcuni casi in cui
l'impegno per i parenti è pesante! E questo è un punto che ci
dobbiamo porre, perché ci sono due profili; uno è quello della
sostanzialità dell'equità, perché a volte quello che sembra dal
punto di vista formale giusto, dal punto di vista sostanziale si
rivela ingiusto; spesso dare la stessa soluzione a due situazioni
diverse significa penalizzare una persona piuttosto che
un’altra.
È vero che viene chiesto un contributo compatibile teoricamente
ad un reddito, ma bisogna anche tener conto che spesso delle
persone hanno dei problemi, devono pagare dei mutui, hanno da fare
degli investimenti, hanno figli all’università,
quindi diventa pesante questa contribuzione in più che devono
attingere ogni mese dal loro reddito.
Capisco l’Assessore quando dice dal punto di
vista morale che è giusto che certi parenti, soprattutto più
prossimi, si occupino dei genitori anziani, questa è una cosa che
personalmente sento molto. Anch’io, nel mio piccolo,
quando ho potuto ho fatto l’impossibile perché gli
anziani non andassero nella microcomunità, ma stessero nella casa
di famiglia. Tutti noi abbiamo questa aspettativa per noi, oltre
che per i nostri ascendenti. Però, da qui a renderlo un obbligo,
secondo me ce ne passa e il meccanismo che è stato studiato è
proprio quello non trasparente di far credere alla gente che
l'integrazione sia un obbligo. Le voglio fare una domanda,
Assessore, e secondo me qui casca l’asino: se io,
figlio, tenuto a contribuire, non sottoscrivo
l’obbligo di integrare la mia quota - se lo
sottoscrivo, ripeto, è come una fideiussione, peggio per me, non lo
dovevo fare -, quale atteggiamento avrà la microcomunità nei
confronti dell’anziano? Non entra! Ma questo è
gravissimo?
(interruzione dell’Assessore Vicquéry, fuori
microfono)
? ma questo è gravissimo, perché la tutela prevista dalla legge
deve essere indirizzata non al parente che non deve tenersi a
carico l’anziano, ma all’anziano. Il
tutelato è l’anziano! Quindi sono questi i
meccanismi sui quali invito l’Amministrazione a
riflettere, perché a mio giudizio quello che è un meccanismo che
dal punto di vista formale sta in piedi, dal punto di vista
sostanziale è un meccanismo che crea dei problemi e delle
iniquità.
Non ho la forza fisica di instaurare un contraddittorio sulle
interpretazioni giuridiche che l’Assessore ha dato
circa gli obblighi dei parenti, eccetera, però se
l’Assessore lo vorrà, gli fornirò un elenco di
pronunce di tutti: dirigenti dei ministeri, Coreco, TAR, tribunali
civili, che ribadiscono quella che è una cosa dal mio punto di
vista lapalissiana, che i parenti sono sì tenuti ai sensi
dell’articolo 433 del Codice civile a contribuire al
sostentamento dei propri parenti, ma nessuno, tanto meno un ente
pubblico, un ente privato o una microcomunità può surrogarsi a
questi anziani e venire a chiedere dei soldi ai parenti. E invece è
proprio non tenendo conto di questo principio, che la Giunta
attraverso le sue delibere, e io direi prima ancora con la legge
regionale deroga ai principi generali civilistici previsti
dall’ordinamento giuridico. In definitiva, la gente
è convinta che questo sia un obbligo giuridico indiscutibile e
paga, però paga male! Allora bisognerebbe spiegargli bene le
cose!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK