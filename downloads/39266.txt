Consiglio Regionale della Valle d'Aosta - Oggetto del Consiglio n. 2530 del 11 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2530 del 11 gennaio 2017 - Resoconto
OGGETTO N. 2530/XIV - Interrogazione: "Spese sostenute
dall'Amministrazione regionale per la gestione dell'aeroporto C.
Gex nell'anno 2016 e previsione dei transiti per il 2017".
Rosset (Presidente) -
Punto n. 5 dell'ordine del giorno.
Ha chiesto la parola l'Assessore Marguerettaz, ne ha facoltà.
Marguerettaz (UV) -
Nel corso del 2016 per l'aeroporto
regionale sono stati impegnati sui capitoli di competenza
dell'Assessorato 1.968.483 euro, di cui 1,961 milioni per il
corrispettivo di gestione e relativi oneri IVA, poi c'è la gestione
dei residui. Inoltre, agli importi suddetti va aggiunta una quota
annua di circa 118 mila euro per le spese di riscaldamento, energia
elettrica, acqua, manutenzioni varie: ascensori e smaltimento
rifiuti, che sono imputate ai capitoli di competenza
dell'Assessorato delle finanze. Si raggiunge un totale così di 2,1
milioni, in cui non sono compresi i costi legati alle attività di
elisoccorso e quelle per il personale dei vigili del fuoco: il
servizio antincendio è stato espletato anche nel 2016, prevedendo
solo tre unità.
"Il numero di passeggeri transitati dallo scalo aeroportuale di
Aosta nell'anno appena trascorso, riconducibile ai voli commerciali
provenienti da fuori regione": dai dati forniti per via breve dal
gestore aeroportuale risulta per il 2016 un totale di 1129
passeggeri con origine o destinazione diversa dallo scalo
regionale; di questi 91 passeggeri sono riconducibili ad attività
commerciale, prevalentemente di aerotaxi. Vi sono inoltre,
nell'ambito dei voli locali 566 passeggeri riconducibili
all'attività commerciale: categoria trasporto turistico passeggeri
con origine e destinazione nello scalo con aereo ed elicottero.
"Il numero di passeggeri transitati dello scalo aeroportuale di
Aosta nell'anno appena trascorso riferito ai voli locali (volo a
vela, lancio con il paracadute, eccetera). Dai dati forniti per le
vie brevi dal gestore aeroportuale risulta per il 2016 un totale di
2160 passeggeri riferiti ai voli locali. Togliendo da tale valore
la quota riconducibile all'attività commerciale, restano 1594
passeggeri, dei quali 1526 per il volo a vela.
"Sulla base dei dati relativi all'ultimo anno, quali siano le
previsioni per l'anno 2017...": ovviamente per il 2017 queste
previsioni non ci sono, perché stiamo lavorando per la risoluzione
della convenzione così com'è stata deliberata e com'è stata
confermata dal giudizio del TAR, per cui su questo argomento più
che delle previsioni per il 2017 stiamo lavorando per dei nuovi
scenari. Gli uffici si stanno confrontando con i legali, con ENAC
in modo tale da risolvere, far cessare la convenzione e dall'altra
parte non creare dei problemi e assicurare la continuità dello
scalo, in modo che tutte le attività fondamentali - dalla
Protezione civile, come le altre - possano continuare.
Presidente -
Ha chiesto la parola il Consigliere Bertin,
ne ha facoltà.
Bertin (ALPE) -
Questo dell'aeroporto è un tema che
riprendo spesso, perché si dimentica che questo aeroporto pur non
avendo degli aerei costa moltissimo alla collettività. Quella di
trasformare l'aeroporto di Aosta da un aeroporto piccolo ad uno
scalo commerciale è stata un'idea folle, scollegata dalla realtà
regionale: un'avventura che non poteva che finire male e
rappresentare uno scandaloso sperpero di denaro pubblico. Abbiamo
un aeroporto a 85 chilometri, internazionale e altri due grandi
aeroporti vicini: un esempio tipico di una gestione irresponsabile
dell'autonomia e una scelta che ci è costata e che ci costerà
ancora molto denaro, denaro sperperato e vediamo ancora oggi i
risultati, che, tra l'altro, immaginavo sono gli stessi da anni,
sono penosi, 1000 passeggeri circa per un costo enorme. Lei oggi ci
ha riferito soltanto 2,1 milioni di euro per quanto riguarda le
spese dirette, ma, come ha sottolineato lei, c'è anche quello che
riguarda la sicurezza che non ha voluto dirmi, ma che se vuole le
dico quanto costa ogni anno, perché in passato mi aveva riferito
anche i costi per quanto riguarda l'aspetto della prevenzione
incendi e i vigili del fuoco. I dati forniti oggi sono quelli che
immaginavo pur non essendo un veggente: sono sempre gli stessi e
confermano il disastro di questa scelta.
Dal 2004, quando si è deciso di realizzare questo grande
aeroporto per far arrivare orde di passeggeri che non sono
arrivati, abbiamo speso una cifra enorme: soltanto per la gestione
affidata alla società, dal 2004 ad oggi abbiamo speso poco meno di
25 milioni per la gestione, con i risultati che vediamo. A questi
bisogna aggiungere i costi per la sicurezza antincendio che
sfiorano negli anni considerati 15 milioni. Bisogna poi aggiungere
il presidio di polizia, che non sappiamo quanto costa, ma che
comunque pagano i contribuenti, eccetera, soltanto per la gestione.
Vi è poi la parte investimenti: quelli relativi all'allungamento
della pista, tutta la parte illuminazione, gli appalti per la parte
tecnologica per il volo degli aeroplani di grandi dimensioni, i
charter
, le opere di viabilità per l'aeroporto collegate a
questa struttura. Pensiamo poi anche, ad esempio, a quelli per la
sicurezza: si è acquistata, ad esempio, un'autobotte che è costata
quasi 800 mila euro, che non viene praticamente utilizzata,
obbligatoria per l'aeroporto commerciale. Una cifra enorme che
insieme al
terminal
dell'aerostazione, che non è ancora
finito, che già sappiamo che non potremo utilizzare, ci è costato e
ci costerà molto. Mi fermo qui, ma potrei continuare. Credo e temo
che alla fine quest'avventura, questa idea folle e megalomane del
grande aeroporto commerciale di Aosta verrà a costare ai
contribuenti più o meno 100 milioni di euro e forse più se non
fermiamo l'emorragia.
Voglio finire con una battuta. Qualche tempo fa per fare lo
spiritoso, l'Assessore, considerati i costi dei passeggeri del
tratto ferroviario Aosta/Pré-Saint-Didier proponeva l'acquisto di
una Fiat Panda per ogni passeggero. Visti i numeri dei passeggeri
del suo aeroporto, considerati i costi per quanto riguarda i
passeggeri dello scalo di Aosta, possiamo acquistare una Jaguar o
una Maserati e, se non fermiamo al più presto l'emorragia di denaro
pubblico, ci scappa pure una Rolls Royce.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK