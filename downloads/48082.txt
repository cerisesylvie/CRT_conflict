Consiglio Regionale della Valle d'Aosta - Oggetto del Consiglio n. 4223 del 19 dicembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4223 del 19 dicembre 2024 - Resoconto
OGGETTO N. 4223/XVI - Interrogazione: "Informazioni relative
all'attivazione di un servizio di vigilanza sulle autolinee del
trasporto pubblico locale".
Bertin (Presidente)
- Punto numero 9. Risponde
l'assessore Bertschy.
Bertschy (UV)
- Il consigliere Manfrin interroga il
Governo per avere informazioni riguardo al recente servizio di
vigilanza introdotto sul sistema del trasporto. È una decisione
assunta negli indirizzi del DEFR; l'obiettivo è di garantire, su
questo come altri aspetti del servizio al trasporto pubblico, una
continua attenzione per migliorare il servizio e cercare di
garantire al meglio la qualità del servizio alle tante persone che
lo stanno utilizzando.
In merito alla domanda "quante siano e dove siano localizzate le
citate segnalazioni relative al monitoraggio effettuato sugli
autobus", il servizio intanto parte innanzitutto per dare una
continuità di attenzione all'autostazione di Aosta, dove in passato
sono state reintrodotte le famose sedute, ne avevamo parlato in
Consiglio. Il monitoraggio in autostazione serve per garantire
un'attenzione in particolare nella sala d'attesa, per garantire a
tutti gli utenti di poter occupare e utilizzare le sedute nei loro
viaggi. Il presidio serve proprio per evitare che ci sia
un'occupazione permanente da parte di alcuni soggetti.
Le segnalazioni arrivano direttamente, a volte, come me ne è
arrivata una proprio ieri sera, via mail. Una segnalazione su una
persona, che nel viaggio verso Courmayeur, almeno questo viene
detto dalla persona che lo ha segnalato, che ha utilizzato un
linguaggio offensivo.
Dai controlli che abbiamo messo in campo, per esempio, abbiamo
delle segnalazioni di genitori sulla tratta del Don Bosco di
rientro, la 14 A, la 14 B, la linea 8, le 110 nelle ore serali. Ci
sono delle segnalazioni che arrivano direttamente dall'
app
che abbiamo messo a disposizione, che riguardano più questioni,
anche rispetto al comportamento degli utenti e allo stesso tempo, a
volte, segnalazioni che riguardano anche gli autisti. Sono
segnalazioni che prendiamo con attenzione, perché poi non si tratta
di denunce, ma si tratta di informazione con l'utenza, questo
rapporto che abbiamo costruito e che stiamo cercando di
costruire.
L'introduzione della vigilanza ha un valore preventivo. Tutto
questo è ovviamente oggetto di lavoro insieme alle Forze
dell'ordine. Si tratta di garantire un presidio maggiore, al fine
di conoscere anche meglio quello che avviene sia nelle autostazioni
che sugli autobus. L'obiettivo è anche intervenire in quelle
situazioni dove ci sono episodi di maleducazione, quindi, ripeto,
con questo servizio sperimentale avremo informazioni in più per
capire ancora come migliorare la qualità dei servizi.
La domanda due riguarda quali siano le citate criticità sulla
sicurezza del trasporto Pont-Saint-Martin Aosta che ne hanno
causato lo
stop
: si tratta di un servizio realizzato fino a
fine 2022; le maggiori criticità erano dovute al sovraffollamento,
alla difficoltà che creava in certe occasioni il sovraffollamento,
addirittura nella fase di salita degli utenti, degli episodi di
maleducazione, danni che sono stati fatti sui mezzi. C'è stato
anche un episodio di un'aggressione a un autista, con regolare
denuncia.
L'obiettivo, anche qui, è quello di rivalutare il servizio e
capire come poterlo introdurre, reintrodurre, visto che è un
servizio che, tra l'altro, è stato oggetto di richieste di
reintroduzione anche in Consiglio regionale. Ci eravamo impegnati a
farlo una volta recuperata anche la criticità principale di un anno
e mezzo fa, che era la carenza degli autisti. Oggi la
Motorizzazione civile ha dato una buona risposta e comunque la
stanno continuando a migliorare; ci sono corsi che stanno andando
avanti, però c'è stata anche la possibilità di qualificare nuove
persone, nuovi lavoratori, quindi abbiamo intenzione di ragionare
nuovamente con le aziende per capire come reintrodurre questo
servizio, anche dotarlo di una attenzione rispetto alla vigilanza,
proprio un po' per gli episodi che erano stati segnalati in
passato.
Presidente -
Per la replica, consigliere Manfrin, ne ha
facoltà.
Manfrin (LEGA VDA)
- Grazie Assessore per la sua risposta
che però, mi consentirà, l'ho trovata - ma questo è il suo stile,
non una critica - un po' reticente, nel senso che lei quando parla
di episodi di maleducazione... Io una persona maleducata la
considero una persona - non so - che parla con la bocca piena, che
starnutisce senza mettere la mano davanti. Io non credo che il
servizio di vigilanza sia stato attivato perché c'era qualcuno -
non so - che ascoltava la musica a volume un po' troppo alto.
Quello che voi dite, e che voi segnalate, e che in parte però nel
suo intervento ha detto, è che il servizio è stato attivato a
seguito di segnalazioni e monitoraggio effettuato negli autobus.
Non stiamo parlando chiaramente di
steward
, stiamo parlando
di un servizio di vigilanza che ha anche i compiti chiaramente di
sicurezza all'interno degli autobus e ovviamente nelle
stazioni.
Io immagino che queste segnalazioni abbiano riferito di problemi
un pochino più seri rispetto alla maleducazione, ovviamente.
Giustamente ognuno poi interpreta le cose come ritiene più
opportuno.
Il fatto di capire innanzitutto quali sono i luoghi con una
maggior concentrazione, quindi la necessità di intervento, era
anche per comprendere il senso di alcune dichiarazioni fatte
recentemente, per esempio, dal Sindaco di Aosta, che ci ha detto
che la città è sicura e che c'è solo un problema di percezione.
Leggo come il mitico sindaco Nuti dica: "Quando si citano i dati
delle classifiche, si parla di numeri dell'intera regione, non
della città. Non mistifichiamo la realtà, non alimentiamo il
percepito, possiamo farlo all'infinito. Sappiamo tutti che, se
l'anno scorso si rileva un caso, se due casi all'anno dopo vedremo
dei dati... un incremento vertiginoso, restiamo fermi sulle cose
reali, non solo immaginarie". La cifra è, ovviamente, che c'è un
problema di criminalità ad Aosta e c'è un problema chiaramente di
cattive frequentazioni della stazione degli autobus, oltre che
della stazione dei treni, dove, ricordo, sempre a beneficio
dell'Aula, è stato stuprato un minorenne. Non è che sono successi
episodi di maleducazione, è stato stuprato un minorenne da parte di
due immigrati clandestini. Il caso è decisamente salito agli onori
delle cronache. Poi c'è lo spaccio, retate, tutto il resto.
Poi rispetto giustamente alla sala d'attesa, anche lei è troppo
cortese, Assessore, io la conosco; ma il fatto che ci siano dei
soggetti che occupano le sedie non definisce bene la situazione,
no? Ci sono dei senzatetto che dormono dentro la sala d'attesa, di
giorno, di notte, infastidiscono gente, fanno la pipì nei corridoi,
distruggono tutto, rubano. Insomma, ci sono dei problemi che non
sono di maleducazione, perché una persona ha sbadigliato senza la
mano davanti, ma ci sono degli episodi di degrado che sicuramente
non fanno onore alla nostra città, alla nostra Regione e ovviamente
noi condividiamo la necessità del servizio, quindi su questo le
posso rassicurare, non è una critica, anzi... però è bene anche
mettere le cose nel giusto ordine, quindi dire che purtroppo le
zone che ha citato tendenzialmente sono più o meno quelle di Aosta,
oltre che alcune linee che però partono sempre da Aosta, e quindi
episodi che si sono verificati sugli autobus.
Altro discorso è invece anche la questione della riattivazione
della linea. Lei ci ha detto che c'era un problema di
sovraffollamento, anche qui sempre di maleducazione e poi
un'aggressione che ha riconosciuto con una denuncia.
Ricordo che, per esempio, la collega Foudraz già a marzo del
2021 con una interrogazione chiese - ai tempi l'Assessore era la
collega Minelli -, se c'erano delle segnalazioni e delle criticità.
Ai tempi la collega Minelli disse che non ce n'erano e andava tutto
bene. I fatti hanno dimostrato il contrario.
Ben venga la riattivazione del servizio, ben venga il servizio
di vigilanza, credo che però dobbiamo essere vicendevolmente onesti
nell'ammettere che ci sono dei problemi, soprattutto in quelle
zone, come purtroppo sta accadendo in diverse parti d'Italia,
proprio nelle zone di passaggio, e quindi evitare che si crei
questo degrado, evitare che si crei una concentrazione di
personaggi che forse starebbero meglio non fuori dalle stazioni, ma
proprio fuori, magari anche dalla nostra Regione e dal nostro
Paese, è meglio e di questo ovviamente siamo assolutamente
convinti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK