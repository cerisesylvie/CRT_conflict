Consiglio Regionale della Valle d'Aosta - Oggetto del Consiglio n. 2075 del 11 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2075 del 11 maggio 2016 - Resoconto
OGGETTO N. 2075/XIV - Interpellanza: "Valutazioni in merito
al fenomeno del calo dell'aspettativa di vita dei
cittadini".
Viérin M. (Presidente) -
Punto n. 21 dell'ordine del
giorno. La parola al collega Bertin.
Bertin (ALPE) -
Qualche mese fa mi ero imbattuto
casualmente in una notizia che parlava dei paesi occidentali in
generale, nella quale si anticipava il fatto che per la prima volta
i paesi occidentali rischiavano di avere una diminuzione della
speranza di vita. La cosa che mi aveva sorpreso e anche
preoccupato, anche perché, per ragioni generazionali, per tutti
quelli nati come me alla fine anni Sessanta, dove la crescita
economica e della qualità della vita è stata costante e in un
continuo crescendo, non mi veniva neanche da immaginare un
possibile calo da questo punto di vista. Ero rimasto piuttosto
sorpreso e un po' preoccupato da questa notizia generale. Qualche
tempo dopo, un'amica mi aveva fornito i dati Istat riguardanti la
demografia degli anni 2014-2015 e da questo si evince che
l'aspettativa di vita sta calando. In particolar modo questi dati
dell'Istat evidenziavano che la Valle d'Aosta ha una speranza di
vita più bassa rispetto alla media nazionale e si colloca, sia per
quanto riguarda i maschi che le femmine, al di sotto della media
nazionale, vicino ad alcune regioni meridionali che sono in fondo a
questa classifica; anche questo fatto mi aveva preoccupato e in un
certo senso sorpreso. Abbiamo recentemente visto l'uscita del
rapporto di "Osservasalute" riguardo il 2015 che confermava questa
tendenza preoccupante.
Assieme alla collega Morelli, che da sempre con attenzione segue
queste vicende legate alla sanità, abbiamo presentato questa
interpellanza per capire cosa sta succedendo, le valutazioni che fa
il Governo regionale su questi aspetti importanti che denotano
comunque un fattore preoccupante in termini generali. Tra l'altro,
nel caso specifico della Valle d'Aosta, i dati Istat nella speranza
di vita vedevano una variazione tra il 2014 e il 2015 con una
diminuzione maggiore (dello 0,7) rispetto alle altre regioni,
consolidando una situazione piuttosto critica da questo punto di
vista. Si inserisce evidentemente in un contesto generale che vede
la Valle d'Aosta certamente non estranea a questo fenomeno, e tutto
questo in un contesto nel quale gli stili di vita stanno cambiando
nella direzione giusta, quindi dovrebbero avere degli effetti
positivi. Evidentemente le ipotesi su questo fatto sono molteplici,
dalla diminuzione dei finanziamenti sul settore della salute ad
altre ancora, e ci fanno preoccupare.
Presidente -
La parola all'Assessore Fosson.
Fosson (UV) -
È un'osservazione corretta che ci pone
nella giusta direzione, nel senso di programmare un'attività. In
effetti, anch'io avevo avuto quei dati sul 2015 tempo fa, dati
catastrofici soprattutto sui primi mesi del 2015, dove in Italia
sono morte 25 mila persone in più, tenendo conto che sono soggetti
instabili o comunque a rischio. Poi l'epidemiologia è una scienza
matematica, per cui bisogna fare diverse osservazioni. Lo diceva
prima la Consigliera Morelli: è sicuramente un campanello
d'allarme, nel senso che in tutt'Italia è diminuita l'aspettativa,
la speranza di vita, e soprattutto nei maschi. Qui da noi avevamo
nei tempi passati sempre un'aspettativa di vita inferiore per i
maschi rispetto alla media nazionale, invece per le femmine eravamo
quasi allineati. La speranza di vita dei maschi nel 2002 era di 77
anni e adesso è di circa 79, mi pare 79 anni per gli uomini e 84
per le donne; il valore nazionale è di 80,1 per gli uomini e 84,7
per le donne, ma è significativo. Sempre studiando questi dati
dell'osservatorio il tasso di mortalità dei maschi negli ultimi
anni in Valle d'Aosta è sceso in modo molto significativo: da 125
morti nel 2006 siamo passati a 110, quindi la mortalità scende. La
speranza di vita, però, che di solito saliva in modo più importante
per i maschi ma anche un po' per le donne, adesso si è fermata e
nel 2015 è addirittura scesa.
Quali valutazioni? La prima: il 2015 è un anno in cui c'è stata
una forte epidemia influenzale, ma questi dati andranno verificati
nel tempo. Io non cito mai i dati, né in positivo, né negativo, ma
rispetto a quelli della Valle d'Aosta, dove ci sono 1.200 morti
all'anno, bastano piccole variazioni; con 100 morti in più la
mortalità aumenta del 10 percento. La legge dei piccoli numeri è
per noi particolarmente significativa. Il Consigliere Bertin lo sa
benissimo, ci siamo visti in questi giorni anche per il governo del
registro tumori. Adesso finalmente ci hanno autorizzato, ma
l'Airtum non autorizzava i registri tumori laddove ci fossero stati
meno di 250 mila abitanti, proprio perché i dati sono molto più
variabili.
Lavoriamo comunque su questo campanello d'allarme, che recepiamo
andando a vedere intanto i motivi. Una delle ipotesi è legata ai
minori investimenti in sanità. Siccome è solo un anno, è difficile
dire che i minori investimenti abbiano inciso in modo così
significativo, è una tendenza che andrà verificata nel tempo. Poi
se comunque voi andate a vedere i costi che la Valle d'Aosta
sostiene ancora in sanità vedrete che noi spendiamo ancora 2.100
euro a persona, quando il costo medio della sanità in Italia è di
1.800 euro. Siamo secondi come spesa
pro capite
soltanto a
Bolzano, che sta scendendo in modo più significativo di noi.
Arriveremo poi al discorso che più mi sta a cuore, quello della
prevenzione: ancora adesso, mentre in Italia si spende il 4
percento di prevenzione, in Valle d'Aosta si spende addirittura il
6 percento circa, con una cifra di 138 euro a persona a fronte di
80 euro nel resto d'Italia. Spendiamo tanto in prevenzione
sanitaria, ma bisogna spendere bene. Questo è il problema delle
riorganizzazioni. E c'è anche il discorso per il quale con una
minore aspettativa di vita si spende meno: questa teoria andrà
verificata.
L'osservatorio cita due punti molto importanti: nel 2015 c'è
stata una maggiore mortalità degli individui a rischio per la
grande epidemia di caldo estivo, e soprattutto il calo vaccinale.
Il calo vaccinale è impressionante. Voi vi ricordate che nel
dicembre del 2014 uscì fuori la polemica delle morti legate al
vaccino contro l'influenza. Nel 2015 abbiamo avuto un calo di
vaccinazioni e siamo passati dal 62 percento di vaccinazioni
antiinfluenzali al 40 percento. Io vorrei sottoporvi questo
problema, perché il problema delle vaccinazioni in Valle d'Aosta lo
avevamo trattato. Vi dico che stiamo risalendo su tutte le
vaccinazioni, però abbiamo avuto nel 2014 e 2015 dei cali
estremamente importanti per l'influenza. Abbiamo affrontato questo
anche in un convegno sul diniego vaccinale, l'altro giorno, con il
Movimento Cinque Stelle ad Aosta e l'abbiamo affrontato di nuovo, e
a livello statistico e di motivazioni è stato citato anche dagli
epidemiologi. Il non vaccinarsi è una causa di morte significativa
perché sono stati 25 mila i morti per instabilità, quella del 2015
è stata una delle più gravi epidemie antiinfluenzali rispetto a
tutti gli altri anni. Quest'anno l'epidemia influenzale è stata
quasi ridicola rispetto a quella del 2015. Pertanto le cause da
prendere in considerazione sono queste.
Il problema è che cosa fare. Il nostro Piano della salute, che
abbiamo visto, che adesso stiamo ristudiando e per cui stiamo
aspettando una o due delibere del Ministero, ha come primo punto -
e chi è in V Commissione lo sa - la prevenzione. La prevenzione è
la grande arma che noi abbiamo per modificare la mortalità e le
aspettative di vita. I maschi valdostani magari si sottopongono
poco agli accertamenti, questo da sempre, sarà una questione
culturale anche lì, ma la prevenzione è la grande arma e bisogna
proprio perseverare su ciò. È stato approvato anche il Piano
regionale della prevenzione, per cui abbiamo costruito proprio un
nucleo operativo nell'ambito del Dipartimento di prevenzione, da
cui parte tutto, dalle iniziative della scuola al coordinamento
delle azioni. Due dipendenti di questo dipartimento hanno fatto dei
master
sulla prevenzione all'università di Alessandria.
Investire in prevenzione significa investire in stili di vita, in
vaccinazioni, in
screening
che abbiamo semplificato e
mantenuto nella loro gratuità. È questo il senso, l'orientamento di
dove andiamo.
Mi ha stupito moltissimo quella serata organizzata
dall'Associazione Viola in cui è venuto il professor Berrino a
parlare di stili di vita. Il professor Berrino adesso fa le
conferenze, ma è stato professore responsabile dell'Epidemiologia e
dell'Oncologia dell'Istituto tumori di Milano, ed è diventato
famoso perché ha scoperto che certi tumori, soprattutto certe
recidive di tumori, non vengono se uno mantiene certi stili di vita
alimentari, associati al movimento. Questo è un dato molto
appassionante. Passare da una prevenzione passiva ad una
prevenzione attiva dipende un po' da tutti.
Promuovere degli stili di vita in Valle d'Aosta non è semplice.
Se guardate bene queste casistiche, dicono che fino ad un certo
punto della vita noi siamo quelli che fanno più sport degli altri,
soprattutto le donne che, in percentuale, sono più attente agli
screening
. Io direi che è proprio questo dato che ci fa
rendere sempre più conto dell'importanza di partire per un piano di
prevenzione corretto, scientifico, sistematico, a cui tutti
dobbiamo dare il nostro contributo e che ha, nel territorio e nella
sua riorganizzazione, il suo punto di partenza, di cassa di
risonanza. I medici di base, i pediatri hanno un'importanza
fondamentale nel contatto diretto con i pazienti e con la loro
famiglia sugli stili di vita e sulle vaccinazioni. I pediatri
l'altra sera hanno preso una posizione proprio su questo.
Io vi ringrazio, perché questo è un campanello d'allarme
importante che non vogliamo sicuramente sottovalutare, che dovrà
essere verificato negli anni, ma che ci rinforza ancora di più con
questa convinzione che bisogna spendere meglio, riorganizzare, e
svolgere scientificamente tutta un'attività preventiva.
Presidente -
La parola alla collega Morelli.
Morelli (ALPE) -
Con il collega Bertin ci siamo
interrogati su questi dati e abbiamo cercato anche noi di giungere
a delle conclusioni, giustamente sempre - come dice lei, Assessore
- con il beneficio della verifica negli anni successivi, perché un
anno è un campanello d'allarme, ma per diventare significativo deve
poi essere confermato in un
trend
. È però un campanello
d'allarme di cui tenere assolutamente conto.
Il fatto che questa diminuzione dell'aspettativa di vita sia
dovuta in parte ai tagli è vero; non lo diciamo noi, lo dice il
professor Ricciardi, che è il Presidente dell'Osservatorio
nazionale sulla salute, e lo dice in modo chiaro: "I tagli hanno
diminuito i servizi dati ai cittadini e questo può aver
contribuito, insieme ad una scarsa prevenzione - e qui torniamo sul
discorso della prevenzione che va rinforzato - al calo delle
vaccinazioni - discorso che già abbiamo toccato e che va
affrontato, perché la Valle d'Aosta è fra le regioni che ha uno dei
cali maggiori - e ai pochi
screening
oncologici". In questo
senso credo che la nostra regione abbia un comportamento adeguato,
sia per quanto riguarda l'Amministrazione che per quanto riguarda
la partecipazione dei cittadini.
Sarebbe forse il caso di aggiungere anche altri elementi alla
riflessione, elementi che avevamo già avuto modo di sollevare in
altre discussioni, e sono il fatto che l'Istat ha denunciato che il
41 percento degli italiani - e non vediamo perché i valdostani
debbano essere esenti da questo fenomeno - sta cominciando a
rinunciare a curarsi per i costi, per i
ticket
e per le
liste d'attesa. Io non conosco la percentuale riferita alla Valle
d'Aosta, ma è un trend da cui sicuramente neanche noi siamo esenti;
forse ne siamo colpiti in misura minore, ma è un elemento di cui
tenere assolutamente conto. Pertanto questi dati non devono essere
semplicemente trattati come delle curiosità che hanno riempito le
pagine dei giornali, ma sono dati significativi che devono poi
avere una trattazione e un'applicazione in termini di soluzioni
adeguate. Nello scorso anno i morti in più, in Italia, sono stati
globalmente 54 mila, e non succedeva dal periodo della Grande
Guerra; ci sarà stato un caldo particolare, ma forse anche in
annate precedenti c'erano state estati particolarmente calde.
Cinquantaquattromila morti in più sono un dato assolutamente
preoccupante che ci fa ritornare al discorso che facevamo
precedentemente riguardo ai finanziamenti corretti per la sanità e
al fatto che per ogni cittadino le cure devono essere garantite il
più possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK