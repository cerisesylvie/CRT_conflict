Consiglio Regionale della Valle d'Aosta - Oggetto del Consiglio n. 2529 del 16 aprile 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula
Oggetto del Consiglio n. 2529 del 16 aprile 1997 - Resoconto
SEDUTA POMERIDIANA DEL 16 APRILE 1997
OGGETTO N. 2529/X Concessione, ai sensi della legge regionale
31/1992, di un ulteriore contributo di lire 175.000.000 alla
"Fondazione Trofeo Mezzalama" nelle spese previste per
l'organizzazione del Trofeo Mezzalama, competizione internazionale
di sci alpinismo, in programma a Gressoney-La-Trinité il 3 maggio
1997. Approvazione ed impegno di spesa.
Deliberazione Il Consiglio
Premesso che:
Con deliberazione del Consiglio regionale n. 1027/X in data 23
novembre 1994, si approvava la concessione e si impegnava la spesa
relativa ad un primo contributo di Lire 25.000.000, pari al 50
percento delle prime spese previste per l'organizzazione della
manifestazione di sci alpinismo, denominata " Trofeo Mezzalama ",
da realizzarsi nella primavera del 1995. Con la medesima
deliberazione si autorizzava inoltre la Giunta regionale ad
adottare i necessari provvedimenti deliberativi per la concessione
di eventuali ulteriori contributi fino ad un ammontare massimo di
Lire 150.000.000 sulle spese originariamente preventivate in
complessive Lire 467.000.000;
A causa di problemi tecnici e della mancata conferma da parte di
alcuni importanti sponsor privati, la manifestazione di cui
trattasi è stata rinviata al 1997 e pertanto la Giunta regionale
non ha provveduto alla concessione dell'ulteriore contributo
autorizzato con la deliberazione del Consiglio sopra
specificata;
La "Fondazione Trofeo Mezzalama" ha quindi fatto pervenire
all'Assessorato regionale del turismo la nuova documentazione
concernente l'organizzazione della manifestazione in questione,
programmata per il 3 maggio 1997, nonché il nuovo preventivo di
spesa sotto dettagliato, aggiornato alle nuove esigenze
organizzative, richiedendo nel contempo la concessione di un
ulteriore contributo di Lire 175.000.000:
- acquisto di materiale per il soccorso, paline segna percorso,
corde per attrezzare il percorso di gara L. 48.000.000
- uso elicottero per tracciatura percorso,
recupero materiali e varie L. 80.000.000
- quaderno di presentazione gara
e conferenza stampa L. 70.000.000
- organizzazione in quota (tracciatura
del percorso, assistenza tecnica durante
la competizione, pulizia del percorso
e recupero materiale) L. 55.000.000
- ospitalità dei concorrenti, personale tecnico,
organizzazione, eccetera L. 110.000.000
- trasporti (trasferte C.O., rimborsi spese
a giornalisti e autorità) L. 20.000.000
- compensi per personale di segreteria L. 50.000.000
- pubblicità su riviste specializzate,
quotidiani e TV L. 30.000.000
- allestimento e gestione ufficio stampa L. 20.000.000
- cerimonia di apertura e di premiazione L. 7.000.000
- organizzazione di conferenze stampa L. 15.000.000
- premiazione L. 40.000.000
- assicurazione L. 30.000.000
- realizzazione di filmato della gara
e servizio fotografico L. 25.000.000
- stampa materiale vario L. 10.000.000
- spese postali L. 3.000.000
- acquisto di gadgets L. 12.000.000
===========
TOTALE L. 625.000.000
Dato atto che l'Ufficio regionale per il turismo e lo sport,
ritiene che le spese sopra esposte siano ammissibili a contributo e
che l'iniziativa di cui trattasi sia da considerarsi di interesse
turistico promozionale;
Alla luce di quanto sopra esposto si ritiene di aderire alla
richiesta avanzata dalla "Fondazione Trofeo Mezzalama " mediante la
concessione di un ulteriore contributo di Lire 175.000.000 che,
sommato al primo di Lire 25.000.000, rappresenta il 32 percento
delle spese preventivate per l'organizzazione e lo svolgimento
dell'iniziativa in questione;
Dato atto che il contributo in questione è riferito al
raggiungimento dell'obiettivo n. 3207 "Programmazione e gestione
dei contributi per l'organizzazione di manifestazioni promozionali
" del bilancio di gestione per l'anno 1997 e triennio
1997/1999;
Vista la legge regionale 24 giugno 1992, n. 31;
Richiamata la deliberazione del Consiglio regionale n. 1027/X in
data 23 novembre 1994;
Richiamate le deliberazioni della Giunta regionale n. 6162 in
data 30 dicembre 1997 e n. 317 in data 3 febbraio 1997, nonché la
circolare applicativa n. 7 del 6 febbraio 1997 (prot. n.
320/SGT);
Visto il parere favorevole di legittimità rilasciato dal
Dirigente dell'Ufficio regionale per il turismo dell'Assessorato
del Turismo, Sport e Beni Culturali, ai sensi dall'articolo 72
della legge regionale 3/1956, e successive modificazioni, e del
combinato disposto degli articoli 13 - comma 1 - lettera e) e 59 -
comma 2 - della legge regionale 45/1995, sulla presente
deliberazione;
Delibera
1) di approvare, ai sensi della legge regionale 24 giugno 1992,
n. 31, la concessione di un ulteriore contributo fino ad un massimo
di Lire 175.000.000 (centosettantacinquemilioni) a favore della
"Fondazione Trofeo Mezzalama", con sede in Gressoney-St-Jean, C.F.
90011840072, e comunque, tenuto conto del contributo di Lire
25.000.000 già concesso, in percentuale non superiore al 32
percento delle spese effettivamente sostenute e regolarmente
giustificate per l'organizzazione e lo svolgimento del "Trofeo
Mezzalama", manifestazione internazionale di sci alpinismo, in
programma a Gressoney-La-Trinité il 3 maggio 1997;
2) di impegnare la spesa di Lire 175.000.000
(centosettantacin-quemilioni), con imputazione al cap. 64320 del
bilancio preventivo della Regione per l'anno 1997 ("Contributi e
sussidi ad istituzioni e organismi vari per attività nel settore
del turismo e del tempo libero"), riferimento dettaglio n. 3015,
che presenta la necessaria disponibilità;
3) di stabilire che alla liquidazione si provveda, ai sensi
dell'articolo 58 della legge regionale 27 dicembre 1989, n. 90, su
richiesta del Dirigente dell'Ufficio regionale per il turismo e lo
sport dell'Assessorato regionale del turismo, sport e beni
culturali, anche ratealmente, dando atto che alla liquidazione del
saldo si provvederà a manifestazione avvenuta, previa presentazione
del bilancio consuntivo corredato da idonei giustificativi di
spesa;
4) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
Decreto Legislativo 22 aprile 1994, n. 320 e di darne
esecuzione.
Presidente È aperta la discussione generale. Ha chiesto la
parola il Consigliere Tibaldi.
Tibaldi (Ind) La manifestazione è di indubbia importanza, nulla
quaestio, anche perché viene riproposta dopo tanti anni e ben venga
però, non può non cadere l'attenzione su quella che è stata la
distinta di spese che qui ci viene proposta, dove per una
manifestazione che ha la durata di un giorno è previsto un impegno
di spesa di 625 milioni con singole voci che ritengo siano a dir
poco spropositate. Faccio riferimento al quaderno di presentazione
della gara alla conferenza stampa per 70 milioni, all'ospitalità
dei concorrenti per 110 milioni, all'allestimento e alla gestione
di un ufficio stampa per 20 milioni, all'organizzazione di
conferenze stampa per 15 milioni. Sono impegni di spesa che
potrebbero avere un significato nei confronti di una manifestazione
che abbia una durata superiore al giorno, ma non che inizi il
mattino e si concluda la sera.
C'è da dire che la Regione nei confronti di quest'iniziativa di
carattere sportivo interviene con un contributo pari al 32
percento, cioè di circa 200 milioni, se si considerano i 25 milioni
inizialmente previsti nella delibera del 1994, perché la
manifestazione era in programma già per la primavera del ?95, oltre
ad un ulteriore contributo di 175 milioni.
Si legge in delibera che ci sono nuove esigenze organizzative
per cui è stato concesso quest'ulteriore emolumento. Nella delibera
precedente, la n. 1027, però si faceva riferimento in maniera
chiara al fatto che ulteriori contributi sarebbero stati concessi
con successivi atti deliberativi, previa presentazione da parte
della Fondazione di idonea documentazione contenente precise
garanzie in ordine all'ottenimento di adeguate sponsorizzazioni, al
fine di garantire la copertura delle rimanenti spese a carico della
Fondazione stessa.
Sarebbe opportuno che di fronte ad un impegno massiccio nei
confronti di una manifestazione di questo tipo, l'Assessore
competente desse un minimo di spiegazione sulle voci di spesa, che
lette così non hanno alcun sostegno, non hanno alcun supporto
logico, perché 70 milioni per una conferenza stampa, 20 milioni per
la gestione e l'allestimento di un ufficio stampa, se fosse una
manifestazione di lunga durata si potrebbero comprendere, ma così
sinceramente viene da pensare che siano spese che sono state
allargate per fare fronte con il contributo regionale alla spesa
complessiva.
Per dirimere ogni dubbio o ogni sospetto sarebbe opportuno avere
chiarezza e sapere anche le sponsorizzazioni da che parte
provengono, se per esempio il Casino de la Vallée è interessato,
sappiamo che per le manifestazioni promosse dal Casino de la Vallée
c'è anche la partecipazione regionale, e quindi conoscere qual è il
movimento finanziario reale a fronte di questa manifestazione.
Presidente Altri che intendono chiedere la parola? Se nessuno
chiede la parola, dichiaro chiusa la discussione generale. Ha
chiesto la parola l'Assessore al turismo, sport e beni culturali,
Agnesod.
Agnesod (UV) È una manifestazione di indubbio valore, di
interesse internazionale, quindi per quanto riguarda il costo di
una manifestazione di questo livello non è che sia al di sopra di
quelle che sono altre gare, tipo una gara di gran fondo o di
discesa come lo è Azzurrissimo o come può esserlo una gara di Coppa
del mondo.
Abbiamo vincolato la nostra delibera attraverso la legge 31 ad
una percentuale di intervento, pari al 32 percento, in base a
quella che sarà poi la documentazione definitiva di queste voci di
spesa attraverso fatture regolarmente documentate. C'è questo
vincolo e non ci sarà da parte nostra la possibilità di concedere
oltre questa cifra.
I 175 sono ulteriori rispetto ai 25 che sono stati concessi
nella precedente delibera, quindi complessivamente la Regione
interviene con 200 milioni sulla manifestazione.
La parte rimanente è coperta da sponsor privati, era un po' il
vincolo su cui ci eravamo espressi la volta precedente per essere
sicuri che la manifestazione venisse comunque effettuata ed avesse
quello spazio necessario a garantirci anche l'investimento che
abbiamo messo quindi, a fronte di un investimento di 200 milioni,
sicuramente la manifestazione deve avere un certo ritorno di
immagine per la nostra Regione.
Presidente Ha chiesto la parola il Consigliere Tibaldi per
dichiarazione di voto.
Tibaldi (Ind) Ho appreso che l'Assessore ne sa meno di me su
questa delibera, quindi non è che abbia risposto alle domande che
ho fatto per cui i quesiti sono rimasti inevasi. Il fatto che sia
una manifestazione importante sono stato il primo a riconoscerlo,
esordendo nell'intervento di prima. Nessuno vuole diminuire
l'importanza di questa manifestazione. Penso che se il suo
fondatore avesse oggi a disposizione questa somma, ne
organizzerebbe 10 di manifestazioni di questo genere
probabilmente.
Secondo me è grave che l'Assessore venga in aula e non ci dica
quali sono gli sponsor perché nella delibera precedente c'era una
frase inequivocabile, come ho detto, e cioè potrà avvenire
l'ulteriore contributo previa presentazione di idonea
documentazione contenente precise garanzie in ordine
all'ottenimento di adeguate sponsorizzazioni, al fine di garantire
la copertura delle rimanenti spese a carico della Fondazione
stessa.
(... interruzione dell'Assessore Agnesod, fuori
microfono...)
... la Fondazione non è tenuta a dare il nome degli sponsor,
però in delibera era stato precisato così e poi mi pare di capire
che l'ulteriore contributo finanziario sia finalizzato al
verificarsi di quella condizione, cosa che sulla base delle
conoscenze dell'Assessore non sembra essersi verificata, ma si
verificherà eventualmente a consuntivo.
Di fronte a quest'assenza di cognizione da parte dell'Assessore,
cosa che mi lascia perplesso, dichiaro l'astensione.
Presidente Pongo in votazione il punto 26 all'ordine del
giorno:
Presenti: 27
Votanti e favorevoli: 25
Astenuti: 2 (Chiarello e Tibaldi)
Il Consiglio approva
Presidente Con questo punto vengono esauriti gli argomenti
all'ordine del giorno, il Consiglio verrà convocato a
domicilio.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK