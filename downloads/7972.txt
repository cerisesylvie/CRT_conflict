Consiglio Regionale della Valle d'Aosta - Oggetto del Consiglio n. 2392 del 14 novembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2392 del 14 novembre 1986 - Resoconto
OGGETTO N. 2392/VIII - DISEGNO DI LEGGE CONCERNENTE:
"MODIFICAZIONI ALLA LEGGE REGIONALE 15 LUGLIO 1985, N. 46,
CONCERNENTE INCENTIVI PER LA REALIZZAZIONE DI IMPIANTI DI RISALITA
E DI CONNESSE STRUTTURE DI SERVIZIO".
PRESIDENTE:
Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Queste modificazioni alla legge regionale
15 luglio 1985, n. 46, concernente incentivi per la realizzazione
di impianti di risalita e delle connesse strutture di servizio, si
rendono necessarie per ovviare ad una possibile contrapposizione.
Con la legge precedente, infatti, potrebbe sembrare che la
responsabilità dell'operazione, per tutti i casi in cui la FINAOSTA
stessa non avesse segnalato formalmente la sussistenza del rischio
di insolvenza, dovesse ricadere sulla FINAOSTA.
Invece lo spirito della legge approvata in Consiglio regionale,
assegna alla FINAOSTA soltanto un ruolo strumentale di consulenza e
lascia quindi alla Regione, e per essa alla Giunta regionale, la
responsabilità politica e giuridica dell'operazione.
Dato che della Commissione tecnico-consultiva fa parte anche un
membro della FINAOSTA, si è ritenuto giusto non appesantire le
procedure e presentare questo piccolo disegno di legge
che
annulla il terzo comma dell'articolo 4 della legge regionale 15
luglio, n. 46.
La Giunta regionale a tal proposito presenta anche un ulteriore
emendamento, conseguente al discorso precedente, che recita
testualmente:
"1. Il secondo comma dell'articolo 6 della legge regionale 15
luglio 1985, n. 46, è
così
sostituito:
2. Al fondo di rotazione sono addebitati eventuali oneri
fiscali, il costo dei servizi prestati dalla FINAOSTA, gestore del
fondo, nonché (questa è l'aggiunta) eventuali perdite
definitivamen
te
accertate sui finanziamenti".
Quest'ultimo aspetto non era assolutamente previsto nel
precedente disegno di legge, perché potrebbe appunto verificarsi
che l'insolvenza di una società porterebbe ad accertare una perdita
nel fondo di riserva.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Ieri abbiamo discusso per sei ore sulla
FINAOSTA, ma non è rimasta molta traccia sugli organi di
informazione; ma questo passi.
(...INTERRUZIONE...)
Personalmente ci avevo lavorato sopra per tre settimane, ma non
ho avuto il merito di una citazione. Comunque non importa, perché
noi lavoriamo per altri motivi e questo particolare non è
determinante. Il nostro impegno in Consiglio è motivato solo da
ragioni ideali e quindi non ci interessa molto questo aspetto; ci
importa però il comportamento dell'esecutivo.
La Giunta ieri si è presentata in Consiglio con buoni propositi
ed oggi
invece porta in Consiglio un disegno di legge che
vanifica immediatamente quanto aveva promesso di fare.
Cercherò di spiegare il mio punto di vista. Ieri abbiamo
discusso sulla necessità di affidare alla FINAOSTA particolari
funzioni per valutare l'effettiva validità degli interventi, anche
gli interventi nelle società che gestiscono gli impianti a fune
hanno degli aspetti economici, altrimenti la Regione non
interverrebbe, ed a noi interessa che nell'esame di queste pratiche
la FINAOSTA faccia il miglior controllo possibile sulla validità
dell'intervento stesso.
Invece, non solo cancelliamo una norma che a mio giudizio era
abbastanza chiara, ma cancelliamo addirittura l'istruttoria della
FINAOSTA che è molto rilevante su alcuni particolari aspetti.
Perché? È vero che si fanno due istruttorie, ma sono istruttorie
con finalità diverse e che esaminano documenti differenti, perché
la Commissione tecnico-consultiva esamina:
"Art. 3) - Le domande per l'ottenimento dei mutui sono
presentate all'Assessorato regionale competente corredate di
progetto, preventivo di spesa, relazione tecnica e piano
finanziario di quell'intervento".
Non si parla del bilancio della società, non si parla dei rischi
di insolvenza della società, non è compito della Commissione
consultiva valutare queste cose perché essa deve esprimere un
parere sull'opera che si fa.
All'art. 4, che si vuole abolire, c'è una norma molto
chiara:
"Qualora in fase di istruttoria venga accertata la
sussistenza di una situazione di rischio di insolvenza
particolarmente grave, la FINAOSTA ne dà comunicazione alla
Regione, sospendendo l'erogazione delle somme fino a quando la
Giunta non assuma una decisione di conferma di quanto già
deliberato, o, in ipotesi contraria (cioè che la Giunta non dia
niente), annullando l'operazione".
Da questo comma non risulta che la Giunta sia privata dei suoi
poteri politici, perché, quando la FINAOSTA verifica che il
bilancio di una società presenta gravi rischi di insolvenza, ne dà
comunicazione alla Giunta, sospendendo soltanto l'erogazione.
(...INTERRUZIONE...)
C'è scritto qui:
"...sospendendo l'erogazione delle somme
fino a quando la Giunta non assume una decisione di conferma di
quanto già deliberato".
È chiaro che, se la Giunta non conferma, la FINAOSTA annulla
l'operazione.
Mi sembra che tutto ciò sia estremamente logico.
Togliendo questo comma, succede invece che la FINAOSTA non ha
più il compito di controllare il bilancio e la solvibilità delle
società e viene deresponsabilizzata. Ma questo non basta, perché
oggi l'Assessore ci porta...
VIBERTI
(fuori microfono):
"La ciliegina!"
MAFRICA (P.C.I.):
Macchè ciliegina! Oggi
l'Assessore ci porta il "taccone", perché con questo sistema
succede che la FINAOSTA è tranquilla, ed infatti non c'è più il
comma che le impone di fare l'istruttoria relativa alle garanzie di
restituzione dei mutui, e le eventuali perdite, come dice
l'Assessore, vanno a carico del fondo, e quindi tutto diventa molto
più comodo per questa società.
Ma facciamo proprio gli interessi generali della Regione
eliminando una istruttoria che valuti anche l'andamento societario
delle imprese e la loro possibilità di restituire i mutui? Facciamo
l'interesse della FINAOSTA togliendole la possibilità di controllo
sulle società nelle quali la Regione è compartecipe?
Io non vedo proprio l'utilità di questa modifica, perché la
norma è chiara. Probabilmente succede che ci siano alcuni casi che
non vanno bene per la FINAOSTA e per i quali neppure la Giunta si
vuole assumere la responsabilità di dire in modo chiaro: "Io
confermo, nonostante che tu mi abbia detto che costui è
insolvente!" Quindi, per risolvere il problema, la Giunta dice:
"Non importa che siano solventi od insolventi. Finanziamo tutti e
se qualcuno non restituisce è pronto il comma per far pagare al
fondo di dotazione".
Noi riteniamo che questo modo di operare sia antitetico rispetto
al senso di tutta la discussione che abbiamo fatto ieri e che
mirava a far diventare la FINAOSTA più efficiente per valutare
meglio l'attendibilità degli investimenti. Inoltre abbiamo
l'impressione che esso tenda, da una parte, a sottrarre alla
FINAOSTA dei compiti che, come abbiamo tutti riconosciuto, essa
deve continuare ad avere, e, dall'altra, a risolvere dei problemi,
forse anche spinosi
,
che la Giunta non vuole risolvere in
prima persona e che, con il terzo comma dell'articolo 4, può sempre
risolvere, nel senso che dice: "Io confermo quanto ho detto
prima!"
Noi siamo sempre contrari a tutto, emendamento e disegno di
legge, e ribadiamo che qui si dice una cosa, mentre poi si cerca di
farne un'altra.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Io non avevo già intenzione di votare
questo articolo unico, anche se non avevo ben compreso il senso
dell'emendamento, perché ero un pò stizzito dal fatto che, ancora
una volta, l'Assessore Borbey, come se fosse l'ultimo dei
Consiglieri, presenta in Consiglio delle proposte di emendamento. È
una procedura che può essere accettabile da parte di un
Consigliere, ma non può esserlo da parte dell'esecutivo, specie poi
in merito ad un disegno di legge così esteso e complesso per il
quale possono anche essere più che comprensibili delle semplici
correzioni formali o degli aggiustamenti.
Di fronte però ad un articolo unico, su una questione che
dovrebbe essere già stata approfondita, l'Assessore si presenta per
dirci, come ha spiegato in modo molto preciso il Consigliere
Mafrica, che praticamente trasformiamo dei mutui in contributi in
conto capitale. Infatti, appena la gente si renderà conto che "al
fondo di rotazione sono addebitati eventuali oneri fiscali, il
costo dei servizi prestati dalla FINAOSTA, gestore del fondo,
nonché eventuali perdite definitivamente accertate sui
finanziamenti", e poiché non sta scritto da nessuna parte che
bisogna rivalersi in qualche modo su qualcuno o qualcosa, questa
gente non pagherà più, perché tutto sarà pagato dal fondo di
rotazione!
Assessore Borbey, vogliamo scherzare? Signor Presidente,
vogliamo proprio scherzare? Queste sono cose che gridano vendetta!
Non è possibile far passare delle cose del genere, presentate
all'ultimo minuto, magari approfittando anche di un certo clima di
fine Consiglio, grazie al quale si cerca di far passare il maggior
numero possibile di oggetti, con il tacito accordo di tutti, anche
perché ben si sa quali potrebbero essere le conseguenze di un
ulteriore appesantimento dell'ordine del giorno del Consiglio del
26, 27 e 28! Ma queste non sono cose di poco conto! Tra l'altro poi
si usa il tipico sistema molto diffuso in seno alla burocrazia,
grazie al quale non si riesce mai a trovare il responsabile di un
atto: il dirigente scarica su quello che sta sotto, quello che sta
sotto scarica le responsabilità su qualcun altro e l'ultima ruota
del carro le scarica sul politico, per cui alla fine non si riesce
mai a capire di chi siano le responsabilità e chi abbia preso le
decisioni.
In questo caso, però, la responsabilità se la deve assumere il
Consiglio regionale ed in tutta sincerità posso dire che non sono
assolutamente d'accordo di assumermi queste responsabilità e mi
stupisco che la Giunta non se le voglia assumere da parte sua, come
giustamente prevedeva il terzo comma dell'articolo 4 che, invece,
ora si vuole abrogare.
E no, signori! Voi avete gli onori del Governo, assumetevene
anche gli oneri! La responsabilità di certe scelte non deve essere
della FINAOSTA, perché la Giunta regionale vuole una FINAOSTA
dipendente dalla Giunta! Se volete fare questa scelta, siamo
d'accordo, ma fatela fino in fondo! La responsabilità di certe
scelte "deve" essere del politico ed il politico se la deve
assumere!
Voi, invece, vi sottraete alla necessità di fare delle scelte;
posso capire che, in certi momenti, sia imbarazzante doverne fare,
ma siete stati voi a voler far parte dell'esecutivo regionale e
molti di voi hanno anche lottato accanitamente pur di sedere su
quei banchi, e allora pigliatevi anche le vostre responsabilità,
signori! È troppo comodo scrivere che poi sarà il fondo ad
occuparsi delle eventuali perdite! No, no, io non ci sto a questo
tipo di cose e vi garantisco che, se andate avanti nella votazione,
questa cosa finirà sicuramente sui giornali, anche se, come al
solito, non vediamo i rappresentanti della stampa che sono solo
capaci di dire che il Consiglio "è una pizza ed una cosa noiosa".
Cari miei, questa cosa finisce sui giornali se la mandate ancora
avanti! È una cosa vergognosa, perché le responsabilità sono dei
politici ed i politici se le devono assumere! E nessuno gliele deve
togliere, perché è giusto che se le assumano e perché è giusto che
facciano le loro scelte, senza però che ci vengano a dire che gli
eventuali debiti verranno addebitati sul fondo di rotazione! Ah no!
Ah no!
PRESIDENTE:
Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Voglio ricordare ai Consiglieri che la
legge, nei suoi intenti molto avanzati, aveva lo scopo di aiutare
le società di impianti a fune che tendenzialmente hanno delle
perdite. L'assegnazione di prestiti al tasso agevolato del 4,5% è
una evidente dimostrazione del favore accordato e della
comprensione dei loro problemi, anche in relazione al fatto che i
benefici indotti che si riversano sull'economia valdostana sono
pari a circa 8 o 10 volte i capitali impegnati.
Nell'espletamento della normale prassi burocratica, scopriamo
che la FINAOSTA valuta quanto previsto all'articolo 4, e cioè "la
sussistenza di una situazione di rischio di insolvenza
particolarmente grave", in modo estremo. Infatti, anche quando i
sindaci fanno relazioni favorevoli sui vari bilanci, la FINAOSTA
manifesta sempre delle perplessità. Poiché lo spirito della legge
aveva lo scopo di assumersi una responsabilità politica ed anche
giuridica, noi, come esecutivo, ce la prendiamo completamente e non
la demandiamo ad altri. Diciamo a voi, Consiglio regionale, che
questa responsabilità è demandata completamente a noi, come
esecutivo.
Questo è esattamente il contrario di quanto dice il Consigliere
Viberti, perché la responsabilità ce l'assumiamo completamente noi
e ne risponderemo! Scusami, Consigliere Viberti, ma cosa c'entra,
poi, l'essere tranquilli sul fatto che un domani i fondi verranno
prelevati dal fondo di riserva, con la magistratura? La
responsabilità rimane ed è nostra, come esecutivo!
VIBERTI
(fuori microfono): Non c'è nessun atto però che
testimoni che sei stato tu a fare queste scelte! Non ci sarà mai
nessun atto!
BORBEY (D.C.):
La delibera di Giunta!
VIBERTI
(fuori microfono): Ma quale delibera di
Giunta?
BORBEY (D.C.):
La delibera di Giunta che autorizza la
FINAOSTA ad erogare questi fondi! Più chiaro di così!
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Je regrette qu'il y ait une discussion
sur ce point qui me semblait pourtant évident. Ici il s'agit d'un
fait assez clair: une difficulté par rapport à une loi dont les
termes ont été résumés par l'Assesseur et une difficulté
d'interprétation étant donné que dans un domaine comme celui du ski
on a prévu une série d'interventions; la seule indication technique
qui nous ait été communiquée est celle de la modification de la
loi. Si l'année prochaine nous avons un revenu, nous pourrons
rendre l'argent; mais la FINAOSTA peut rétorquer: "Qui nous assure
qu'il y aura un revenu?".
Le raisonnement que nous avons suivi est que personne n'est en
mesure d'assurer le succès des remonte-pente. Nous ferons, le cas
échéant, une réunion avec les techniciens pour expliquer que les
modifications ont été dictées par ces raisons uniquement. Nous ne
voulons absolument par renier des responsabilités.
D'ailleurs l'Assesseur a dit que nous présenterions un projet de
loi, dans cet esprit, pour les petites sociétés.
Je crois qu'il y a un petit malentendu sur les intentions de ce
projet de loi. Cela était pour éviter les difficultés d'emprunts
aux sociétés les plus petites.
PRESIDENTE:
Poiché l'emendamento proposto modifica
parzialmente l'art. 6, mentre il testo originale prevedeva una
variazione all'art. 4, la Presidenza fa notare che forse sarebbe
più opportuno, da un punto di vista meramente tecnico, suddividere
il testo in due articoli, così l'emendamento diventerebbe un
articolo 2 e si eviterebbe allo stesso un doppio riferimento ad
articoli diversi della legge alla quale si apportano le modifiche.
L'articolo 1 sarebbe costituito dall'attuale articolo 1 e
ovviamente la dichiarazione di pubblicazione avverrà alla fine
della legge.
L'articolo 2 sarebbe costituito dall'emendamento che si
riferisce all'articolo 6 della legge n. 46 del 15 luglio 1985.
L'Assessore Borbey è d'accordo, e del resto si tratta solo di una
procedura tecnica.
Se nessuno chiede la parola dichiaro chiusa la discussione
generale.
Do lettura dell'articolo 1:
Art. 1
1. Il terzo comma dell'articolo 4 della legge regionale 15
luglio 1985, n. 46, è abrogato.
PRESIDENTE:
Se nessuno chiede la parola pongo in
votazione l'articolo 1 testé letto:
ESITO DELLA VOTAZIONE
Presenti: 25
Votanti: 22
Favorevoli: 16
Contrari: 6
Astenuti: 3 (Aloisi, Breuvé e Pascale)
Il Consiglio approva.
PRESIDENTE:
Do lettura dell'emendamento presentato
dall'Assessore Borbey:
Emendamento 1
Art.
2
1. Il secondo comma dell'articolo 6 del la legge regionale 15
luglio 1985, n. 46, è così sostituito:
"2. Al fondo di rotazione sono addebitati eventuali oneri
fiscali, il costo dei servizi prestati dalla FINAOSTA, gestore del
fondo, nonchè eventuali perdite definitivamente accertate sui
finanziamenti".
PRESIDENTE:
Se nessuno chiede la parola pongo in
votazione l'emendamento testé letto:
ESITO DELLA VOTAZIONE
Presenti: 27
Votanti: 25
Favorevoli: 17
Contrari: 7
Astenuti: 3 (Aloisi, Breuvé e Pascale)
Il Consiglio approva.
PRESIDENTE:
Do lettura dell'articolo 2 nel testo
emendato:
Art.
2
1. Il secondo comma dell'articolo 6 del la legge regionale 15
luglio 1985, n. 46, è così sostituito:
"2. Al fondo di rotazione sono addebitati eventuali oneri
fiscali, il costo dei servizi prestati dalla FINAOSTA, gestore del
fondo, nonchè eventuali perdite definitivamente accertate sui
finanziamenti".
La presente legge sarà pubblicata nel Bollettino ufficiale
della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Se nessuno chiede la parola pongo in
votazione l'articolo 2 nel testo emendato testé letto:
ESITO DELLA VOTAZIONE
Presenti: 27
Votanti: 25
Favorevoli: 17
Contrari: 7
Astenuti: 3 (Aloisi, Breuvé e Pascale)
Il Consiglio approva.
PRESIDENTE:
Ha chiesto la parola per dichiarazioni di
voto il Consigliere Mafrica; ne ha facoltà.
MAFRICA (P.C.I.):
Noi abbiamo votato quella legge perché
ci sembrava che avesse dei fini chiari, coincidenti con quelli che
ha ripetuto l'Assessore, e cioè: possibilità di intervenire per
consentire alle società interessate di fare investimenti per
migliorare la loro situazione.
A nostro giudizio, però, il terzo comma, che volete abolire, è
estremamente chiaro ed è una garanzia per lo stesso esecutivo. Esso
infatti impegna la FINAOSTA, quando l'istruttoria rivela gravi
rischi di insolvenza, a darne comunicazione alla Giunta,
sospendendo nel frattempo l'erogazione dei fondi. Se la Giunta
conferma, la pratica va avanti; altrimenti rimane sospesa.
Togliendo il terzo comma, manca la segnalazione alla Giunta dei
gravi casi di possibile insolvenza.
Se noi ammettiamo che esistono delle difficoltà di insolvenza,
specie per le piccole società, cerchiamo di fare un provvedimento
di legge che preveda una particolare forma di contributo per queste
ultime, e non attraverso l'erogazione di un mutuo; altrimenti
sembra proprio fingere che tutti siano nelle stesse condizioni e
ciò non è corretto, perché non si tiene conto di quelli che
restituiscono e di quelli che non restituiscono e non si offrono
sufficienti elementi di conoscenza neppure alla Giunta regionale
che pure deve decidere.
Noi restiamo favorevoli allo spirito della legge n. 46, che ci
sembra abbastanza chiara. Siamo contrari a questi emendamenti che
ci sembrano confondere le cose.
PRESIDENTE:
Ha chiesto la parola per dichiarazioni di
voto il Consigliere Pascale; ne ha facoltà.
PASCALE (P.S.I.):
Vorrei solo motivare la nostra
astensione. Mi pare che la disputa verteva sulla interpretazione
del terzo comma dell'articolo 4 e sulla sua soppressione.
Io condivido quanto è stato detto dall'Assessore Borbey e cioè
che con questa soppressione viene accentuata la responsabilità
dell'esecutivo. Questa responsabilità esisteva anche prima, ma
c'era anche una corresponsabilità della FINAOSTA, mentre ora la
responsabilità politica dell'esecutivo viene ad essere unica ed
esclusiva, proprio perché viene accentuata.
È anche vero che viene a mancare un'ulteriore forma di garanzia,
che era quella connessa all'istruttoria della pratica e che era
svolta da un organismo tecnico come la FINAOSTA. Per questo motivo
è dubbia la completa validità del disegno di legge e quindi noi ci
asteniamo.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Io ritengo che la questione delle
interpretazioni sia un bizantinismo. In sostanza succederà che la
FINAOSTA non dichiarerà più se una società è solvente o meno.
Per quanto concerne le piccole società che gestiscono impianti
di risalita non esistono problemi. Tutti sappiamo in che condizioni
vengono ad operare, così come sappiamo che non si può prevedere se
ci sarà o meno la neve, a meno che non sia presente un impianto per
l'innevamento artificiale con l'evidente ritorno di carattere
economico.
Ma togliere il terzo comma dell'articolo 4 lascia aperti degli
spazi ai "soliti ignoti" o ai "soliti furbi". Che cosa succederà il
giorno in cui i "soliti furbi faranno la solita porcheria?"
Succederà che la GIUNTA regionale non sarà avvertita, anche perché
la FINAOSTA non sarà tenuta ad avvertire nessuno, e l'istruttoria
della pratica ben difficilmente riuscirà a far sì che gli stessi
funzionari della FINAOSTA siano a conoscenza della solvibilità o
meno delle società, e quand'anche la conoscessero non sarebbero
neppure tenuti a farla sapere all'Amministrazione regionale.
ROLLANDIN (fuori microfono):
C'è anche un nostro
rappresentante nelle società!
VIBERTI (N.S.):
Ma io non metto in dubbio che ci sia un
nostro rappresentante, però secondo noi questo è un grave passo
indietro, perché le responsabilità politiche delle scelte devono
essere chiare, precise ed incontrovertibili! Invece, in questi
pochi attimi, mi sono convinto che si è andati a cercare una di
quelle responsabilità che alla fine non ricadono su nessuno e non
esistono per nessuno.
Questa considerazione non vuole assolutamente suonare come
un'accusa rivolta alla Giunta, relativamente ad un caso così
specifico. Resta il fatto però che questa iniziativa lascia aperta
una strada piuttosto pericolosa ed abbiamo paura che questa scelta
sia stata suggerita dai tecnici proprio in considerazione di quanto
avvenuto in altri casi, non legati agli impianti di risalita ma ad
interventi nel settore industriale.
Noi siamo preoccupati della possibilità che si cerchi di
togliere qualche garanzia prevista dalla legge n. 46 e pertanto noi
votiamo contro. Anche se possiamo capire che la Giunta ha
intenzione di assumersi tutte le responsabilità, noi riteniamo che,
con questo sistema, in futuro non si riuscirà ad appurare le
responsabilità di nessuno e questo non ci sembra un corretto modo
di operare.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Vorrei solo precisare che io voto
contro perché, pur essendo vero che la Giunta si assume una duplice
responsabilità, è pur vero che ciò appare superfluo, perché la
stessa responsabilità le derivava dal terzo comma dell'articolo 4,
dove si diceva che, in caso di parere negativo da parte della
FINAOSTA, essa poteva deliberare assumendo tutte le responsabilità
del caso.
È vero quanto ha detto l'Assessore Borbey in merito alle
difficoltà di finanziamento del settore e alla necessità di un
intervento, ma il mio voto contrario non è stato determinato dal
merito del provvedimento, ma dal fatto che la FINAOSTA viene ad
essere quasi "svuotata" di ogni responsabilità. Ieri abbiamo detto
che l'esperienza della FINAOSTA in questi quattro anni è tutta un
fallimento e ora, proprio in uno dei casi in cui si potevano
esprimere certi suoi aspetti positivi e certe sue abilità
nell'effettuare controlli e nell'accertare le forme di garanzia,
noi evitiamo con questa legge che la FINAOSTA intervenga.
Capisco anche le preoccupazioni di qualcuno che ipotizza che
altrimenti la FINAOSTA non avrebbe più erogato alcun finanziamento,
però, se ogni volta noi dobbiamo intervenire con
provvedimenti-tampone per sottrarre o agevolare determinate
categorie, operiamo solo con il metodo dell'improvvisazione. Per
questo motivo io dichiaro di esprimere il mio voto contrario
all'adozione di questo provvedimento.
PRESIDENTE:
Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
La maggioranza vota a favore del
provvedimento per le ragioni espresse dal Presidente della Giunta e
cioè proprio perché è difficile valutare il beneficio che può
derivare dalla creazione di un nuovo impianto.
Anche se il disegno di legge dice che la Commissione si
preoccupa dell'aspetto economico e gestionale dell'iniziativa presa
in considerazione, posso garantire che la Commissione
tecnico-consultiva prende in considerazione la situazione generale
delle società ed il rappresentante della FINAOSTA vi fa parte
proprio per valutare anche la situazione delle società così come
essa emerge dall'analisi dei rispettivi bilanci.
PRESIDENTE:
Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 30
Votanti: 26
Favorevoli: 19
Contrari: 7
Astenuti: 4 (Aloisi, Breuvé, Pascale e Torrione)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK