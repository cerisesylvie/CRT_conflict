Consiglio Regionale della Valle d'Aosta - Oggetto del Consiglio n. 2581 del 19 settembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2581 del 19 settembre 2012 - Resoconto
OGGETTO N. 2581/XIII - Interrogazione: "Individuazione dei
criteri di scelta per il conferimento dell'incarico di primo
livello dirigenziale di Coordinatore del Dipartimento turismo e
modifica dei criteri e modalità per lo svolgimento dei concorsi
pubblici".
Interrogazione
Vista la deliberazione della Giunta regionale n. 1562 in data
27 luglio 2012 recante "Individuazione dei criteri di scelta per il
conferimento dell'incarico di primo livello dirigenziale di
coordinatore del Dipartimento Turismo, Sport e Commercio, ai sensi
dell'articolo 20 della legge regionale 22/2010";
Richiamata la deliberazione della Giunta regionale n. 578 in
data 19 marzo 2012 avente ad oggetto "Ridefinizione della struttura
organizzativa dell'Amministrazione regionale ad eccezione delle
strutture afferenti all'Assessorato Territorio ed Ambiente. A
modificazione della delibera di Giunta n. 2158/2008 e
individuazione delle particolari posizioni organizzative" ed in
particolare l'allegato B2 "Requisiti specifici per il conferimento
dell'incarico" della struttura organizzativa Dipartimento Turismo,
Sport e Commercio "Laurea magistrale in ambito economico o tecnico.
Capacità professionali: competenze specifiche del sistema economico
regionale con riferimento in particolare al settore
terziario";
Ricordato che la delibera di Giunta n. 578/2012 richiama i
diversi verbali di informazione, di consultazione, di concertazione
e il testo di accordo con le organizzazioni sindacali ai sensi del
Testo unico delle disposizioni contrattuali;
Richiamata la nota prot. 7627 in data 16 luglio 2012,
dell'Assessore regionale al Turismo, Sport e Commercio "tenuto
conto che il posto si rende vacante a fine legislatura, indica ai
sensi dell'articolo 20, comma 4 della legge regionale 22/2010,
quale criterio di scelta tra i dirigenti interessati:
- aver già svolto funzioni di coordinamento presso
l'Amministrazione regionale con preferenza per il medesimo
Dipartimento;
- in caso di parità, sarà valutata la maggior anzianità nella
qualifica unica dirigenziale";
Ricordato che al bando di concorso pubblico, per titolo ed
esami, bandito il 12 marzo 2012, per l'assunzione a tempo
indeterminato di un collaboratore (categoria C - posizione C2), nel
profilo di assistente amministrativo-contabile, sono stati ammessi
481 candidati, di questi 109 si sono presentati alla prima prova
scritta e solo 4 sono stati poi ammessi alla prova successiva e
evidenziate le perplessità che tale esito suscita;
Evidenziato che, a questo proposito, rispondendo ad una
interpellanza il 20 ottobre 2010 in merito alla preparazione dei
candidati nei concorsi, il Presidente della Regione concordava sul
fatto che è necessario mettere mano alla normativa e alle modalità,
anche se è difficile trovare la formula magica;
Sottolineato che, grazie alle recenti riforme del sistema
pensionistico, nel prossimo futuro non saranno molti i concorsi
banditi dalla Regione e quindi questo strumento sarà sempre più
strategico per individuare i candidati più preparati;
tutto ciò premesso, i sottoscritti Consiglieri
regionali
Interrogano
il Presidente della Regione per sapere:
1) se non può creare precedente pericoloso la modifica dei
requisiti specifici per il conferimento di un incarico dirigenziale
attraverso una semplice nota dell'Assessore regionale
competente;
2) se non sia il caso o se si sta già lavorando per
modificare criteri e modalità per lo svolgimento dei concorsi
pubblici.
F.to: Rigo - Donzel - Carmela Fontana
Président
- La parole au Président de la Région,
Rollandin.
Rollandin (UV)
- Grazie Presidente.
Per quanto riguarda le due domande poste dai colleghi...la
prima:
"se non può creare precedente pericoloso la modifica dei
requisiti specifici per il conferimento di un incarico dirigenziale
attraverso una semplice nota dell'Assessore regionale
competente"
, si vuole ricordare che l'articolo 20 della "22"
concernente i criteri generali per il conferimento degli incarichi
dirigenziali dispone, al 4° comma, che
"prima di procedere al
conferimento degli incarichi dirigenziali, l'ente rende
conoscibili, anche mediante pubblicazione di apposito avviso sul
proprio sito istituzionale, il numero e la tipologia dei posti
dirigenziali che si rendono disponibili, le competenze richieste, i
criteri di scelta, acquisisce la disponibilità dei dirigenti
interessati appartenenti alla qualifica unica dirigenziale e le
valuta".
Si ricorda che l'allegato B2 della delibera n.
578/2012 definisce le funzioni ed i requisiti dei posti
dirigenziali dell'organico della Giunta; si deve quindi
sottolineare che per quanto concerne la delibera n. 1562/2012,
citata nelle premesse dell'interrogazione, la stessa, assumendo la
richiesta esplicitata dall'Assessore al turismo, con nota
protocollo n. 7627/2012, ha definito i criteri di scelta per il
conferimento dell'incarico in oggetto, ai sensi delle disposizioni
della normativa citata, non modificando in alcun modo i requisiti
prescritti per il conferimento del suddetto incarico. Si precisa al
riguardo che i requisiti si traducono nelle competenze e nei
presupposti che devono essere in possesso dei candidati per poter
accedere all'incarico, mentre i criteri di scelta permettono
all'ente di discriminare fra eventuali possibili diverse
candidature, in modo da addivenire alla scelta del soggetto da
incaricare.
Per quanto riguarda la seconda domanda:
"se non sia il caso o
se si sta già lavorando per modificare criteri e modalità per lo
svolgimento dei concorsi pubblici"
, per quanto riguarda questo
aspetto, in particolare è in corso la revisione del regolamento
regionale n. 6/1996 recante norme per l'accesso agli organici
dell'Amministrazione regionale, degli enti pubblici non economici e
degli enti locali. Questa revisione amplierà le tipologie delle
prove anche sulla base delle attuali indicazioni in materia al
livello nazionale, ad esempio introducendo delle prove attitudinali
e/o delle prove per test, sempre al fine di scegliere i candidati
più capaci e meritevoli. Si sta ragionando su questo e le proposte
verranno fatte speriamo a breve. Grazie.
Président -
La parole au Conseiller Secrétaire Rigo.
Rigo (PD)
- Grazie Presidente.
Nell'interrogazione abbiamo voluto presentare due aspetti di uno
stesso problema: la gestione dell'organizzazione della macchina
burocratica dell'Amministrazione regionale. Solo due parole per
precisare bene il mio pensiero: non è mia intenzione sollevare
questioni di carattere personale a proposito né del Coordinatore,
né sui vincitori del concorso richiamato nelle premesse.
Per quanto riguarda il primo quesito, la preoccupazione - non
certo la legittimità - non riguarda i criteri individuati
dall'Assessore regionale competente per la scelta, fra i dirigenti,
del Coordinatore; i due indicatori ci possono anche stare e la
scadenza ravvicinata della fine della legislatura non è certo una
banalità. Mi ricordo da Assessore al Comune di Aosta - incarico
politico certo molto meno difficile di quello ricoperto dal collega
Marguerettaz - che ogni cambio di dirigente comportava un difficile
lavoro di ricomposizione di un sistema già di per sé complesso da
assembleare e coordinare. Capisco quindi le ragioni e le
preoccupazioni dell'Assessore competente per questo cambio in un
momento in cui la macchina amministrativa non ha bisogno di
modifiche, ma non capisco, anche dopo le spiegazioni sue,
Presidente, il metodo utilizzato. Una nota a firma dell'Assessore è
sufficiente per cambiare, modificare, aggiungere criteri nuovi
modificando quindi la definizione di quei requisiti specifici a cui
faceva riferimento prima lei, Presidente, che ha comportato un
lungo e difficile lavoro per la Giunta e di concertazione anche con
i sindacati? Quella corposa deliberazione che lei ha citato, la n.
578 del 2012, e conseguenti correlati allegati atti amministrativi,
è stata discussa con le parti sociali ed evidenzia la ricerca
dell'effettiva democraticità di un rapporto fra Governo regionale e
dipendenti. E tutto questo lavoro viene rifatto, bypassato, da due
semplici righe contenute in una lettera dell'Assessore competente;
questo precedente può essere pericoloso e fonte di guai. Da questo
punto di vista la nostra preoccupazione è quella che possano
innescarsi nel futuro processi che non siano più controllati. Non
voglio dilungarmi oltre su questo; spero però che il senso della
nostra preoccupazione sia stato colto e che non ci vengano
addebitate chissà quali altre recondite ragioni.
Il secondo quesito riguarda lo svolgimento dei concorsi
pubblici. Tema delicato e difficile che è già stato oggetto - si
ricorderà il Presidente - di una riflessione qui, in Consiglio
regionale alla fine del 2010. Allora avevamo manifestato la nostra
preoccupazione rispetto alle modalità di reclutamento del
personale; oggi vogliamo esprimere il nostro disagio, tra l'altro
già espresso nelle premesse, per il risultato di quella prova
concorsuale dove di 481 candidati sono poi stati ammessi quattro
alla seconda prova risultando alla fine idonei. Sicuramente la
preparazione di molti candidati sarà stata scarsa o appena
sufficiente ed i vincitori saranno quanto di meglio ma come è stato
possibile questo risultato? Come può essere letto? Dico alcune cose
sentite: la scuola non funziona e non riesce a dare una
preparazione che consente di prepararsi; quella più maligna,
Presidente, qualcuno conosceva già le prove (cosa che io escludo);
un'altra si fanno le prove su quello che conoscono i commissari e
non su quello che c'è nel bando (questa forse ci azzecca un po' di
più)... Io non so cosa sia successo, ma so per certo, visto - come
scritto nell'interrogazione - che non saranno molti in futuro i
concorsi banditi, questo strumento dovrà essere utilizzato al
meglio e mi fa piacere che gli uffici preposti stiano lavorando
nella direzione poc'anzi illustrata dal Presidente. Ed allora provo
anch'io ad indicare in questa riflessione due temi: le nomine dei
componenti le commissioni devono essere guidate non tanto dalla
disponibilità del singolo, ma dalla capacità di selezionare (questo
vuol dire, Presidente, spendere qualcosa di più...pazienza!);
aiutare di più i candidati a comprendere meglio le prove ed il sito
potrebbe diventare un vero e proprio strumento di informazione, di
documentazione e di sapere, accompagnandoli anche attraverso
un'informazione in rete. È possibile tutto ciò? Suggestioni forse,
ma la volontà è quella di attrezzare la pubblica amministrazione
nel difficile compito di dotare l'ente di personale competente e
motivato e ai giovani capaci reali possibilità di farsi valere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK