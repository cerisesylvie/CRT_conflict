Consiglio Regionale della Valle d'Aosta - Oggetto del Consiglio n. 2778 del 22 aprile 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2778 del 22 aprile 1987 - Resoconto
OGGETTO N. 2778/VIII - ATTIVITÀ DEL COMITATO REGIONALE
UNITARIO PER LA DELTASIDER PER L'ELABORAZIONE DELLE PROPOSTE DI
ACCORDO TRA LA REGIONE E L'IRI. (Interrogazione).
PRESIDENTE
: Do lettura dell'interrogazione presentata dai
Consiglieri Sandri e Mafrica:
Interrogazione
Ricordato che nella riunione del 20 marzo 1987 dal Comitato
regionale unitario per la Deltasider è stata eletta una Commissione
ristretta per la concretizzazione delle proposte da presentare
prima alla totalità del Comitato e, successivamente,
all'approvazione definitiva da parte della Regione e dell'I.R.I.
entro la data ultimativa del 15 maggio;
Considerato che sino ad oggi tale Commissione ristretta non è
stata ancora convocata;
i sottoscritti Consiglieri regionali
Interrogano
l'Assessore all'Industria, Commercio, Artigianato e Trasporti
per conoscere:
- in che data sarà riunita la Commissione ristretta citata in
premessa;
- se sia già stato elaborato un programma di lavoro;
- se sia già stata predisposta dall'Assessorato stesso una
bozza delle più convenienti soluzioni prospettabili per la
definizione del punto di accordo del protocollo I.R.I. - Regione
Autonoma della Valle d'Aosta;
- quando è prevista la riunione del Comitato regionale
unitario in preparazione alla ratifica del 15 maggio.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Il protocollo è stato siglato ieri; in
tempi molto brevi convocheremo il Comitato. In quella occasione
presenteremo le intenzioni, i programmi e le proposte della Giunta,
sicuri, che anche gli altri membri presenteranno altrettante
proposte, suggerimenti da confrontare con quelli
dell'Amministrazione regionale.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI (N.S.):
Se mi è consentito, vorrei giustificare il
mio "salto" alle parole dell'Assessore, in quanto ieri sono stato
deluso dal conoscere il parere politico del Presidente Prodi sulla
nostra Regione, dove, secondo lui, vi è un po' di agricoltura, un
po' di turismo, dove casi di decine di persone senza lavoro non
sono un grosso problema. Questa delusione comporta una franca
preoccupazione sulle prospettive del nostro Comitato e della
Cogne.
Sono contento che l'Assessore continui a mobilitarsi su questo
problema, anche se mi sembra che tutte le volte che si fa un lavoro
come Commissione, ci sono sempre i Consiglieri del Partito
Comunista e di Nuova Sinistra che spingono, altrimenti queste
Commissioni non vengono mai riunite. Faccio presente che la prima
riunione è stata fatta il 20 marzo, quando avete portato da Roma il
protocollo d'intesa, firmato ieri; oggi siamo al 22 aprile: è
passato il 60% del tempo disponibile senza che si sia fatto
qualcosa come Comitato.
È vero che tutti devono essere solidali in questo Comitato, ma
se questo vale per i rappresentanti della opposizione, deve valere
anche per quelli della maggioranza, per cui le proposte presentate
dalla Giunta dovranno essere portate prima possibile, perchè
diventino proposte di tutti, e non si dovrà fare il gioco di quelli
che vogliono fare i primi della classe. Per questo motivo sono
insoddisfatto della posizione dell'Assessorato. Inoltre, è vero che
esistono una serie di difficoltà, dovute a notizie di stampa che si
susseguono su questa incertezza, ma se noi vogliamo lottare contro
l'incertezza, lo possiamo fare anche da Aosta, cercando di dare
chiare risposte, di adottare un atteggiamento preciso sulla
questione. Non è possibile che si debba sempre andare avanti con
lettere scritte dall'Assessore, con interpellanze e interrogazioni,
per ottenere il funzionamento di una Commissione, soprattutto per
rispondere a notizie di stampa molto gravi, perchè noi abbiamo un
piano Finsider (dove si parla di 14 mila licenziamenti), che Prodi,
ieri, più volte, si è rifiutato di far conoscere alla Commissione.
Allora o voi sapete che in questo piano di licenziamento non esiste
nessun operaio della Cogne, e io spero che sia così, oppure siete
stati anche voi tenuti all'oscuro. Sotto questo punto di vista, mi
sembra che i rapporti fra I.R.I. e Regione Valle d'Aosta non stiano
andando molto bene.
Pertanto, chiedo da parte della Giunta un maggiore impegno nel
lavoro del Comitato, perchè diventi veramente un lavoro unitario,
in quanto solo con un atteggiamento compatto della Regione possiamo
strappare a questa gente quello che fino ad adesso ci ha
rubato.
Si dà atto che alle ore 12,50 assume la Presidenza il Vice
Presidente DOLCHI.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Ho apprezzato la conferenza del prof.
Prodi, ieri sera, come una relazione tenuta ad alti livelli, che
però sfuggiva molto su ciò che è il ruolo e la situazione
dell'I.R.I. e della stessa Finsider, per non parlare della
Deltasider e della Cogne.
Abbiamo auspicato una sollecita riunione del Comitato ristretto,
perchè ci rendiamo conto dell'importante significato politico
dell'aver ottenuto la firma del massimo responsabile dell'I.R.I. su
un documento, ma sappiamo anche che i problemi sono complessi e
crediamo che il tempo necessario per esaminarli non possa essere
troppo strozzato, se vogliamo che le proposte rappresentino delle
possibilità di andare avanti e di rispettare gli impegni di tipo
politico generale contenuti nel protocollo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK