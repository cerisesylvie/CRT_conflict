Consiglio Regionale della Valle d'Aosta - Oggetto del Consiglio n. 586 del 13 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 586 del 13 maggio 2021 - Resoconto
OGGETTO N. 586/XVI - Interrogazione: "Notizie in merito alle
segnalazioni di alcuni dipendenti della casa di riposo J.B.
Festaz".
Bertin (Presidente)
- Punto n. 37. Risponde l'assessore
Barmasse.
Barmasse (UV) -
La prima interrogazione è: "se le
segnalazioni concernenti la situazione precaria di alcuni
lavoratori della Maison de repos J.B. Festaz corrispondano al
vero".
La genesi di alcune preoccupazioni dei lavoratori dell'azienda
pubblica di servizi alla persona J.B. Festaz è dipesa
principalmente dalla decisione del Consiglio di amministrazione
dell'azienda di riapprovare il proprio budget di previsione
2021-2023 in data 30 marzo 2021, in diminuzione rispetto a quello
approvato il 27 novembre 2020. Oggetto di diniego di approvazione
da parte di questa Amministrazione regionale con delibera n. 1414
del 30 dicembre 2020.
Va precisato che il budget dell'azienda, trasmesso in data 27
novembre 2020 trovava il proprio equilibrio economico attraverso la
richiesta di un trasferimento finanziario da parte della Regione,
ai sensi del comma 2 articolo 12 della l.r. 34/2004, pari a
1.600.000 euro.
A seguito del diniego di approvazione, l'Amministrazione ha
effettuato un'analisi del bilancio della casa di riposo - anche
alla luce di quanto previsto dalle deliberazioni della Giunta
regionale che hanno l'obiettivo di uniformare su tutto il
territorio regionale gli standard qualitativi delle strutture
socio-assistenziali - dalla quale è emersa la congruità di un
contributo annuo quantificato in 1.250.000 euro rispetto ai costi
sostenuti dal G.B. Festaz per l'erogazione dei servizi
socio-assistenziali.
In data 29 marzo pertanto è stato comunicato all'azienda l'esito
dell'analisi svolta e la congruità del contributo annuale come
sopra quantificato.
In data 30 marzo 2021 il Consiglio di amministrazione
dell'azienda, in considerazione del provvedimento di diniego della
Regione e della comunicazione del 29 marzo, ha dunque provveduto a
riapprovare il proprio budget di previsione 2021-2023 con le nuove
previsioni di entrate certe dal trasferimento della Regione, pari
al contributo fissato, appunto, in 1.250.000 euro.
Nella predisposizione del nuovo documento contabile effettuato
in corso di esercizio il Consiglio d'amministrazione dell'azienda
ha dovuto quindi necessariamente rivedere al ribasso i costi di
gestione, contenendo i principali costi tra cui le spese per il
personale interinale, per il personale a tempo determinato e per le
consulenze.
È noto che l'azienda negli ultimi anni aveva subito forti
riduzioni rispetto al trasferimento regionale, dovendo attingere al
proprio patrimonio per coprire le perdite di esercizio.
I trasferimenti finanziari da parte della Regione all'azienda
J.B. Festaz erano infatti stati pari a: nell'anno 2014 euro
1.239.000; anno 2015 euro 1.144.000: anno 2016 euro 860.000; anno
2017 euro 860.000; anno 2018 euro 860.000; anno 2019 euro 980.000 e
anno 2020 euro 1.250.000.
Nel 2021 l'Amministrazione regionale ha confermato, come già
specificato, l'entità del trasferimento erogato nel 2020, superiore
quindi ai trasferimenti riconosciuti negli ultimi quattro anni,
anche se inferiore rispetto alle richieste formulate
dall'azienda.
L'attuale situazione del personale assunto dalla casa di riposo
rispecchia la dotazione organica, così come modificata dall'azienda
con delibera n. 19 del 16 luglio 2020.
Con tale atto, l'azienda J.B. Festaz ha aumentato la sua
dotazione organica dai precedenti centoventi posti in organico -
sette nell'area amministrativa, novantaquattro nell'area
socio-sanitaria e diciannove nell'area dei servizi ausiliari - agli
attuali centotrentaquattro, mantenendo sette nell'area
amministrativa, portando a centosei quelli dell'area
socio-sanitaria e aumentando di due unità l'area dei servizi
ausiliari, portandola a ventuno.
Considerando quindi i dipendenti assunti a tempo indeterminato e
quelli assunti a tempo determinato e suddivisi per tipologia di
servizio erogato, la situazione è la seguente:
Casa di riposo: personale a tempo indeterminato 48 unità,
personale a tempo determinato 12 unità.
RSA UAP, convenzione con la USL: personale a tempo indeterminato
19 unità, personale a tempo determinato 2 unità.
Nucleo demenze, convenzione con USL: personale a tempo
indeterminato 9 unità, personale a tempo determinato 2 unità.
Al personale sopra indicato va sommato il personale che opera a
favore dell'intera struttura e in particolare personale
amministrativo, personale cucina, personale infermieristico,
personale educativo, personale addetto alla manutenzione, personale
addetto alla portineria.
A oggi non vi sono state interruzioni anticipate dei contratti
di lavoro né sono state intraprese azioni in questa direzione.
La domanda n. 2 dice: "In caso affermativo, se siano state messe
in campo iniziative a tutela dei lavoratori del servizio".
L'Amministrazione regionale, in accordo con l'azienda, ha
attivato un gruppo di lavoro interistituzionale "Regione-azienda
J.B. Festaz" con il compito di valutare il fabbisogno di personale,
anche in considerazione di tre elementi principali: il rispetto
degli attuali standard strutturali stabiliti dalla Regione, anche
valutando in generale l'attualità degli stessi; la quantificazione
delle risorse umane nel rispetto delle vigenti norme contrattuali
in materia di lavoro, comparto unico del pubblico impiego, e un
attività di benchmarking con altri enti gestori.
Il gruppo di lavoro ha il compito di giungere a una sintesi
finale entro poche settimane e nel frattempo l'azienda JB Festaz si
è impegnata a non modificare l'attuale organizzazione fino al 31
luglio 2021.
Si ribadisce pertanto che a oggi non sono state intraprese
azioni per l'interruzione anticipata dei contratti di lavoro in
essere. Si informa inoltre che oltre al gruppo di lavoro sopra
ricordato è stato attivato un secondo gruppo di lavoro che
coinvolge la stessa casa di riposo, la Regione e l'Azienda USL che
deve definire le modalità, i tempi e i costi per il trasferimento
della struttura socio-sanitaria attualmente collocata nel J.B.
Festaz verso la struttura di Variney.
Al temine di questi lavori di ricognizione, si potrà dunque
capire quali sono le reali necessità di personale per la casa di
riposo e per la nuova struttura di Variney, tenendo presente che il
comune intento dell'Amministrazione regionale e dell'Azienda è
quello di erogare servizi di qualità alla cittadinanza e di
salvaguardare, in un'ottica di sostenibilità, i posti di
lavoro.
Presidente -
Per la replica, il consigliere Manfrin da
remoto.
Manfrin (LEGA VDA) -
Ovviamente sono felice di sapere che
sia stato procrastinato il termine di eventuali termini - vi chiedo
scusa per il gioco di parole - di contratti al 31 luglio 2021.
Questa interrogazione si origina da alcune comunicazioni che erano
già state trasmesse da parte della Maison de repos J.B. Festaz ai
dipendenti, dipendenti che avrebbero dovuto terminare il contratto
a tempo determinato qualcuno a maggio, qualcuno a giugno, mentre
invece la possibilità di proroga chiaramente era presente e c'era
la possibilità di prorogare per altre... (inc.)
Questa sua risposta mi conforta, anche se in realtà mi preoccupa
nel senso che si va a procrastinare fino a luglio e poi non
sappiamo bene come andrà a finire, però per lo meno abbiamo
spostato in là un termine e quindi di questo saranno felici i
lavoratori, e quello che vogliamo assolutamente scongiurare - lei
lo ha evidenziato, per esempio sulla parte dei lavoratori
interinali - che accada un meccanismo di cui spesso leggiamo: è
accaduto anche per la USL, lo cito tanto per informazione: è stato
fatto un concorso per gli infermieri e alcuni erano stati giudicati
non idonei ma, siccome c'era bisogno, quegli stessi infermieri non
idonei per quella mansione venivano assunti dall'agenzia interinale
e tornavano e diventavano idonei.
Ora non vorrei che lo stesso sistema si scaricasse sull'agenzia
interinale ed esattamente sui lavoratori: cioè il lavoratore con
contratto a tempo determinato e certe tutele è utile eppure diventa
eccessivamente costoso, ma siccome l'azienda continua ad averne
bisogno - un lavoratore non è semplicemente un paio di braccia e un
paio di gambe che cammina ma è un lavoratore che lavora da tempo
all'interno della struttura, che conosce gli utenti, che conosce le
modalità di avvicinarsi piuttosto che le stanze una per una, questo
ci è stato raccontato direttamente dai dei lavoratori, e quindi ha
un'esperienza di lavoro che sicuramente è importante e che gli
permette di svolgere al meglio il proprio compito- non vorrei che
un minuto dopo che il contratto è terminato incredibilmente questo
stesso lavoratore si trovasse assunto con l'agenzia interinale con
meno tutele, con stipendi magari inferiori, peraltro non
comprendendo come sia possibile che un contratto con l'agenzia
interinale che prevede un margine per l'agenzia, possa essere più
economico rispetto a un contratto a tempo determinato.
Sono felice che tutto questo non si sia realizzato per lo meno
per il momento, continueremo a vigilare, trasmetteremo questa
notizia ai lavoratori e ci faremo carico di tutelare questi
lavoratori, perché il problema vero è che poi in realtà se noi
trattiamo una questione di tutela dei diritti dei lavoratori,
dobbiamo tenere presente che poi alla fine tutta questa situazione
conflittuale, tutta questa indeterminatezza e tutta questa
incertezza che i lavoratori hanno si scarica inevitabilmente sul
servizio, alla riduzione della forza lavoro all'interno della
struttura si concretizza con un peggioramento del servizio nei
confronti degli utenti, soprattutto in un periodo molto delicato,
quindi tutelando i lavoratori della struttura, tuteliamo allo
stesso tempo anche e soprattutto gli utenti e le loro famiglie che
hanno sicuramente bisogno, soprattutto in questo momento, di una
maggiore tutela e di una maggiore attenzione nei loro
confronti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK