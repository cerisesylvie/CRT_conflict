Consiglio Regionale della Valle d'Aosta - Oggetto del Consiglio n. 2136 del 7 maggio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2136 del 7 maggio 1991 - Resoconto
OGGETTO N. 2136/IX - Localizzazione degli impianti sportivi
connessi alla candidatura della Città di Aosta alle Olimpiadi
invernali del 1998
(Interpellanza)
Errore. L'origine riferimento non è stata trovata.
Presidente: Do lettura dell'interpellanza presentata dal
Consigliere Riccarand ed iscritta al punto 19 dell'ordine del
giorno.
INTERPELLANZA
Ricordato che il Dossier per la candidatura della città di Aosta
ai Giochi Olimpici invernali del 1998 prevede la realizzazione di
grandi impianti (villaggio olimpico; stadio olimpico; stadio dei
trampolini, palazzo del ghiaccio eccetera);
Ricordato altresì che la localizzazione di tali impianti ha
suscitato forti critiche in Consiglio regionale, nel Consiglio
comunale di Aosta ed in altri Consigli comunali;
Rilevato che da mesi il Comitato promotore della candidatura
sostiene che al CIO verrà presentata un'ulteriore proposta che
prevede localizzazioni diverse da quelle contenute nel Dossier;
Sottolineato che ad un mese di distanza dalla riunione di
Birmingham in cui il CIO deciderà sulla assegnazione dei giochi, il
Consiglio regionale non è ancora stato chiamato a discutere e
deliberare sulle variazioni da apportare al Dossier di
candidatura;
il sottoscritto Consigliere regionale del Gruppo Verde
Alternativo
interpella
l'Assessore regionale al Turismo, Urbanistica e Beni culturali
per sapere:
1) quali sono gli impianti per cui il Comitato promotore ha
previsto localizzazioni diverse da quelle contenute nel
Dossier;
2) quando si intende sottoporre all'esame ed alle decisioni del
Consiglio regionale le nuove proposte di localizzazione;
3) se è vero che per illustrare le nuove localizzazioni verrà
stampato un nuovo Dossier e quali ne sono i costi preventivati.
Presidente:
Ha chiesto la parola il Consigliere
Riccarand; ne ha facoltà.
Riccarand (VA):
L'interpellanza trae origine dalle
discussioni dei mesi scorsi rispetto alla localizzazione degli
impianti previsti per l'eventuale assegnazione dei giochi olimpici
invernali del 1998 alla Valle d'Aosta.
Erano state discusse anche le localizzazioni, descritte
all'interno di un
dossier
presentato al CIO, ma alcune di
esse vennero fortemente criticate sia all'interno del Consiglio
regionale, sia all'interno del Consiglio comunale di Aosta, tant'è
che, specie da quest'ultimo, ma anche da altri consigli comunali,
vennero chieste modifiche sostanziali a quelle localizzazioni. Al
di là quindi delle valutazioni sull'opportunità o meno della
candidatura, rimaneva comunque un dissenso significativo rispetto
alle scelte fatte.
Di fronte a questo dissenso, il Comitato promotore fece sapere
più volte, nel corso di interviste pubbliche e di dichiarazioni,
che le localizzazioni sarebbero state cambiate e che sarebbero
state fatte delle scelte completamente diverse e che era in corso
di stampa un nuovo
dossier
che avrebbe contenuto le ultime
scelte in fatto di localizzazione degli impianti e delle
infrastrutture.
Siccome di tali scelte si sente parlare solo fuori dal Consiglio
regionale e finora non abbiamo visto nulla di concreto, né in sede
di Consiglio né in sede di commissione competente ad esaminare i
problemi relativi alla candidatura olimpica, con questa
interpellanza chiediamo alla Giunta alcune notizie sugli impianti
per cui sarebbe prevista una diversa localizzazione rispetto a
quella contenuta nel
dossier
.
Vorremmo poi sapere quando si intende discutere all'interno del
Consiglio regionale su queste localizzazioni, diverse da quelle
inizialmente proposte; e poi vorremmo ancora sapere se è vero che
verrà stampato un nuovo
dossier
relativo a queste
localizzazioni e quali ne sono i costi preventivati.
Questa domanda relativa ai costi è motivata dal fatto che il
primo
dossier
ha avuto il costo astronomico di un miliardo,
la metà del quale se ne è andata per la sola stampa. Vorremmo
quindi sapere se si tratterà di un'impresa di queste dimensioni
oppure se si tratterà di una cosa un po' più contenuta, quantomeno
nei costi.
La materia è circondata da mistero ed il Consiglio regionale
della Valle d'Aosta, pur essendo l'organismo che finora ha
sopportato i maggiori costi per la candidatura, è però tenuto
completamente all'oscuro delle scelte che invece vengono ventilate
sui giornali, alla radio, alla televisione ed anche in sedi
internazionali. Credo che sia legittima l'esigenza del Consiglio di
voler conoscere qualcosa di più preciso.
Presidente:
Ha chiesto la parola l'Assessore al Turismo,
Urbanistica e Beni Culturali, Pascale; ne ha facoltà.
Pascale (PSI):
Gli impianti per i quali è prevista una
diversa localizzazione sono essenzialmente due il primo di questi è
il villaggio olimpico, che originariamente era stato previsto in
località Busseyaz e per il quale, anche secondo le indicazioni
pervenute dal Consiglio comunale, si propone oggi un'area centrale
della città di Aosta ed esattamente la Caserma "Cesare Battisti".
La superficie di quest'area ammonta a 40.000 metri quadrati e la
sua capienza sarà superiore alle 2.500 unità.
L'altra localizzazione è quella relativa allo stadio olimpico,
che non sarà più realizzato a Pollein, perché la nuova proposta -
sottolineo che si tratta sempre di proposte, perché siamo in una
fase di promozione della candidatura; le decisioni saranno poi
conseguenti e verranno assunte in primo luogo dai comuni
interessati - prevede un'arena per le manifestazioni inserita
nell'area di Charvensod, dove era già previsto il trampolino per il
salto. In questo modo sarà possibile ottenere un unico grande polo
sportivo, che, oltre alle prove previste, accoglierà anche le
competizioni, con vantaggi pratici ed economie di scala. Lo stadio
ha una superficie libera in forma ovale, con assi di 100 e di 180
metri, e può ospitare 30.000 persone.
Questo è uno dei motivi per cui si è reso necessario redigere un
quinto
dossier,
ma l'altro motivo è anche quello di
riassumere in forma molto più sintetica tutte le indicazioni
contenute nei quattro volumi, in modo da consentire ai membri del
CIO una lettura più agile e veloce. Questo
dossier
sarà
infatti consegnato a tutti i membri del CIO che parteciperanno
all'assemblea che si terrà a Birmingham il 15 giugno.
La redazione del
dossier
era stata affidata già due mesi
fa all'architetto Béchaz, il quale terminerà a giorni il suo
lavoro.
Venerdì scorso la Giunta ha approvato la stampa del
dossier,
che è stata affidata all'Industria Musumeci, che
aveva già stampato il precedente e quindi disponeva già di una
parte del materiale necessario. La spesa complessiva prevista nella
delibera è di 85 milioni, IVA compresa.
Naturalmente, quando sarà pronto questo nuovo
dossier,
sarà mia premura farlo pervenire a tutti i Consiglieri, ma in modo
particolare ai membri delle Commissioni competenti.
Presidente:
Ha chiesto la parola il Consigliere
Riccarand; ne ha facoltà.
Riccarand (VA):
Non ho sentito alcuna risposta alla
seconda domanda, cioè quando verranno discusse in Consiglio
regionale le nuove localizzazioni, visto che le precedenti erano
state frutto di una discussione che, pur non avendo ottenuto il
consenso di tutto il Consiglio, aveva pur avuto un voto favorevole
della maggioranza di esso.
Qui sembra di capire che verranno presentate nuove scelte, dando
per scontato che esse vadano bene, senza alcuna decisione da parte
del Consiglio. Io ritengo che così non sia e che, in presenza di
nuove scelte che modificano le precedenti, le stesse debbano essere
discusse e votate all'interno del Consiglio, anche perché, dalle
scarne indicazioni fornite oggi dall'Assessore al Turismo,
Urbanistica e Beni Culturali, credo che emergano molti dubbi.
Si parla infatti di villaggio olimpico alla "Cesare Battisti":
ma dove verrà collocata la scuola per allievi ufficiali? Dove
andranno i militari che ora occupano quella struttura? E' facile a
dirsi: "Mettiamo lì il villaggio olimpico", ma già non si riusciva
a capire dove sarebbe stato collocato il Battaglione "Aosta" per
realizzare il centro stampa alla "Testafochi" ed allo stesso modo
oggi non si riesce a capire dove verrebbe spostata la Scuola
militare alpina.
Per quanto riguarda lo stadio olimpico, si dice: "Facciamo
un'arena a Charvensod". Lo stadio olimpico comprendeva anche la
pista di velocità, che però non si sa dove verrà realizzata. Verrà
forse fatta nell'arena di Charvensod? Non credo, perché se si parla
di un'arena provvisoria, non credo che la pista di velocità possa
essere contenuta al suo interno.
Poiché mi sembra quindi che le indicazioni fornite oggi servano
più che altro da cortina fumogena, mentre sarebbe più importante
capire con esattezza come sarebbero realizzati effettivamente gli
impianti, mi dichiaro insoddisfatto della risposta, in particolare
perché non ho sentito una precisa indicazione rispetto ai tempi e
alle modalità della discussione in seno al Consiglio regionale,
anche se voglio ancora sperare che in sede internazionale non
vengano presentate scelte e decisioni che non sono state votate
all'interno del Consiglio regionale della Valle d'Aosta.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK