Consiglio Regionale della Valle d'Aosta - Oggetto del Consiglio n. 450 del 16 settembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 450 del 16 settembre 1982 - Resoconto
OGGETTO N. 450/VII - ACCETTAZIONE DELLE DIMISSIONI DALLA
CARICA DI CONSIGLIERE REGIONALE RASSEGNATE DA RAMERA SERGIO E SUA
SOSTITUZIONE.
PRESIDENTE:
Colleghi Consiglieri, il collega Sergio
Ramera con lettera in data 20.7.1982, protocollata al n. 857 del
Registro della Presidenza del Consiglio, ha rassegnato le proprie
dimissioni dalla carica di Consigliere regionale. Pertanto il
Consiglio è chiamato a prendere atto con votazione palese delle
dimissioni e successivamente a procedere ai sensi dell'art. 16
della legge statale 5.5.1962 alla attribuzione del seggio vacante
al candidato che nella medesima lista segue immediatamente l'ultimo
eletto.
Mi corre l'obbligo gradito di darvi lettura di una seconda
lettera che il collega Ramera mi ha fatto pervenire perché non
potendo prendere la parola, fossi interprete dei suoi sentimenti
nei confronti del Consiglio. Ne do lettura:
Caro Presidente,
avrei desiderato rivolgere personalmente il saluto di
commiato dal Consiglio regionale, purtroppo il Regolamento non lo
consente e non mi rimane quindi che la sola possibilità di
comunicazione scritta che affido alla sua cortese
attenzione.
Confesso che mi appare oltremodo difficile esprimere tutto
quello che ho in animo perché è troppo facile scivolare in un misto
di vuota retorica e di accenni sentimentali riferiti ad ideali che
seppure hanno costituito la base del nostro vivere politico,
appaiono oggi, alla luce di quel che accade ogni giorno in questo
nostro Paese, sempre più ridimensionati se non addirittura
superati. Eppure sono gli ideali della nostra giovinezza che ci
hanno portato a lottare contro il fascismo, a crescere ed operare
accanto ai grandi valdostani di allora, per dare un volto nuovo e
diverso a questa nostra Valle, per questa autonomia che, seppur non
ancora perfetta - tutto però è perfettibile a questo mondo - ha
dato alla nostra gente una vita migliore e soprattutto la coscienza
di essere diversi in una prospettiva europea cui dovremmo
partecipare con la nostra identità regionale. Un obiettivo questo
ultimo che si riallaccia alle speranze giovanili mie e di tanti
altri e che da sole meriterebbero di vivere una seconda vita
politica. Il non poter partecipare al suo conseguimento è forse il
motivo che più di ogni altro rende oggi amaro il mio distacco da
questo Consiglio regionale, anche se sono certo che voi, egregi
colleghi, e gli altri che verranno il prossimo anno in questa
Assemblea, sapranno portare avanti, pur nelle gravi difficoltà che
si presentano in ogni settore, questo nobile disegno che darà
maggiore dignità alla nostra Regione, coronando il sogno di quanti
in passato hanno lottato per la Petite Patrie Valdôtaine.
A questo punto, nel momento in cui vi apprestate ad
accogliere le mie dimissioni, desidero non solo porgere a voi tutti
il mio più cordiale saluto e l'augurio fervido di fecondo lavoro,
ma anche un vivo ringraziamento per avermi dato in questi anni di
continuo contatto e confronto la possibilità di apprezzare le
qualità umane di ognuno di voi ed il contributo onesto e concreto
che sempre avete dato nell'affrontare i vari problemi regionali,
mantenendo anche nella polemica una dialettica che onora questa
Assemblea e le nostre Istituzioni.
Grazie quindi a chi mi ha dato in questi tanti anni amicizia
e fiducia e grazie anche a chi con la critica ha stimolato il mio
operare.
Con viva cordialità.
Sergio Ramera
Ho dato lettura di questa lettera con molto piacere e come
Presidente del Consiglio credo di interpretare i sentimenti di
tutti voi formulando a Sergio Ramera i migliori auguri per la sua
nuova attività nell'importante carica a cui è stato designato.
Personalmente, proprio perché Sergio Ramera ricorda gli anni
dell'antifascismo e della Resistenza, l'augurio è sincero e
cordiale in quanto abbiamo cominciato a lottare assieme uniti nella
Resistenza e nell'antifascismo, abbiamo continuato la nostra lotta,
seppure da banchi diversi, al Comune di Aosta, ed infine essendo
stati eletti nella stessa elezione, ci siamo ritrovati al Consiglio
regionale. Personalmente quindi, e interpretando anche i sentimenti
del Consiglio, rinnovo al collega Ramera i migliori auguri per la
sua attività che è comunque ancora strettamente legata alla vita
del Consiglio regionale.
Ha chiesto di parlare il Consigliere Fosson, ne ha facoltà.
FOSSON - (D.C.):
Direi che dopo la lettera del collega
Ramera, che ci è stata letta dal Presidente, e dopo le parole di
Dolchi, non mi resta più molto da aggiungere. In fondo, nel momento
in cui un amico come Sergio Ramera lascia questo Consiglio
regionale, questi banchi sui quali ha lavorato, ha battagliato
sempre con lealtà e correttezza per quindici anni, penso che il
Gruppo della D.C., debba rivolgergli un caloroso ringraziamento per
tutto il lavoro che ha svolto ed un augurio per la sua nuova
attività, che è sempre al servizio della Valle d'Aosta: quella di
Presidente della Società Finaosta.
Non è il caso di fare commemorazioni che sicuramente l'amico
Ramera non gradisce, e non è nemmeno il caso di lasciarci andare a
ricordi commoventi, però alcune cose bisogna dirle e ricordarle
come democratici cristiani. Bisogna ricordare gli anni passati, gli
anni difficili, in cui la D.C. era relegata all'opposizione
praticamente isolata in questi banchi, e bisogna ricordare la
Segreteria politica regionale democristiana tenuta da Ramera
durante la quale, nel 1974, una nuova tendenza fu messa in atto
nella vita politica regionale; quella tendenza che fece nascere la
Giunta Andrione, che segnò l'alleanza di Governo fra la D.C. e
l'Union Valdôtaine, che ancora oggi vive e ha prospettive per il
futuro e attorno alla quale si sono aggregati altri Gruppi politici
al servizio della Regione valdostana. Questo mi premeva ricordare
anzitutto come democristiano.
Ci sarebbero poi molte cose da ricordare nell'attività di questi
quindici anni in questo Consiglio da parte di Sergio Ramera. Il
tempo in cui stato Assessore al Turismo, il tempo in cui è stato
Assessore alle Finanze.
Vorrei ricordare le manifestazioni culturali, fra cui la mostra
di Mirò ed altri avvenimenti - che poi sono stati ripresi
dall'Assessore Pollicini - ai quali Sergio Ramera diede inizio.
Ma poi soprattutto, come Assessore alle Finanze, ha portato a
concretizzazione l'annoso problema del riparto fiscale. Si deve
certo all'attività di tutto il Consiglio e di tutte le forze
politiche, ma in particolare modo al lavoro solerte del collega
Ramera, il fatto che il nuovo riparto fiscale sia stato ottenuto
dalla nostra Regione. Sergio Ramera è sempre riuscito in ogni
frangente ad essere un uomo dotato di capacità dialettiche, a non
interrompere le trattative, l'uomo che è sempre riuscito, smussando
gli angoli, guardando al dopo, a risolvere i problemi o ad
indicarne una soluzione. E questo mi pare sia molto importante
dirlo nei confronti di un uomo che fa politica.
Vorrei concludere ricordando come nel momento in cui in questo
Consiglio si discusse e si approvò la legge istitutiva della
Società Finanziaria regionale, da alcune parti venivano sollevati
dei dubbi e dei problemi, veniva proposto di codificare la
incompatibilità fra i membri del Consiglio di Amministrazione della
Finanziaria e i membri di questo Consiglio regionale. Questa norma
non fu codificata per iscritto, ma io allora mi alzai a dire che vi
era una incompatibilità morale. Qualcuno sorrise di queste parole.
Ebbene, l'amico Ramera, nel momento in cui è diventato Presidente
della Finanziaria, si è dimesso dalla carica di Assessore e di
Consigliere regionale. Mi pare che questa sia la migliore risposta
che potevamo dare, che Sergio Ramera poteva dare, di coerenza e di
correttezza. Non aggiungo altro.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Deve essere un privilegio che capita a
pochi quello di sentire il proprio necrologio da vivo.. ...
comunque a nome mio personale e della Giunta regionale ringraziamo
Sergio Ramera per gli anni passati insieme su questi banchi e gli
auguriamo, ma proprio di cuore, credo nell'interesse di tutti, un
buon lavoro all'interno della Finaosta.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (Democrazia Proletaria Nuova Sinistra):
Vorrei congratularmi con Sergio Ramera per aver fatto un salto di
qualità dal punto di vista politico, andando a gestire uno
strumento che può essere importantissimo, dove può esercitare una
pressione politica più forte di quella che poteva esercitare
all'interno di questa Giunta, di cui è praticamente il numero due.
I necrologi non hanno nessun senso come non ha senso il fatto che
Sergio Ramera abbia fatto delle scelte ideali; non chiamerei
infatti questa una scelta ideale, ma una scelta politica, intesa a
gestire uno strumento che probabilmente ritiene più importante ed
efficace, dove può esercitare ulteriormente la sua capacità di
intervento nella scena politica valdostana.
Ho un solo rammarico, e mi scuso se ne parlo qui: a me sarebbe
piaciuto che via un Papa se ne fosse nominato subito un altro;
invece pare che non si trovi nell'ambito della maggioranza, almeno
rapidamente, un altro Papetto in grado di gestire i "rapporti
romani" e magari anche i rapporti locali, per cui si rimane con
questo interim che non si sa bene in effetti quando finirà e quale
significato preciso abbia, visto e considerato che di forze che
compongono questa maggioranza ce ne sono moltissime, come pure di
Consiglieri che non fanno gli Assessori. Qui la minoranza è una
"roba" sparuta ed è l'unica che non potrebbe occupare il posto che
Ramera ha lasciato; sarebbe interessante che questo posto fosse
coperto da un componente di questa maggioranza, in modo da poter
coprire in pieno tutti i buchi ed i relativi costi all'interno
dell'Esecutivo regionale.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Non voglio fare né delle
celebrazioni, né dell'ironia; voglio porre due domande precise alla
Giunta. La prima è come mai la Giunta, quando si discuteva dello
statuto della Finanziaria, ha sostenuto, contrariamente a quanto
proponevano di inserire nello statuto i Gruppi di opposizione che
non esisteva incompatibilità fra la carica di Consigliere e quella
di membro del Consiglio di Amministrazione della Finanziaria.
Invece io credo che in un paio d'ore - e per quello che ne so io
- anche forse all'insaputa dello stesso interessato, si sia giunti
a decidere che questa incompatibilità esisteva e che perciò il
Presidente della finanziaria non poteva più essere Consigliere
regionale. Vorrei una risposta precisa perché, o ci sono state
raccontate delle cose non vere durante la discussione dello statuto
della Finanziaria, oppure si è trovato un metodo per tagliar fuori
dal Consiglio regionale un personaggio politico che aveva un suo
ruolo.
La seconda domanda è la seguente: l'Assessorato alle Finanze ha
una estrema importanza in una Regione come è questa, che
soprattutto agisce distribuendo denaro. L'Assessore Ramera si era
preso l'impegno di presentare il bilancio entro i tempi prescritti,
per l'anno 1983. Non crediamo che questo Consiglio possa accettare
una situazione di interinato per ciò che riguarda l'Assessorato
alle Finanze. Crediamo sia dovere della Giunta e della maggioranza
proporre la nomina di una persona che segua con il tempo necessario
tutte le attività relative all'Assessorato alle Finanze. Vorremmo
avere queste due risposte.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Per la prima risposta, credo che il
Consigliere Mafrica conosca una legge nazionale che stabilisce una
serie di incompatibilità - adesso non vorrei insegnare a nessuno le
interpretazioni in materia. Comunque noi abbiamo detto che non vi
sarebbero state confusioni di ruolo; questo per assicurare il
Consigliere Carlassare che vedeva già tentacoli di potere che si
distribuivano da tutte le parti.
Per quanto riguarda la seconda domanda, presenteremo il bilancio
per tempo; ed infine, quando saremo pronti, verremo in Consiglio a
proporre la nomina della persona che seguirà le attività inerenti
l'Assessorato delle Finanze.
PRESIDENTE:
Metto in approvazione la presa d'atto delle
dimissioni del Consigliere Sergio Ramera, a decorrere dal
20.7.1982.
ESITO DELLA VOTAZIONE
Presenti, Votanti e Favorevoli: ventinove.
Il Consiglio prende atto
PRESIDENTE:
Il posto rimasto vacante con questa votazione
viene occupato dal candidato che segue nella lista n. 11 della D.C.
nelle elezioni del 25/26 giugno 1978, cioè il Signor Raffaele
Ricco.
Non essendo stati presentati ricorsi, nè essendo a conoscenza
della Presidenza cause di ineleggibilità o incompatibilità, metto
in approvazione la convalida del Consigliere Ricco Raffaele a
Consigliere regionale.
ESITO DELLA VOTAZIONE
Presenti, Votanti e Favorevoli: ventisette.
Il Consiglio approva all'unanimità
PRESIDENTE:
Se il Consigliere Ricco è presente, può
prendere posto immediatamente in aula e prendere parte ai lavori
del Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK