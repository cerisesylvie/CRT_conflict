Consiglio Regionale della Valle d'Aosta - Oggetto del Consiglio n. 790 del 4 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 790 del 4 luglio 2019 - Resoconto
OGGETTO N. 790/XV - Interpellanza: "Sostegno ai consorzi
irrigui per la realizzazione di centraline idroelettriche".
Distort (Presidente) -
Per quanto riguarda il punto
successivo, il n. 63 all'ordine del giorno, verrà trattato insieme
al punto n. 67, quindi posticipato. Passiamo quindi ora al punto n.
64 all'ordine del giorno. Per la presentazione, la parola alla
collega Minelli.
Minelli (RC-AC) -
Sono tanti nella nostra regione i
consorzi irrigui che in passato hanno sottoscritto delle
convenzioni e dei contratti, che definisco capestro, con le imprese
idroelettriche. Sulla base di queste convenzioni, le imprese
ricevono degli incentivi per centinaia di migliaia di euro
all'anno, mentre ai consorzi rimangono le briciole, poche migliaia
di euro. Le spese di funzionamento per i consorzi ammontano invece
a degli importi che sono decisamente superiori a quelli che possono
percepire attraverso questi contratti e queste convenzioni con le
imprese. È un tema, questo, che credo sia riconosciuto come
importante a livello trasversale, guardo dall'altra parte
dell'aula, dove c'è il collega Luboz con il quale di questo abbiamo
parlato anche in commissione speciale e in più occasioni. Quello
che io vorrei sapere dall'Assessore competente è se
l'Amministrazione regionale intende sostenere i consorzi che
intendono realizzare delle centraline idroelettriche. I consorzi,
non le grandi o le medie imprese, i consorzi per proprio conto, ad
esempio, garantendo ai consorzi degli opportuni mutui bancari.
La seconda richiesta è di sapere se c'è l'intenzione di
elaborare delle linee guida per gli accordi tra i consorzi e i
privati sulla base di due punti fermi che noi riteniamo importanti,
cioè che la concessione anche di tipo idroelettrico rimanga in capo
ai consorzi irrigui e che siano individuati degli strumenti di
controllo che siano nella disponibilità dei consorzi. Infine
riteniamo che sia importante, e chiediamo in questo senso le
intenzioni, sostenere i consorzi sul piano tecnico e legale.
Aggiungo semplicemente che ritengo la funzione di questi consorzi -
alcuni dei quali hanno delle storie antiche, lo sappiamo, altri
sono più recenti - fondamentale per la realtà della Valle
d'Aosta.
Presidente -
Per la risposta da parte del Governo, la
parola all'Assessore Borrello.
Borrello (SA) -
Io innanzitutto ci terrei a sottolineare
che questa problematica abbiamo già avuto modo di trattarla anche
all'interno della commissione consiliare per quanto riguarda il
ragionamento sul PTA (il Piano di Tutela delle Acque). Approfitto
di questo momento per rinnovare quella disponibilità che avevo dato
in seno alla Commissione consiliare per coloro che avessero
intenzione di approfondire i ragionamenti rispetto al PTA. Noi come
struttura siamo disponibili, aspettiamo vostre indicazioni in tal
senso. La tematica è a cavallo tra due dicasteri, per quanto
riguarda l'aspetto più di carattere di gestione delle acque
l'Assessorato dei lavori pubblici e, per quanto riguarda invece il
rapporto con il CMF, l'Assessorato dell'agricoltura.
Per quanto concerne il primo quesito, non esistono attualmente
delle specifiche norme di settore che consentano tali iniziative.
Inoltre, andrebbe puntualmente indagata la suddetta possibilità
affinché la garanzia prestata dalla Regione non si configuri quale
aiuto pubblico che impedisce in una fase successiva l'erogazione da
parte del GSE della tariffa incentivante per l'energia prodotta,
rendendo antieconomico l'investimento effettuato dal consorzio.
Per quanto riguarda il secondo punto, il Dipartimento
agricoltura, attraverso la struttura delle politiche regionali di
sviluppo rurale, sostiene i CMF nelle attività istituzionali che
hanno rilevanza di pubblica utilità, che concernono principalmente
la realizzazione e manutenzione delle infrastrutture irrigue, il
corretto utilizzo delle acque irrigue nel rispetto delle direttive
pertinenti (direttiva quadro delle acque) e i riordini fondiari. Di
conseguenza, le attività di natura commerciale tra cui il couso
delle acque irriguo e le relative entrate economiche, avendo
finalità principalmente privatistiche di produzione e di vendita
dell'energia elettrica, non rientrano fra le competenze assegnate
alla struttura regionale, pertanto non è oggetto né di verifica, né
di sostegno finanziario nell'ambito degli strumenti regionali di
politica agricola. Tale attività e i relativi investimenti non sono
infatti ammissibili agli aiuti per le infrastrutture rurali e per
il sostegno delle spese di gestione. Si ricorda a tal proposito che
i CMF sono enti privati con finalità pubblicistiche. In sostanza,
risulta opportuno che la concessione di derivazione debba essere
detenuta da una società che abbia nel proprio oggetto sociale la
produzione e la vendita di energia elettrica, affinché il GSE possa
accettare l'istanza di accesso alle tariffe incentivanti di vendita
dell'energia.
Per quanto riguarda l'ultimo punto, lei chiede di sostenere i
consorzi dal punto di vista tecnico e legale, il Dipartimento
agricoltura, attraverso la struttura politica regionale di sviluppo
rurale, dà un supporto ai CMF per quanto attiene il riconoscimento
giuridico ai sensi degli articoli 55, 60, 62 del regio decreto n.
215 del 1933: costituzione, approvazione dello statuto,
riperimetrazione, costituzione del consorzio di miglioramento
fondiario di secondo grado, soppressione, fusione, incorporazione.
Inoltre, gli uffici della struttura competente del Dipartimento
possono operare un'attività di vigilanza sull'attività dei consorzi
ai sensi dell'articolo 66 del regio decreto, surrogandosi al CMF
allorquando gli organi statutari rimangano inerti, quindi c'è una
possibilità "di subentro". Si conferma pertanto che la struttura
regionale ha sempre garantito il supporto ai CMF per le materie di
propria competenza, interventi nel settore agricolo, ma non può
offrire servizi assimilabili alla consulenza legale perché
l'ufficio non annovera figure di competenza giuridica, ma
soprattutto perché tali attività risulterebbero in chiaro conflitto
con il ruolo di vigilanza assegnato dalla Regione stessa. Non può
quindi essere controllore/controllato, ai sensi del regio decreto
delle acque n. 215 del 1933. A questo bisogna anche associare da
parte della struttura regionale il coinvolgimento e i rapporti che
ovviamente ci devono essere con le associazioni di categoria, nello
specifico la
Fédération des coopératives valdôtaines
. Penso
di aver dato una risposta, sono disponibile a darle copia di tutto
l'articolato che le ho enunciato testé.
Dalle ore 19:26 riassume la Presidenza la Presidente
Rini
.
Rini (Presidente) -
Per la replica, la parola alla
collega Minelli.
Minelli (RC-AC) -
Grazie Assessore, sicuramente se lei mi
farà avere copia della sua relazione di quanto ha detto, sarà
utile. Ringrazio anche per aver ricordato che c'è una disponibilità
dell'Assessore e degli uffici ad approfondire gli aspetti del PTA.
Devo dire che avevo inteso male in III Commissione perché mi era
sembrato che sarebbe stata fatta una riunione specifica di tutti
coloro che avrebbero voluto approfondire delle questioni, invece
capisco ora - ma poi me l'aveva già chiarito a voce precedentemente
l'Assessore - che dobbiamo essere noi a fare delle richieste per
verificare alcuni dei passaggi, cosa che sicuramente farò.
Per quello che riguarda la sua risposta, lei mi ha spiegato in
maniera chiara la situazione attuale, ma quello che io intendevo
dire, soprattutto con la mia prima domanda, è che non ci sono
norme... perché addirittura si potrebbe configurare il rischio di
aiuti pubblici. Questa questione è una cosa che è, a mio avviso, da
approfondire e da valutare, ma in particolare la seconda domanda
che io ho posto, cioè sapere se l'Amministrazione intende elaborare
delle linee guida... io penso che su questo sarà necessario uno
sforzo e uno sforzo di elaborazione, di immaginazione, di
individuazione di percorsi e anche di strumenti diversi. Capisco
bene che in questo momento non è possibile con la normativa che c'è
fare qualche cosa di diverso, ma io credo che la Valle d'Aosta in
questo possa diventare in qualche modo più autonoma e più
innovativa di quello che è in questo momento. Di conseguenza, la
questione delle concessioni che devono rimanere in capo ai consorzi
e gli strumenti di controllo rientra in quello che ho appena detto,
cioè in una formulazione di normativa che, pur tenendo conto delle
leggi dello Stato, il regio decreto, eccetera, ci permetta di
muoverci in modo diverso. Sostenere i consorzi sul piano tecnico
legale: sì, sappiamo che esiste la
Fédération des
coopératives
, però anche questo punto era consequenziale agli
altri, cioè, nel momento in cui si definiscano delle linee guida
che permettano ai consorzi di funzionare diversamente per quello
che riguarda lo sfruttamento dell'idroelettrico, è una questione
più globale che deve tener conto di tutti questi aspetti e, di
conseguenza, anche, se ci si arriverà, del sostegno sul piano
tecnico e legale.
Io quindi invito un po' tutti a pensare e a cercare di elaborare
un piano, una serie di proposte che vadano in questa direzione,
perché davvero sono convinta del fatto che sia profondamente iniquo
che i consorzi irrigui siano così utilizzati, per non dire
sfruttati, dalle imprese idroelettriche, è qualcosa che non ci fa
onore e su cui dobbiamo riflettere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK