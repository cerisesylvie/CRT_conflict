Consiglio Regionale della Valle d'Aosta - Oggetto del Consiglio n. 2122 del 24 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2122 del 24 maggio 2016 - Resoconto
OGGETTO N. 2122/XIV - Interrogazione: "Modalità
procedimentali di alienazione e valorizzazione dei beni immobiliari
della Regione".
Viérin M. (Presidente)
- Punto n. 7 dell'ordine del
giorno. La parola all'Assessore Perron.
Perron (UV) -
Successivamente all'approvazione del piano,
abbiamo subito proceduto a pubblicare sul sito regionale il piano
delle alienazioni e valorizzazioni immobiliari. La pubblicazione ha
consentito di visionare in modo accurato i diversi beni inseriti
nel piano, di acquisire da parte di tutti coloro che ne fossero
interessati i dati essenziali, di localizzarne l'ubicazione (questo
è stato possibile attraverso l'avvio e la predisposizione di un
geo-navigatore), e quindi di visionare per ciascun fabbricato la
documentazione relativa all'immobile. Insieme al piano sono state
fornite le indicazioni per acquisire ulteriori informazioni
relative agli immobili ed è stato pubblicato il modello della
manifestazione di interesse, nel caso si voglia segnalare
l'interesse all'acquisto o all'utilizzo di un immobile.
A seguito della pubblicazione, diversi potenziali acquirenti o
interessati - e sono stati davvero molti - hanno preso contatti con
gli uffici - collega Cognetta, sono poi disponibile ad approfondire
questo aspetto - per acquisire informazioni e avere notizie. In
alcuni casi sono state anche richieste le copie delle piante e le
sezioni catastali per approfondire l'esame degli immobili.
La pubblicazione di questo piano ha suscitato un buon interesse,
dal mio punto di vista superiore alle aspettative: le
manifestazioni di interesse relative a diversi fabbricati, hanno
superato le nostre previsioni, e ci hanno fatto capire quali
immobili destano, perlomeno nella collettività valdostana, maggior
interesse rispetto ad altri. Poi potrò- per brevità di tempo non lo
faccio adesso - segnalarle quali in Aosta hanno suscitato maggior
interesse e quali fuori dal territorio di Aosta hanno avuto più
richieste.
Successivamente abbiamo avviato le procedure per gli immobili
che hanno più di cinquant'anni, per la verifica dell'interesse
culturale da parte della Soprintendenza per i beni culturali e le
attività culturali; lo l'abbiamo fatto perché così è previsto dal
Codice dei beni culturali e del paesaggio. Questa verifica ha
l'obiettivo di individuare se ci sono degli specifici vincoli a cui
sottoporre il bene, al fine di una sua tutela. Le tutele sono per
esempio: le modalità di recupero delle facciate, le tecniche di
restauro da adottare, il materiale da utilizzare per gli interventi
di recupero, le porzioni strutturali da mantenere, le modalità di
sostituzione di eventuali infissi, il mantenimento dell'altezza dei
solai e quant'altro. Tutto questo per dire che su una certa
tipologia di beni abbiamo ritenuto opportuno, in accordo con la
Soprintendenza, fare determinate verifiche.
Stiamo lavorando per predisporre una prima asta pubblica per la
vendita di un primo lotto di immobili. Si pensa di procedere per
piccoli lotti, così non facciamo un pacchetto enorme (ci sembra un
modo di procedere razionale e abbastanza chiaro) e stiamo lavorando
alle perizie asseverate che dovranno essere accompagnate al bando
pubblico. Io penso che nell'arco di due o tre mesi sarà possibile
effettuare la prima asta pubblica.
Per ciò che riguarda alcuni immobili che abbiamo ritenuto
strategici, nel senso che sono sempre particolarmente impattanti
sul territorio, soprattutto su quello cittadino, stiamo
soprassedendo un attimo. Si è ritenuto opportuno anche all'interno
della Giunta regionale, fare dei ragionamenti ulteriori - penso ai
grandi palazzi tipo Palazzo Narbonne piuttosto che Palazzo Cogne -
e ci siamo concessi un attimo di tempo in più; stiamo valutando
tutte le possibilità di riutilizzo di questi importanti fabbricati.
Sottolineo che ovviamente si procede in questo senso per avere una
panoramica dettagliata, non certo per voler falsare in alcun modo
il mercato immobiliare. Andranno ovviamente valutate da parte
nostra tutte le eventuali opzioni presentate dai privati. Il nostro
compito - abbiamo sempre ragionato in questa direzione e così
lavoreremo - è quello di tutelare tutta la collettività valdostana,
nel pieno rispetto anche degli equilibri che devono essere
salvaguardati.
Collega, la ringrazio per aver posto l'attenzione su questo
piano. Voglio ribadire qui che con gli uffici stiamo impegnando
tutte le energie disponibili affinché con questo piano noi
riconsegniamo - questa era la filosofia con la quale abbiamo
adottato questo piano - alla società questi immobili dismessi, che
sono ed erano in disuso da parte dell'Amministrazione regionale,
con l'obiettivo di cercare di creare indotto a tutti i livelli: in
termini di lavoro, di ripresa economica anche in campo edile - e
sappiamo quanto ce n'è bisogno - e di creazione di nuove attività,
sia economiche che commerciali.
Presidente -
La parola al collega Cognetta.
Cognetta (M5S) -
Anch'io, nel mio piccolo, sto facendo
tutta una serie di ragionamenti rispetto a questa dismissione e a
questa valorizzazione; chiaramente non la sto facendo io, ci sono
dei professionisti che lavorano in collaborazione.
Relativamente al passaggio che lei ha fatto sugli immobili di
Aosta, che sono in sostanza quelli più "importanti", mi premeva
farle presente una cosa piuttosto importante: io ho fatto un primo
ragionamento solo sul valore fiscale degli immobili, che poi è
quello sotto il quale non si può andare, a meno di non avere poi
problematiche di altra natura. Quando si vende ci sono diversi modi
per valutare gli immobili, però in genere il valore fiscale è
quello sul quale poi viene fatto un ragionamento fiscale
importantissimo.
Mi sono pertanto tirato giù le valutazioni solo di tre immobili
in vendita dalla Regione: il palazzo dell'Assessorato al turismo in
piazza Narbonne, che ha un valore fiscale di 1,511 milioni di euro,
al netto da considerazioni rispetto agli interni, ai lavori da
fare, e così via; il Palazzo Cogne, che ha una valutazione di 4,86
milioni di euro, anch'esso nello stato di fatto (ci sono dei lavori
da fare ovviamente, però questo è il valore che viene riportato sul
sito); il Palazzo Ansermin, di cui io ho considerato il pianoterra,
l'ammezzato e il primo piano, quindi soltanto alcuni comparti, che
solo del pianoterra fa un totale di 145 mila euro. Come vede, solo
da questi valori siamo ben oltre i 4,9 milioni ipotizzati che
possono essere un'ipotesi rispetto agli immobili che vengono
venduti e che non sono questi. Questo è per far emergere
l'attenzione che anch'io ho verso il nostro patrimonio e
l'attenzione che porrò rispetto a tutte quante le operazioni che
saranno messe in atto. Non perché non mi fidi di lei, Assessore, o
non mi fidi degli uffici, ma perché vorrei che si ottenesse il
massimo possibile rispetto alla situazione di mercato riguardo al
valore degli immobili: non vanno svenduti, non vanno regalati, non
ci deve essere l'ombra di nessun tipo di inesattezza rispetto a
questo lavoro. Per questo motivo io sarò particolarmente attento ai
vari passaggi, alle varie operazioni. Sono stato anche alla
giornata di presentazione, quindi ho visto il lavoro che si sta
facendo, così come sto puntualmente chiedendo conto dei lavori che
vengono svolti e le chiederò - come mi ha annunciato - i dati che
sono in suo possesso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK