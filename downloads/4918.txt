Consiglio Regionale della Valle d'Aosta - Oggetto del Consiglio n. 639 del 24 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 639 del 24 novembre 1982 - Resoconto
OGGETTO N. 639/VII - DISEGNO DI LEGGE CONCERNENTE:
"CONCESSIONE DI PREMI A CONDUTTORI DI AZIENDE AGRICOLE CHE
CONTRIBUISCONO ALLA CONSERVAZIONE DEL PAESAGGIO AGRICOLO-MONTANO E
ALLA DIFESA IDROGEOLOGICA DEL SUOLO".
PRESIDENTE:
Ha chiesto di parlare l'Assessore
all'Agricoltura e Foreste Marcoz, ne ha facoltà.
MARCOZ - (U.V.):
Come ebbi già a dire durante la riunione
con le due Commissioni congiunte, questa non è una legge di tipo
elettorale ma solo una legge di adeguamento insieme alla legge n.
49. La legge 50 era stata approvata già nel '78 in via del tutto
eccezionale perché cozzava contro le direttive della CEE, in modo
particolare con la 268, che prevedeva solamente un'indennità
compensativa alle aziende che superano i 3 ettari. Visto il
carattere specifico della Regione, si è votata poi questa
legge.
Chiedo al Consiglio di approvare il disegno di legge sottoposto
dalla Giunta, modificando l'art. 5, in quanto la durata è di un
anno e non di cinque come indicato nel testo originario, e
cancellando il 4° e 5° comma dell'art. 5, in quanto non hanno più
modo di sussistere. Questa legge, assieme alla legge 49, dovrà
essere rivista dal nuovo Consiglio regionale della prossima
legislatura, in quanto dopo cinque anni di attività si potranno
notare i benefici che con questa legge si sono potuti avere assieme
alle leggi 49 e 50.
Un dato solamente per conoscenza al Consiglio: lo scorso anno
furono liquidati £ 336.711.240 per un totale di 4371 aziende; il
che equivale ad un premio medio per azienda di £ 77.030. Queste
quote, che oggi possono sembrare irrisorie, allora rappresentavano
qualcosa; alla luce di questi dati, sarà il Consiglio prossimo - e
non ho voluto appositamente modificare queste quote - che stabilirà
cosa si dovrà fare per quanto riguarda il mantenimento del
paesaggio e quindi se abrogare o rivedere o modificare le due leggi
che testé citavo.
PRESIDENTE:
E' aperta la discussione. Vi è stato
distribuito il parere della Commissione. L'emendamento all'art. 5 è
collegato con il parere dell'Assessorato alle Finanze che avete
allegato al testo del disegno di legge e che non era favorevole
nella parte finanziaria. La Commissione ha ritenuto di proporre
l'emendamento per superare questo parere negativo.
Ha chiesto di parlare il Consigliere Carlassare, ne ha
facoltà.
CARLASSARE - (Dem. Prol. - Nuova Sin.):
Intanto è una
questione di metodo che forse non ha molta importanza, o viene
considerata poco importante in questo Consiglio, però il mio parere
così come è stato riportato negli allegati pareri, è molto parziale
rispetto a quanto ho espresso in Commissione. Mi pare che questo si
verifichi piuttosto spesso e non penso che sia da imputare a
negligenza del funzionario incaricato a stendere i pareri. Quando
Commissioni consiliari o di vario genere esprimono pareri contrari
alla volontà della Giunta, ci troviamo di fronte a dei fenomeni che
sono scandalosi, nel senso che addirittura questi pareri
scompaiono, e mi riferisco precisamente a quanto è successo con la
Consulta per la Cooperazione, i cui atti appaiono o scompaiono a
seconda di come meglio conviene alla Giunta. Dunque questa è una
questione di metodo e siccome qui si continua a parlare di capacità
autonoma di decidere, sarebbe opportuno che questo Consiglio si
rendesse conto di una tale situazione per non svilire la sua stessa
funzione.
Detto questo, vorrei fare riferimento al disegno di legge che ci
viene presentato oggi e che secondo me è una proposta semplicemente
assurda. Non si fa nient'altro che prendere l'elenco degli
allevatori e si stabilisce un contributo in base ad un criterio che
si basa sugli agricoltori delle aziende agricole che hanno meno di
tre ettari, che nel caso minimo raggiunge la cifra di £ 2.000, sino
ad un massimo di £ 225.000.
Voglio mettermi un attimo nei panni di quell'azienda che per
funzionare ha bisogno di un serio intervento da parte dell'Ente
regionale. Con qualsiasi cifra fra quelle previste da questa legge,
ritengo che questa azienda non riesca ad ottenere assolutamente
nessuna miglioria. Per cui, se si parte dal presupposto che di
contributi bisogna parlare, perché riteniamo che l'attività
agricola debba riceverli per poter continuare ad esistere, dobbiamo
pensare a dare un contributo serio e non un'elemosina.
Se invece giudichiamo che queste aziende non necessitano di
nessun contributo, non vedo perché bisogna dare questa miseria come
premio, a titolo di che cosa poi?
Se ne conclude allora che questa legge è assurda, non ha nessun
altra funzione se non quella di fornire all'Assessore l'elenco
aggiornato delle aziende agricole, cosicché si possa recapitare
questo premio una volta all'anno, ricordando che vi è l'Assessore
che vede e provvede, senza risolvere assolutamente nessun problema
dell'agricoltura.
Per intervenire in un settore estremamente delicato ed
importante come quello agricolo, ritengo che i contributi devono
essere selezionati e finalizzati ad un'entità che non sia
deprimente per chi la riceve, come si verifica qui in certi
casi.
PRESIDENTE:
Prima di procedere con altri interventi, mi
corre l'obbligo di fare una precisazione sulle osservazioni del
Consigliere Carlassare a proposito della verbalizzazione dei
pareri, che vengono espressi in Commissione.
Devo dire con molta franchezza che la Giunta non c'entra
assolutamente, i pareri sono riportati così come sono espressi in
sede di Commissione, non sono più visti né dagli Assessori né dalla
Giunta. Essi sono il frutto di una discussione che il più delle
volte non è troppo tranquilla; i verbalizzanti non sono stenografi
e non esiste nel lavoro di Commissione la registrazione, per cui i
pareri sono interpretati e riassunti dai funzionari della
Presidenza del Consiglio che partecipano al lavoro della
Commissione.
Quando un Consigliere però ritiene che il suo parere debba
essere riportato integralmente, perché è difficile da
interpretarsi, soprattutto da riassumersi, è pregato di consegnarlo
per iscritto al funzionario incaricato della redazione dei verbali
e del parere. Vi ricordo inoltre che esiste un Consigliere
Segretario della Commissione che in fondo, insieme al funzionario
chiamato a redigere il parere, è il responsabile della stesura di
questi pareri. La precisazione mi sembrava indispensabile perché,
se eventualmente ci fossero delle diverse interpretazioni, i
Consiglieri possono fare le loro correzioni al Consiglio, ma
possono far pervenire attraverso il Segretario responsabile di
questa attività le loro obiezioni.
Faccio ancora presente che semmai si deve lamentare che il
lavoro delle Commissioni, farraginoso e alle volte urgente, rende
difficile la redazione dei pareri ed anche l'esatta interpretazione
di quanto affermano i diversi Commissari nell'esprimere il parere
stesso.
Ha chiesto di parlare il Consigliere Tonino, ne ha facoltà.
TONINO - (P.C.I.):
Voglio fare un brevissimo intervento
che servirà anche come dichiarazione di voto. Noi votiamo a favore
di questo provvedimento anche se, come abbiamo sottolineato in
Commissione e nel parere, lo riteniamo largamente inadeguato. Non
ci convince la motivazione che ha portato l'Assessore
all'Agricoltura e Foreste, di non voler fare delle leggi
elettorali. Una Giunta seria non guarda alle scadenze elettorali ma
fa dei provvedimenti di legge seri a seconda del momento in cui
sono necessari. E' stato detto che con questo provvedimento si sono
date delle integrazioni di reddito per gli agricoltori che sono
arrivate in qualche caso a poche migliaia di lire, per cui la
maggioranza di questi interventi ruota su cifre inferiori alle lire
100.000. Adeguando gli importi al massimo ammesso dalla CEE, era
possibile ritoccare questi importi ed anche modificare la legge. Da
questo punto di vista ricordo che già in altre occasioni abbiamo
chiesto che queste integrazioni di reddito fossero erogate dalle
Comunità Montane o Comuni associati perché non ha nessun senso che
sia la Regione a distribuire una massa così grossa di piccoli
interventi finanziari. Sarebbe più comodo per gli utenti ed anche
più efficace per la snellezza delle procedure.
Queste sono le ragioni per cui riteniamo che la Giunta abbia
sbagliato nel riproporre pedestremente questo intervento che,
ripeto, è inadeguato. Malgrado questo, trattandosi di una
integrazione di reddito importante per alcune categorie di
agricoltori, voteremo a favore.
PRESIDENTE:
Passiamo all'esame dell'articolato. Do
lettura dell'art. l.
Art. 1
In considerazione degli oneri derivanti dall'opera di
conservazione dell'ambiente agricolo-montano e tenuto conto della
necessità di assicurare la continuazione di un minimo di attività
agricole locali, per il mantenimento dell'equilibrio idrogeologico
delle zone montane è autorizzata la concessione di un premio annuo
ai conduttori di aziende silvo-pastorali.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (Dem. Prol. - Nuova Sin.):
Per dichiarazione
di voto. Per tutte le motivazioni che ho cercato di illustrare
prima, voterò contro perché ritengo che nella migliore delle
ipotesi si tratti di un'elemosina. In merito a quanto detto dal
Presidente del Consiglio, è
vero che nel corso della
discussione può venire male interpretata una certa frase oppure che
a volontà del singolo Consigliere non sia espressa molto bene;
vorrei citare però l'esempio della Consulta per la Cooperazione.
Nel corso di una riunione era stato richiesto esplicitamente un
incontro con una Commissione; non rientrando nei progetti della
Giunta una modifica delle discussione sulla legge, nel verbale, che
è arrivato con molto ritardo, non era stata riportata affatto
questa richiesta di incontro con la III Commissione. Per provare
che quanto asserito dal sottoscritto in quella Commissione era
vero, ho richiesto la presenza dei rappresentanti della Consulta
per la Cooperazione, i quali hanno ribadito che volevano avere
questo incontro con la III Commissione, tant'è che si è sospesa la
riunione della Commissione e si è espresso il parere solo ad
incontro avvenuto.
Questi sono metodi da condannare sul piano del metodo e sul
piano della moralità, prima ancora che sul piano politico.
PRESIDENTE:
Non voglio fare un duetto con il Consigliere
Carlassare, mi corre però l'obbligo ancora una volta di precisare
che lui prima ha parlato dei pareri delle Commissioni della
Presidenza del Consiglio, cioè
delle Commissioni
consiliari.
La Consulta è una Commissione che è
presieduta dal
Presidente della Giunta, che ha una sua verbalizzazione al di fuori
delle Commissioni consiliari. Vorrei sottolineare ancora, per
quanto riguarda le Commissioni consiliari ed i pareri, la
difficoltà con cui i funzionari incaricati svolgono nel migliore
dei modi il loro lavoro, soprattutto quando ci sono da interpretare
dei pareri molte volte frutto di un lungo dibattito dei Commissari
che partecipano alle sedute. Ecco perché insisto, nel caso ci siano
pareri articolati o di notevole rilevanza, che i Consiglieri li
mettano per iscritto in modo che non ci siano equivoci o diverse
interpretazioni.
Metto in approvazione l'art. l.
ESITO DELLA VOTAZIONE
Presenti: 24
Votanti: 24
Favorevoli: 23
Contrari: 1
Il Consiglio approva
PRESIDENTE:
Do lettura dell'art. 2.
Art. 2
Il premio di cui all'articolo precedente non è concedibile ai
conduttori di aziende aventi superficie agraria utilizzabile
superiore ad ettari tre o che comunque beneficiano della indennità
compensativa prevista da altri provvedimenti legislativi
comunitari, statali e regionali. Il premio, in ogni caso, non è
cumulabile con qualsiasi analogo beneficio concesso dallo Stato,
dalla Regione e da altri Enti pubblici.
PRESIDENTE:
Metto in approvazione l'articolo 2.
ESITO DELLA VOTAZIONE
Presenti: 24
Votanti: 24
Favorevoli: 23
Contrari: 1
Il Consiglio approva
PRESIDENTE:
Do lettura dell'art. 3.
Art. 3
Il premio annuo, da corrispondere ai conduttori delle aziende
i cui terreni ricadono nelle zone destinate all'esercizio
dell'agricoltura è stabilito nelle misure indicate nella tabella
seguente:
1)
Qualità coltura
2)
Importo premio annuo per ha.
3)
Note
1)
Prato stabile, prato artificiale, prato
arboreo
2)
£ 75.000
1)
Pascolo
2)
£ 4.000
1)
Vigneto e frutteto specializzati
2)
£ 75.000
3)
fino ad un massimo di 1 ettaro per ogni azienda
beneficiaria
1)
Seminativo semplice e arboreo e altre colture
diverse da quelle suindicate
2)
£ 40.000
In ogni caso l'ammontare complessivo del premio annuo per
ogni azienda agricola e per ogni beneficiario non può superare la
somma di £ 225.000.
PRESIDENTE:
Metto in approvazione l'articolo 3.
ESITO DELLA VOTAZIONE
Presenti: 24
Votanti: 24
Favorevoli: 23
Contrari: 1
Il Consiglio approva
PRESIDENTE:
Do lettura dell'art. 4.
Art. 4
Le aziende agricole di cui all'art. 1) devono possedere un
minimo di organizzazione aziendale, una sufficiente entità dei
fattori produttivi organicamente combinati, si devono impegnare a
coltivare i terreni per almeno un quinquennio secondo le norme
della buona tecnica agricola.
PRESIDENTE:
Metto in approvazione l'articolo 4.
ESITO DELLA VOTAZIONE
Presenti: 24
Votanti: 24
Favorevoli: 23
Contrari: 1
Il Consiglio approva
PRESIDENTE:
Do lettura dell'art. 5 nel nuovo testo
proposto dalla Commissione, sostitutivo dell'art. 5 nel testo
originario.
Art. 5
La presente legge è adottata per la durata di anni uno.
L'onere derivante dall'applicazione della presente legge, previsto
in £ 500.000.000, graverà sul cap. 28200 del bilancio della Regione
per l'anno 1982.
Alla copertura dell'onere di cui al precedente comma si
provvede mediante riduzione di £ 500.000.000 dello stanziamento
iscritto al cap. 50000 (Fondo globale per il finanziamento di spese
per l'adempimento di funzioni normali - Spese correnti).
PRESIDENTE:
Metto in approvazione l'articolo 5.
ESITO DELLA VOTAZIONE
Presenti: 24
Votanti: 24
Favorevoli: 23
Contrari: 1
Il Consiglio approva
PRESIDENTE:
Do lettura dell'art. 6.
Art. 6
Al bilancio di previsione della Regione per l'esercizio 1982
sono apportate le seguenti variazioni
PARTE SPESA
Variazione in diminuzione
Cap. 50000 - Fondo globale per il finanziamento di spese per
l'adempimento di funzioni normali (spese correnti)
£ 500.000.000
Variazione in aumento
Settore 2.2.1. - Assetto del territorio e tutela
dell'ambiente
Programma 2.2.1.06. - Difesa del suolo
Cap. 28200 - Premi a conduttori di aziende agricole che
contribuiscono alla conservazione del paesaggio agricolo-montano e
alla difesa del suolo
L.R. 11.10.1978, n. 50
L.R.
£ 500.000.000
PRESIDENTE:
Metto in approvazione l'articolo 6.
ESITO DELLA VOTAZIONE
Presenti: 24
Votanti: 24
Favorevoli: 23
Contrari: 1
Il Consiglio approva
PRESIDENTE:
La Presidenza propone di inserire l'urgenza
per cui metto in approvazione un articolo 7, relativo all'urgenza,
di cui do lettura.
Art. 7
La presente legge è dichiarata urgente ai sensi del 3° comma
dell'art. 31 dello Statuto Speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
PRESIDENTE:
Comunico l'esito della votazione.
ESITO DELLA VOTAZIONE
Presenti: 26
Votanti: 26
Favorevoli: 25
Contrari: 1
Maggioranza: 18
Il Consiglio approva
PRESIDENTE:
Il Consiglio è chiamato ad esprimersi per
votazione segreta sul complesso della legge.
VOTAZIONE A SCRUTINIO SEGRETO
ESITO DELLA VOTAZIONE
Presenti: 26
Votanti: 26
Favorevoli: 22
Contrari: 4
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK