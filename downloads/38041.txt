Consiglio Regionale della Valle d'Aosta - Oggetto del Consiglio n. 1649 del 16 dicembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1649 del 16 dicembre 2015 - Resoconto
OGGETTO N. 1649/XIV - Interpellanza: "Eventuale acquisizione
da parte della Regione delle quote maggioritarie della società
AVDA".
Presidente
- Per l'illustrazione, la parola al
Consigliere Cognetta.
Cognetta (M5S) -
Grazie Presidente.
Questa interpellanza vuole dare una mano all'Assessore
Marguerettaz - la sorpresa del Presidente Rollandin è evidente,
così come anche degli altri Assessori - perché mi sembra un po'
l'Attila del trasporto valdostano: dove passa lui non passa più
nulla, nel senso che smette di passare qualunque cosa, e allora
cerco di dare una mano, se possibile...non penso che se la prenda,
Assessore Marguerettaz, è una battuta, mi scusi.
Con questa interpellanza intendo semplicemente dare un'idea (poi
magari è un'idea sbagliatissima): passare dal 49 al 51 percento
delle quote di AVDA, e quindi diventare finalmente soci di
maggioranza, così la molliamo lì con i contenziosi, probabilmente
diamo anche una risposta a quei dipendenti che presto o tardi
saranno licenziati, e magari troviamo anche un modo intelligente di
far fruttare quella pista di asfalto che abbiamo lì con tutto
quello che ne consegue. A margine di questo, ho preso il seguente
spunto: siccome il suo Assessorato ha inviato qualche tempo fa una
risoluzione della convenzione alla società AVDA in cui
sostanzialmente chiede, con tutta una serie di rilievi, di stoppare
la convenzione, e poi probabilmente la proprietà AVDA avrà risposto
e quindi questo aprirà probabilmente un altro contenzioso sui
contenziosi che già ci sono, alla fine dovremo trovare un punto.
Allora ho pensato: con una società che ha dei problemi economici
come l'AVDA, per noi acquistare il 2 percento non sarà una
grossissima spesa, sarà sicuramente inferiore a tutto quello che
abbiamo speso fino adesso di avvocati...attendo quindi una
risposta. Grazie.
Presidente -
Per la risposta, la parola all'Assessore
Marguerettaz.
Marguerettaz (UV)
- Grazie Presidente. Grazie, collega
Cognetta, noi siamo sempre contenti di avere delle proposte
intelligenti che ci consentano di fare meglio il nostro lavoro, per
cui cerchiamo di analizzare i contenuti.
Ora, il problema non è tanto quello di avere la maggioranza di
una società, ma capire qual è lo stato di questa società. Non le
sfuggirà che c'è una legge dal 2010 che vieta a tutte le
Amministrazioni di effettuare degli aumenti di capitale, e questo
non è un aumento di capitale, è un'acquisizione, ma sostanzialmente
è un aumento di capitale pubblico, per cui ci sarebbe da fare la
valutazione di una società con cui abbiamo una serie di contenziosi
incredibili, dove il Tribunale ha già dichiarato la nullità di
bilanci che sono stati riapprovati, dove c'è stato un provvedimento
ai sensi dell'articolo 2409 del Codice civile che ha revocato tutti
gli Amministratori la cui revoca non è stata eseguita perché c'è un
ricorso, purtroppo c'è stato un lutto. In buona sostanza quello che
lei propone non è accoglibile; anzi, noi proseguiamo nel percorso
di revoca. Sarebbe peraltro veramente contraddittorio, da un lato,
agire con una revoca della concessione e, dall'altro, prendere la
maggioranza di una società a cui abbiamo fatto una revoca. Allora,
senza mortificare le proposte, non credo sia accoglibile.
Presidente -
Per la replica, la parola al Consigliere
Cognetta.
Cognetta (M5S)
- Sì, è ovvio che non è accoglibile, non
avevo dubbi. Non è un aumento di capitale, lo ha detto anche lei,
poi cos'è nella sostanza o cosa non è...se cominciamo a parlare del
Casinò non la finiamo più, quindi non è un aumento di capitale, ma
è un'acquisizione di quote, sono due cose diverse (lo ha detto
lei).
Sulla questione dei contenziosi che si portano avanti e
soprattutto della risoluzione della convenzione, "probabilmente" se
fossimo noi la maggioranza potremmo cambiare tranquillamente la
convenzione, saremmo noi stessi a fare la convenzione con noi
stessi, probabilmente sarebbe più semplice, e quindi anche i
contenziosi avrebbero probabilmente un esito diverso o soprattutto
una guerra diversa, perché è roba nostra.
Un altro quesito che avrei sollecitato dalla sua risposta, ma
che sarà oggetto di un'altra interpellanza, è cosa avete deciso di
fare alla fine di questo aeroporto, perché lei sostanzialmente non
l'ha detto. Se noi vogliamo continuare la guerra, quella roba
resterà lì per chissà quanti altri anni ancora. Vorrei solo
ricordarle che i 30 dipendenti resteranno senza lavoro, adesso sono
senza cassaintegrazione, non per colpa sua e neanche
dell'Amministrazione regionale, però la situazione è questa.
Allora, lì abbiamo investito un mare di soldi per una cosa che sta
cadendo a pezzi, i dipendenti li mandiamo a casa, e noi, come unica
strategia politica, mettiamo in campo il contenzioso ad oltranza!
Vede, Assessore, io provo a darle delle sollecitazioni, però alla
fine lei l'unica cosa che sa fare è distruggere, c'è qualcosa che
non funziona! Alla luce della sua risposta, io farò maggiori
approfondimenti, e sicuramente la solleciterò per altre soluzioni,
che magari a lei sfuggono quando parla di trasporti, perché
probabilmente è preso da tante altre cose e quindi sicuramente non
per cose come queste, "marginali", che sicuramente non riescono ad
attrarre la sua attenzione principale. Grazie.
Presidente
- Punto 19 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK