Consiglio Regionale della Valle d'Aosta - Oggetto del Consiglio n. 1533 del 26 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1533 del 26 ottobre 2005 - Resoconto
OGGETTO N. 1533/XII - Tempi di attuazione del progetto "Ospedale
Amico dei bambini". (Interrogazione)
Interrogazione
Preso atto che da parte dell'Azienda USL della Valle d'Aosta
è stata espressa l'intenzione di trasformare i servizi ospedalieri
destinati ai bambini, in modo da attuare e favorire il concetto di
Ospedale "Amico dei bambini" e di strutture territoriali "Amiche
dei bambini";
Ritenuto estremamente positivo in tal senso il protocollo
siglato tra la Regione Autonoma Valle d'Aosta e il Comitato
Italiano per l'UNICEF-ONLUS il 10 giugno scorso;
Considerato che simili iniziative qualificano positivamente i
servizi resi ai cittadini;
i sottoscritti Consiglieri regionali
Interrogano
l'Assessore competente per sapere:
1) quando il protocollo Regione-UNICEF relativo al progetto
"Ospedale Amico dei bambini" prenderà il via;
2) quali adattamenti strutturali, formativi ed economici
saranno necessari;
3) se si ritiene possibile in futuro, attraverso l'attuazione
di un nuovo e apposito protocollo, allargare l'applicazione dei
valori che hanno ispirato questa meritoria iniziativa anche ai
servizi destinati alla popolazione adulta e, in particolare, agli
anziani, per i quali il dramma del ricovero e della cura
ospedaliera è spesso collegato purtroppo al timore del
decesso.
F.to: Lanièce - Stacchetti
Presidente - La parola all'Assessore alla sanità, salute e
politiche sociali, Fosson.
Fosson (UV) - In effetti il 10 giugno di quest'anno ho avuto
l'onore di firmare un protocollo di intesa, "Per la protezione,
promozione e sostegno dell'allattamento al seno e per la
candidatura della Regione autonoma Valle d'Aosta a Regione
impegnata per la promozione degli ospedali amici del bambino".
Questa è un'iniziativa dell'Unicef, che certifica quei punti
nascita che hanno messo in atto tutte le procedure necessarie alla
promozione e all'utilizzo dell'allattamento al seno. È quindi un
protocollo di intesa che non è ancora attuativo, come viene
correttamente definito nell'interpellanza, nel senso che vi è un
accordo preliminare fra l'Unicef e la Regione Valle d'Aosta,
protocollo di intesa che nasce dalla sensibilità dei nostri
operatori del settore, soprattutto del settore materno infantile,
che hanno voluto iniziare questo cammino - da noi iniziato il 10
giugno 2005 -, il quale prevede un periodo di verifica che dovrebbe
essere di 2 anni. Dico "dovrebbe", perché in questo periodo di
verifica, ammesso che vi siano i presupposti, bisogna portare
avanti certe iniziative, cioè corsi di formazione, iniziative di
informazione, di sensibilizzazione, cioè tutti procedimenti che
sono già stati messi in atto e che verranno verificati a breve,
alla scadenza del primo anno, ma soprattutto dei 2 anni, per vedere
se rientriamo in questo elenco che è ancora molto piccolo (in
Italia di ospedali che hanno questa certificazione definitiva ce ne
sono 9). È un'iniziativa che nasce dalla sensibilità degli
operatori, ma anche dal nostro desiderio di potenziare sempre più
la prevenzione, di dare a quest'"arma" un senso particolare, lo
abbiamo indicato in modo approfondito nel nostro Piano
socio-sanitario, che stiamo discutendo e presentando, perché il
territorio della nostra regione, se ha degli effetti negativi
geografici, nel senso che porta delle difficoltà alla distribuzione
uniforme di servizi sanitari e sociali... dal punto di vista della
prevenzione, è chiaro che possiamo "giocarci" una grande "arma",
perché i bambini valdostani nascono tutti in uno stesso ospedale,
vi è un solo servizio di ginecologia e di parto, quindi è più
facile diffondere queste iniziative di prevenzione, sensibilizzare
il territorio. Questa è una grande occasione per "fare rete", per
fare integrazione socio-sanitaria fra Ospedale e territorio; quindi
ci siamo buttati a capofitto in un'iniziativa benefica,
un'iniziativa molto importante dal punto di vista della
prevenzione, perché l'allattamento al seno se genera delle
difficoltà di tempo e di organizzazione alla famiglia, produce
nell'ambito della prevenzione e della salute sicuramente dei
risultati. Non comporta dei cambiamenti strutturali, perché le
strutture sono idonee; ha comportato finora un finanziamento di
10.000 euro per sostenere i corsi a cui partecipano esperti anche
europei. Abbiamo aderito a questa intesa e in questi 2 anni
verificheremo tali requisiti.
"Se abbiamo in mente di intraprendere altre iniziative di questo
tipo", qui sottolineo che questa è un'iniziativa che nasce a
livello di "Unicef", quindi a livello mondiale... che noi siamo
sensibili a tutte tali iniziative e saremo molto attenti, qualora
ci venissero presentate iniziative simili in altri settori, ad
aderire; vorremmo diventare amici non solo dei bambini, ma amici
dei malati, amici anche di chi sta bene per farli continuare a
stare bene, infatti parliamo di stili di vita in modo sempre più
significativo. Siamo molto attenti a tutte le iniziative in questo
senso che ci vengono proposte.
Presidente - La parola al Consigliere Lanièce.
Lanièce (SA) - Ringrazio l'Assessore perché nel suo intervento
ha evidenziato la volontà di perseguire iniziative meritorie come
questa di cui ha appena fatto una sintesi. Infatti abbiamo
presentato tale iniziativa alla luce del fatto che eravamo venuti a
conoscenza che era stato siglato questo protocollo fra la Regione e
l'Unicef, protocollo che riguardava aspetti molto importanti, tra
cui non solo l'allattamento al seno, ma anche il fatto che
l'Ospedale regionale possa al più presto far parte di questi
"ospedali amici dei bambini", e la stessa cosa anche per quanto
riguarda i servizi territoriali. Sicuramente è un'iniziativa
valida, quindi ci auguriamo che in questi 2 anni di verifica, in
cui verranno messe a punto tutte le iniziative, sia di formazione,
sia di informazione, si possa appurare che anche la nostra
struttura sanitaria potrà annoverarsi fra quelle nuove strutture
sanitarie italiane che hanno tale certificazione. Sicuramente è una
cosa importante, anche perché va nella direzione di avvicinare i
servizi ospedalieri ai cittadini e agli utenti, in particolare ai
bambini. Inviterò l'Assessore al termine di questi 2 anni a portare
nella commissione competente i risultati di tale lavoro, nella
speranza, come dicevo prima, che il nostro Ospedale possa rientrare
in questa piccola "élite" di ospedali che hanno avuto tale
certificazione.
Nell'ultima domanda dell'interrogazione chiedevo di valutare se
un'iniziativa simile potesse essere allargata ad altri utenti, in
particolare agli anziani, anche perché i principali utenti delle
strutture sanitarie sono gli anziani. Poter effettuare un
protocollo di intesa che faccia in modo di venire incontro alle
istanze degli anziani penso sia una cosa doverosa e l'Assessore ha
evidenziato che, di fronte ad eventuali nuove iniziative che vadano
in tale direzione, vi sarà la piena disponibilità da parte
dell'Assessorato a firmare ulteriori protocolli di intesa. Lo
ringraziamo quindi per la sua disponibilità e ci auguriamo che in
questi 2 anni si possa verificare la possibilità che anche
l'Ospedale sanitario valdostano abbia tale certificazione così
importante.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK