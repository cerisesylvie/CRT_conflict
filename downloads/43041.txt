Consiglio Regionale della Valle d'Aosta - Oggetto del Consiglio n. 487 del 21 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 487 del 21 aprile 2021 - Resoconto
OBJET N° 487/XVI - Communications du Président du
Conseil.
Bertin (Presidente) -
Buongiorno a tutti. Possiamo dare
inizio ai lavori del Consiglio in leggero ritardo, dovuto a dei
problemi di connessione e di interfaccia con i Consiglieri che
dovranno partecipare alla riunione via remoto. Alla presenza di 35
Consiglieri possiamo iniziare. Punto all'ordine del giorno n.
1.
Il 15 aprile, l'Ufficio di Presidenza ha depositato il
rendiconto 2020 e l'assestamento del bilancio di previsione 2021
del Consiglio regionale. Gli atti sono stati assegnati alla II
Commissione. Sempre l'Ufficio di Presidenza, nell'ultima riunione,
ha audito il responsabile della Fondazione comunitaria, con
riferimento ai fondi assegnati alla Fondazione, per la funzione
sociale, relativamente all'applicazione della legge approvata
l'anno scorso, riguardo alle autorizzazioni sugli emolumenti dei
consiglieri e ai fondi dei gruppi consiliari. Una comunicazione
sull'attività svolta dalla Fondazione comunitaria è stata poi
inoltrata a tutti i Capigruppo, per conoscenza.
La Conferenza dei Capigruppo, riunitasi ieri, ha deciso di
abbinare la discussione dei punti 21 e 41 riguardanti l'adesione
della Valle d'Aosta al progetto Expo 2020 Dubai.
Vi informo che la Valle d'Aosta, tramite una delibera della
Giunta regionale approvata il 14 aprile scorso, ha aderito
all'associazione Avviso Pubblico, la rete di enti locali e regioni
per la formazione civile contro le mafie. L'iniziativa risponde a
un ordine del giorno approvato dal Consiglio Valle a gennaio 2020,
che impegnava il Governo regionale ad aderire all'associazione e ad
attivare formazione e informazione rivolta, sia agli amministratori
e al personale della pubblica amministrazione, sia ai
cittadini.
Venerdì 16 e lunedì 19 aprile, ho partecipato alla riunione del
Coordinamento antimafia e legalità dell'Assemblea dei Presidenti
dei Consigli regionali. Si sta procedendo al lavoro su di uno
schema-tipo di proposta di legge regionale per l'istituzione di un
Osservatorio regionale sulla legalità e sulla criminalità
organizzata e sul contrasto al fenomeno mafioso.
Infine, desidero ricordare che domenica 25 aprile sarà celebrata
la Festa della Liberazione, istituita nel 1946 e poi fissata in
modo definitivo, come ricorrenza festiva, con la legge n. 260 del
1949. Il 25 aprile è uno dei nostri simboli di libertà, ma è anche
emblema di rinascita, di speranza, di fiducia. Il 25 aprile ci
ricorda che da una situazione drammatica si può uscire, se c'è la
resistenza da parte di tutti. 76 anni fa, dalla resistenza e dalla
lotta al nazifascismo è nata la nostra democrazia. Oggi come
allora, dobbiamo avere la capacità di indirizzare le nostre forze
nel resistere, con un rinnovato senso di solidarietà e di rispetto
per la libertà degli altri, in modo da poter uscire dalla pandemia
che ci sta condizionando e ripartire. È questo anche il modo
migliore per omaggiare la memoria di chi ha combattuto e
sacrificato la propria vita per assicurare una rinascita.
Vi sono richieste di intervento su questo punto? Collega Manfrin
ne ha facoltà.
Manfrin (LEGA VDA) -
La ringrazio per aver voluto nelle
sue comunicazioni ricordare la questione dei fondi della Fondazione
comunitaria perché, come lei ben sa e come sa la Conferenza dei
Capigruppo, era stato concordemente deciso che proprio
l'interrogazione inerente ai fondi devoluti alla Fondazione
comunitaria non ammessa dal Presidente venisse poi discussa ai
sensi dell'articolo 109 del Regolamento interno da questo
Consiglio, quindi letta e poi votata al termine della lettura.
Ovviamente ritengo che, a fronte delle comunicazioni fatte dal
Presidente, si possa giustamente intervenire sul punto e quindi
evidentemente si possa ritenere superata la necessità di votazione,
visto che in ogni caso l'illustrazione è possibile. Quindi procedo
con l'illustrazione di quello che avevamo evidenziato nella nostra
interrogazione, ovvero che nella scorsa legislatura tutti i gruppi
consiliari avevano deciso di devolvere i propri contributi, i
contributi che venivano devoluti dai gruppi, per la pandemia e con
questi era stato fatto un fondo specifico che poi era stato
devoluto alla Fondazione comunitaria così come ad altre
associazioni.
Nel merito, in data 21 giugno 2020, ci era pervenuta una
comunicazione di tal Giuseppe Rollandin che contestava il fatto che
i fondi dei gruppi venissero utilizzati per fare della beneficenza
e faceva una comunicazione, una segnalazione, alla sezione di
controllo della Corte dei conti sostenendo che appunto non si
potessero utilizzare quei fondi per la beneficenza. Quindi
evidenziamo che al signor Giuseppe Rollandin dava fastidio che si
facessero delle opere di assistenza delle persone che sono
sfortunate tramite i fondi che i gruppi hanno deciso spontaneamente
di donare. Ebbene, è di tutta evidenza che anche per le motivazioni
esposte evidentemente queste segnalazioni non potevano trovare
accoglimento, per un semplice motivo: evidentemente questa
allocazione di fondi non veniva dopo la consegna ai gruppi, ma
veniva a fronte della rinuncia dei gruppi a quel finanziamento,
quindi trovandosi risorse in più sul capitolo di bilancio relativo,
poi queste risorse venissero devolute e questa operazione potesse
essere fatta in tutta regolarità.
Su questo avevamo presentato un'interrogazione che chiedeva da
una parte se si fosse a conoscenza di queste segnalazioni e
dall'altra se anche le associazioni di solidarietà, che erano state
destinatarie di questi fondi, avessero avuto le medesime
segnalazioni da parte di questo solerte cittadino e infine se
fossero state valutate le ricadute in ambito sociale di questi
finanziamenti. Sarebbe interessante andare ad approfondire il tema.
Io credo che sicuramente nelle prossime settimane ne avremo modo
con delle iniziative mirate, a meno che il Presidente non ci voglia
mettere a conoscenza direttamente delle ricadute positive, per
evidenziare in maniera netta e inequivocabile che l'azione che i
gruppi misero in campo nella scorsa legislatura, decidendo di
donare dei fondi che avrebbero potuto legittimamente destinare ad
altro e invece destinandoli alla pandemia e a quelli che erano
state appunto persone in difficoltà, ha invece avuto un effetto
positivo in barba a quello che il signor Giuseppe Rollandin ha
voluto comunicare a questo Consiglio.
Presidente -
Non entro nel merito delle sue
considerazioni. Ricordo soltanto che non vi era stata
un'autoriduzione, ma l'approvazione di una legge che riduceva del
50 percento il finanziamento ai gruppi consiliari, risorse che,
automaticamente, sono state inserite in un fondo che questo autunno
abbiamo deciso di fornire alla Fondazione comunitaria che ha
realizzato un progetto per l'utilizzo di questi fondi, coinvolgendo
la rete di associazioni che in Valle d'Aosta si occupa di
solidarietà e di assistenza alle persone in difficoltà. Consigliere
Manfrin.
Manfrin (LEGA VDA) -
Mi permetto di dissentire in parte
rispetto a quello che lei ha dichiarato, perché è assolutamente
vero che ci fu una legge che riduceva del 50 percento le
contribuzioni dei gruppi, lei dimentica però che molti gruppi
decisero di destinare l'altro 50 percento per le medesime finalità
e quindi rinunciando al 100 percento del finanziamento dei gruppi.
Quindi evidentemente fu una scelta di questo Consiglio votare
quella legge, fu una scelta autonoma dei gruppi decidere di
destinare l'intera somma di finanziamento dovuta al gruppo a quelle
finalità di beneficenza e di solidarietà sociale, in cui la Lega
ovviamente ha creduto e crede tutt'ora.
Presidente -
Lo stesso fondo è stato alimentato dai
consiglieri che hanno voluto devolvere parte del proprio
emolumento.
Se non vi sono altre richieste passiamo al punto 2 all'ordine
del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK