Consiglio Regionale della Valle d'Aosta - Oggetto del Consiglio n. 2329 del 22 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
COMMERCIO
CREDITO
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2329 del 22 marzo 2012 - Resoconto
OGGETTO N. 2329/XIII - Approvazione di risoluzione:
"Situazione di emergenza tra piccole e medie imprese e sistema
creditizio".
Risoluzione
Il Consiglio regionale della Valle d'Aosta
Considerata l'attuale situazione di tensione economica che
colpisce anche importanti settori del commercio, dell'artigianato e
dell'industria valdostani;
Preso atto del peggioramento del rapporto tra le piccole e
medie imprese valdostane e il sistema bancario regionale;
Evidenziate e recenti decisioni della BCE che ha messo a
disposizione del sistema bancario italiano oltre 100 miliardi di
euro al tasso di favore dell'1% con particolare indirizzo a favore
del sistema economico;
Fatto nostro il segnale d'allarme che proviene dalle
associazioni di categoria
Tutto ciò premesso
Impegna
Il Presidente della Giunta regionale a convocare urgentemente
un tavolo di confronto tra l'amministrazione regionale, imprese e
banche al fine di valutare le strategie di erogazione del credito
utilizzate e agevolare le disponibilità creditizie al sistema delle
piccole e medie imprese valdostane.
F.to: Lattanzi - Benin - Tibaldi - Zucchi
Presidente
- La parola al Consigliere Salzone.
Salzone (SA-UdC-VdA)
- Presidente, solo per chiedere
cinque minuti di sospensione, per concordare con gli amici del PdL
tale risoluzione, che ci ha visti già discutere in questi ultimi
giorni sulla questione. Grazie.
Presidente
- Il Consiglio è sospeso per cinque
minuti.
Si dà atto che la seduta è sospesa dalle ore 11,52 alle ore
11,58.
Presidente
- Riprendiamo i lavori dopo la sospensione. È
stato concordato un nuovo testo, che vi verrà distribuito, a firma
dei Consiglieri Zucchi, Salzone, Lavoyer e Empereur.
La parola al Consigliere Zucchi.
Zucchi (PdL)
- Grazie Presidente. Vorrei anzitutto
ringraziare i colleghi di maggioranza, che hanno voluto condividere
e integrare la nostra risoluzione in discussione oggi, che verte su
un tema particolarmente delicato e, proprio per la delicatezza del
tema, pur chiedendo scusa ai colleghi dell'opposizione perché
motivi contingenti di tempo non ci hanno permesso di estendere il
testo anche alla loro attenzione, siamo convinti che possa trovare
anche la loro condivisione.
Ieri il Consiglio si è soffermato sulla contingenza e la
necessità di affrontare le risultanze delle manovre finanziarie che
ci hanno obbligati a fare delle scelte che sono state definite da
qualcuno drastiche, ma ritenute necessarie. Nella nostra regione,
così come in Italia, queste scelte sono state rese necessarie dalle
diverse manovre che ci hanno obbligato a compierle. Più volte in
quest'aula ci siamo occupati della contingenza immediata, più volte
ci siamo soffermati sulla necessità che, di fronte alla contingenza
del momento, anche e soprattutto nella nostra regione, tenuto conto
dell'ordinamento finanziario di cui godiamo, tutti noi dobbiamo
porre la massima attenzione nella logica della crescita e dello
sviluppo, così come avviene in Italia. Noi abbiamo qualche
motivazione in più visto che il nostro ordinamento finanziario con
la ritenzione dell'intero gettito ci pone nella necessità di
trovare delle soluzioni per recuperare quello che anche solo
nell'ultimo anno è stato perso ed è stato anche rimarcato ieri, per
invertire la tendenza e riportare il bilancio in una situazione di
maggiore floridezza, bilancio a cui si possa accompagnare
un'attenzione all'occupazione, allo sviluppo e agli
investimenti.
In mezzo a queste due fasi, la contingenza e lo sviluppo, che
pensiamo debba essere neanche più di tanto rimandato, ma su cui noi
come maggioranza siamo impegnati a cercare tutte le soluzioni per
promuovere le iniziative atte alla crescita e allo sviluppo, anche
con l'attenzione alle dinamiche che si stanno verificando nella
nostra regione circa possibili crisi aziendali e industriali, che
possono essere un campanello di allarme adesso, ma che possono
anche risultare ulteriormente pericolose per l'anno che stiamo
vivendo...in mezzo a queste due fasi c'è una fase intermedia.
Questa fase è, secondo noi, l'attenzione che deve essere rivolta a
tutti quegli operatori economici delle piccole e medie imprese, che
in questo momento soffrono gli effetti di una crisi che sembra
superata, ma che ha ancora degli effetti secondo quanto tutti noi
possiamo registrare quotidianamente parlando con i vari operatori
del settore e che è ancora molto acuta.
Stamani, prima di venire in Consiglio, ho visto la rassegna
stampa, mi ha fatto piacere di vedere l'autorevole posizione del
nuovo Governatore della Banca centrale, Draghi, che ha detto che,
da un punto di vista finanziario, sembrerebbe che nel 2012 la crisi
debba essere ritenuta superata. Questo è un auspicio che accogliamo
con grande piacere, tenuto conto della fonte autorevole da cui
proviene, ma siamo anche consapevoli che, dal punto di vista
finanziario - sappiamo che la finanza anticipa le negatività come
le positività -, il 2012 nei confronti delle imprese che insistono
sul nostro territorio sarà ancora molto difficile. Questa
difficoltà ci viene testimoniata tutti i giorni da pressanti
appelli che i piccoli commercianti, gli artigiani e le imprese ci
testimoniano con le loro esperienze nell'affrontare le difficoltà
provenienti dall'approccio che hanno con il sistema bancario in
generale. Sapete che, anche dal punto di vista nazionale, le forze
politiche che sostengono il "Governo Monti" hanno posto l'accento
sulla necessità che le banche, pur nel rispetto della loro
autonomia decisionale, soprattutto dopo la decisione della Banca
centrale europea di immettere nuova liquidità sul sistema
creditizio - per quanto riguarda la nostra Nazione, si parla di
139.000.000.000 di euro -, non mantengano questi soldi nei loro
forzieri, ma li immettano rapidamente nel sistema produttivo.
Questo è un impegno che a livello
bipartisan
le forze
politiche sostengono a livello nazionale e noi a maggior
ragione...come il nostro gruppo dice da diverso tempo, dobbiamo
fare tutto il possibile per ricondurre anche sul nostro territorio
una politica da parte delle banche, che sono in tante ad essere
presenti, fra l'altro, si è insediato da poco un nuovo sportello di
una banca qui di fronte a noi, portando a cento e oltre il numero
degli sportelli sul nostro territorio. Dobbiamo avere la
consapevolezza che solo dando un supporto valido alle imprese che
in questo momento stanno vivendo momenti di atroce difficoltà si
può cercare di superare tutti insieme una crisi che sembra non
avere fine. Sembra quasi normale, ma ci tengo a sottolinearlo, che
ultimamente le banche non hanno brillato per una politica di
sostegno alle imprese e, di fronte alle necessità stringenti non
solo non hanno aperto i cordoni delle borse, cercando di venire
incontro alle esigenze che drammaticamente si profilavano nei
confronti dei piccoli e medi imprenditori, che costituiscono
l'ossatura dell'economia di ogni Stato e di ogni Regione, ma hanno
compiuto delle azioni restrittive, diminuendo gli affidamenti,
costringendo anche a determinati rientri anche imprese che non
avevano estreme criticità, per cui le testimonianze credo siano
condivise e percepite da tutti i colleghi e da tutti coloro che
sono attenti al nostro territorio. Ecco che si rende necessario
fare il possibile, affinché tutti noi, di fronte a questa
situazione di emergenza, si abbia la sensibilità di fare quanto è
possibile, quindi convocare le imprese nel più breve tempo e, alla
luce delle notizie che ho detto prima, ovvero l'immissione della
liquidità nel sistema bancario da parte della Banca centrale
europea, verificare insieme alle imprese e alle banche che sono sul
nostro territorio di come e quando questi denari possano essere
messi a disposizione in una maniera più elastica nei confronti
delle imprese che hanno tuttora delle ragionevoli posizioni di
solidità, per pensare in futuro ad una ripresa. Tutto ciò con
l'obiettivo di evitare un crescente deposito di libri contabili in
tribunale, cosa che purtroppo sta avvenendo in maniera
crescente.
Al di là dell'impegno di farsi parte attiva da parte del Governo
regionale e di tutti noi nei confronti del sistema bancario, pur
rispettando la loro politica, ma nel ricordare che certi denari
sono stati reimmessi dalla Banca centrale per aiutare le imprese e
non per fare i dividendi con obbligazioni e investimenti
finanziari, come purtroppo è avvenuto, occorre anche verificare
che, dal punto di vista diretto - mi riferisco alle strutture che
dipendono da noi, precisamente la Finaosta -, si possano adottare
tutti, ma veramente tutti i possibili accorgimenti atti ad aiutare
le nostre imprese sul nostro territorio. Siamo consapevoli che la
Finaosta già in questa fase, anche a seguito di tutte le azioni che
noi per primi rispetto al resto d'Italia abbiamo posto in essere
dal 2008 in avanti, si è attivata nel porre in evidenza le misure
anticrisi, quindi uno sforzo enorme è stato compiuto per la
sospensione delle rate dei mutui e per una serie di attività che
sono state prorogate e sono tuttora vigenti, ma il nostro dovere è
quello di andare a verificare se tutto quanto è nelle possibilità
da parte di Finaosta nel supporto delle nostre imprese è
esperibile.
Con l'auspicio che la risoluzione possa essere approvata,
ritengo che nostro dovere cercare di fare tutto il possibile per
dare il nostro pieno e convinto sostegno alle imprese che nel 2012
rischiano di avere delle ripercussioni nefaste dalla crisi e il
nostro impegno deve essere quello di trovare tutte le soluzioni
possibile per aiutarle.
Presidente
- Siamo sempre in discussione generale.
La parola al Consigliere Donzel.
Donzel (PD)
- Grazie Presidente.
Avevamo visto che il Popolo della Libertà aveva presentato una
risoluzione, che stamani è diventata una risoluzione di
maggioranza, e devo dire che capisco che, non potendo e non volendo
intervenire sulle normali fasi del dibattito in aula, è giusto che
ci si cerchi un piccolo spazio di visibilità, fa parte della
politica e di quello che spesso il suo collega Lattanzi chiama "il
teatrino della politica" (ogni intervento che fa ripete sempre
questa cosa). La mia sorpresa allora è stata questa: ma come, la
Giunta regionale sta lavorando bene, elogi sperticati al Presidente
della Regione, dopodiché la cabina di regia ha degli intoppi
clamorosi che ci tocca arrivare in aula e leggere le richieste di
un partito...probabilmente ha saltato una puntata della cabina di
regia il suo collega Lattanzi, era come stamani in altre faccende
affaccendato e non ha potuto comunicare questa esigenza, perché
senza dubbio il Presidente Rollandin l'avrebbe accolta a braccia
aperte visto che, quando è scoppiata la crisi, fu proprio la
Presidenza della Regione a lanciare un super tavolo con tutte le
banche, coinvolgendo tutti i soggetti, eccetera!
Come al solito, mi fa piacere che questa attenzione per il
dibattito, per coinvolgere le persone non coinvolga mai il
sindacato, le parti sociali; se sono le banche e le imprese, quelli
li possiamo anche riunire intorno ad un tavolo. Io ho chiesto dei
tavoli per quanto riguarda la crisi industriale, eccetera, quelli
no, bocciate tutte le risoluzioni che chiedevano il tavolo; invece
per le banche e le imprese c'è un'attenzione particolare e ci
chiedete se siamo d'accordo: noi siamo d'accordo ai tavoli, ma
siamo d'accordo che si risolvano i problemi, noi siamo quelli che
diciamo che le cose vanno male, che le imprese sono in difficoltà!
E voi ci venite qui a chiedere di votare la risoluzione in cui si
dice che c'è un'emergenza? Ma certo che la votiamo! Ci avete
veramente rubato il mestiere! Quando fate queste cabine di regia,
però parlatevi fra di voi, fate il vostro dovere di maggioranza,
fatelo prima di arrivare qui! Noi ne sappiamo mai niente e dobbiamo
leggere i giornali, ma fra di voi una telefonata con il
cellulare...provate a fare queste cose! Dal nostro punto di vista,
ci sarà il totale assenso del PD a sostenere questa cosa, ma, visto
che non facciamo parte della cabina di regia, chiederemmo che dopo
questi incontri il Presidente si rechi in II Commissione a riferire
cosa avviene in quegli incontri, perché noi non sapremo come sono
andati gli incontri con le banche e con le imprese. Votiamo quindi
questo, ma con l'impegno verbale del Presidente - non vogliamo una
modifica - di riferire in commissione gli esiti di tali incontri e
naturalmente auspichiamo che tale attivismo che pervade la
maggioranza continui, perché va nella stessa direzione che stiamo
lamentando noi da tempo e quindi che le misure anticrisi non sono
sufficienti e servono altre azioni. Perfettamente d'accordo.
Presidente
- La parola al Consigliere Bertin.
Bertin (ALPE)
- Grazie Presidente.
Avevamo già evidenziato tempo fa le problematiche legate al
credito in Valle d'Aosta, una questione che si trascina da anni,
non è da ora che il costo del denaro in Valle d'Aosta è più alto
rispetto alle altre Regioni italiane, soprattutto del nord Italia.
Lo
spread
- termine di moda in questo periodo - fra i tassi
valdostani e quelli del nord Italia è alto ed è a sfavore della
nostra Regione, ingiustificato da un certo punto di vista, perché
non ci sono maggiori insolvenze o sofferenze da parte delle aziende
locali. Certamente è un problema serio che è aggravato, come
sottolineavano i colleghi Zucchi e Donzel, dalla situazione
economica attuale, che rende per le imprese sempre più difficile
accedere al credito. È un problema che si trascina nel tempo,
perché le banche hanno la tendenza a vedere la Valle d'Aosta
soltanto come un bacino di raccolta e meno per quanto riguarda
l'impiego delle risorse raccolte, che sono poste sul mercato a
tassi decisamente alti. È importante porre attenzione a questo
aspetto collegato alla crisi e alla nuova disponibilità avanzata
dalla BCE, pertanto non si può che non essere d'accordo sul fatto
di mettere l'attenzione a questa disfunzione, che rischia di avere
conseguenze gravissime per il sistema economico valdostano,
pertanto non si può che non essere d'accordo e lo siamo.
Come evidenziava anche il collega Donzel, rileviamo qualche
anomalia su come nasce tale risoluzione presentata dal PdL, che,
tra l'altro, questa mattina non è neanche intervenuto nella
discussione sulla mozione di sfiducia nei confronti
dell'Amministratore unico del casinò, ma che poi recupera, fra
virgolette, proponendo questa risoluzione, che poi viene allargata
a tutta la maggioranza.
Ripeto: è importante dare un segnale di attenzione su questo
aspetto e ci vede assolutamente d'accordo, riteniamo però che, se
tavolo di confronto ci deve essere fra imprese e banche, è
un'attenzione che devono mettere tutte le forze politiche della
Valle d'Aosta, pertanto se tavolo ci deve essere, esso deve essere
allargato a tutti gli attori politici locali e a tutto il
Consiglio, altrimenti se non si coinvolgono le forze politiche del
Consiglio, mi chiedo che senso abbia la risoluzione, era
sufficiente che in cabina di regia si comunicasse questa intenzione
al Presidente. Se vogliamo veramente aprire un tavolo di confronto,
apriamolo a tutte le forze politiche presenti in Consiglio
regionale e allora sì questa risoluzione ha un significato e la
votiamo anche, perché, come detto, riteniamo questo un problema
serio che va affrontato non tanto con degli spot, ma in modo
intelligente mettendoci tutte le energie possibili. Grazie.
Presidente
- Se non vi sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- La risoluzione che è stata sottoscritta
da tutti i Capigruppo mette l'accento su un tema che non è di oggi
e che ha fatto oggetto di particolare riferimento da parte degli
organi centrali dell'Unione europea e anche a livello
nazionale.
Per quanto riguarda il discorso della disponibilità bancaria nei
confronti delle piccole e medie imprese, per le quali il vero
problema è la disponibilità finanziaria delle banche e
l'atteggiamento che hanno nei confronti della richiesta di
finanziamento delle piccole e medie imprese, soprattutto quando
devono reinvestire, ci sono già sistemi che intervengono per le
ristrutturazione, che vuol dire aumentare i posti; quelle che hanno
difficoltà sono quelle che invece devono supportare il momento
difficile per poi riprendere l'attività. Nel breve...quindi
l'atteggiamento delle banche non si misura in sportelli, perché
tanti sportelli aperti, ma tanti sportellini chiusi quando arrivi a
chiedere...perché, purtroppo, le norme oggi esistenti per l'accesso
al credito sono sempre più restrittive. Anche per le piccole e le
medie imprese viene chiesto il
rating
, qual è
l'organizzazione che uno ha e le piccole e medie imprese
chiaramente non lo hanno mai nemmeno visto di striscio, a parte
quello che vale il
rating
dopo gli ultimi fatti! Tutto
questo per dire che l'atteggiamento delle banche non solo non è
elastico, ma è rigidissimo. Noi stiamo seguendo questo aspetto da
parecchio tempo, perché c'è l'interesse che in parte era già nella
logica, se vogliamo dire, delle Confidi, perché la ragione per cui
si chiedeva di avere una strutturazione forte era quella di
agevolare non solo la messa a disposizione del credito, ma le
garanzie per ottenerlo. In questo momento si verifica che è stata
allocata una disponibilità finanziaria per ogni Stato, per l'Italia
ci sono 10.000.000.000 a disposizione di tutto il sistema bancario,
per cui si sta attivando a livello di Cassa Depositi e Prestiti un
nuovo progetto, chiamato nuovo
plafond PMI
. Questo nuovo
plafond PMI
è il metodo con cui la Cassa Depositi e Prestiti
farebbe da tramite per garantire trasparenza e tassi molto bassi,
che si aggirano sull'1 percento e capite subito qual è la
differenza rispetto al tasso normale, che è il 5 o il 6.
Teniamo conto che il rapporto delle Confidi con le banche non ha
mai spuntato dei tassi al di sotto di un parametro che era molto
più elevato di quello di cui stiamo parlando. Cosa si sta facendo
allora da parte nostra? C'è stato in questi giorni un confronto
serrato con la Cassa Depositi e Prestiti per fare un accordo con la
stessa e avere tale strumento a disposizione della realtà locale e
avere la possibilità di incidere con le banche con questo strumento
di convenzione fra noi e la Cassa Depositi e Prestiti. Questo vuol
dire che con tale convenzione c'è la possibilità di garantire nei
confronti della piccola e media impresa che accede a tale
strumento...che non c'è più da discutere il tasso, che sarebbe
collegato a questo tipo di convenzione. Per dire che si sta
lavorando in tale direzione, che auspichiamo possa dare una
risposta.
Non ho niente in contrario ad accettare la risoluzione, che va
nella logica da tutti auspicata, perché il risultato di tali
difficoltà è generale e non solo della Valle d'Aosta. Vorrei solo
ricordare al collega Bertin che questo non è un tavolo politico, ma
tecnico, quindi non è questione di rappresentanza di tutti: questo
è il tavolo dove ci sono le banche e le piccole e medie imprese.
Sulla base delle risultanze, poi, evidentemente, per quanto mi
riguarda, relazionerò alle commissioni competenti, in modo che sia
possibile fare delle valutazioni nel merito di quello che succede.
In questo senso quindi conveniamo sull'esigenza di sottolineare il
tema, lo avete detto tutti e pertanto non ci sono problemi: il
problema è arrivare a dei risultati in modo che si possa dare un
sostegno alle piccole e medie imprese. Grazie.
Presidente
- Pongo in votazione la risoluzione nel nuovo
testo, che recita:
Risoluzione
Il Consiglio regionale della Valle d'Aosta/
Vallée
d'Aoste
Considerata l'attuale situazione di tensione economica che
colpisce anche importanti settori del commercio, dell'artigianato e
dell'industria valdostani;
Preso atto del peggioramento del rapporto tra le piccole e
medie imprese valdostane e il sistema bancario e creditizio
presente nella nostra Regione;
Evidenziate le recenti decisioni della BCE che ha messo a
disposizione del sistema bancario italiano oltre 100 miliardi di
euro al tasso di favore dell'1% con particolare indirizzo a favore
del sistema economico;
Fatto proprio il segnale d'allarme che proviene dalle
associazioni di categoria,
relativamente ai restringimenti
nell'erogazione di finanziamenti bancari e all'eccessiva
burocratizzazione ancora in atto;
tutto ciò premesso
Impegna
il Presidente della Regione a convocare urgentemente un
tavolo di confronto con le imprese e le banche al fine di valutare
le strategie di erogazione del credito utilizzate e ad agevolare le
disponibilità creditizie al sistema delle piccole e medie imprese
valdostane,
anche attraverso il coinvolgimento diretto della
finanziaria regionale, Finaosta S.p.A., in modo che le soluzioni
individuate siano sostenibili sia nell'ambito pubblico sia in
quello privato.
F.to:
Zucchi - Salzone - Lavoyer - Empereur
Consiglieri presenti: 29
Votanti e favorevoli: 25
Astenuti: 4 (Bertin, Giuseppe Cerise, Chatrian, Patrizia
Morelli)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK