Consiglio Regionale della Valle d'Aosta - Oggetto del Consiglio n. 1560 del 9 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Caserme e carceri
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1560 del 9 novembre 2005 - Resoconto
OGGETTO N. 1560/XII - Ubicazione della realizzanda nuova Caserma
della Guardia di Finanza. (Interrogazione)
Interrogazione
Appreso dagli organi di informazione che, ad Aosta, in Via
Clavalité nell'area dell'ex Agraria regionale, verrebbe realizzata
la nuova Caserma della Guardia di Finanza;
Ricordato che nei documenti di programmazione della Regione
non è mai stata prevista la costruzione di una Caserma nell'area ex
Agraria;
Evidenziato che tale area è di notevole importanza al fine
della riqualificazione del sistema della mobilità e dei parcheggi
nel capoluogo regionale, finalità che sarebbe totalmente
compromessa dalla costruzione di una Caserma;
il sottoscritto Consigliere regionale
Interroga
l'Assessore competente per sapere:
1) se è vero che l'area dell'ex Agraria in via Clavalité sarà
utilizzata per costruire una caserma;
2) in quali atti della Regione è stata decisa tale
destinazione e sulla base di quali valutazioni.
F.to: Riccarand
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione il collega Riccarand
pone due questioni. Con la prima chiede se è vero che l'area
dell'ex Agraria in Via Clavalité sarà utilizzata per costruire una
caserma e, conseguentemente, quali sono gli atti della Regione dove
è stata decisa tale destinazione e sulla base di quali valutazioni.
Credo che il problema della Caserma della Guardia di Finanza sia
noto a tutti i Consiglieri, è una situazione che ha notevoli
criticità in conseguenza del crollo della Caserma di Via Chambéry;
da quella data la logistica della Guardia di Finanza è stata
fortemente compromessa con delle concentrazioni e con
un'organizzazione alquanto precaria.
Il Comandante della Guardia di Finanza ha avviato
tempestivamente un dialogo con l'Amministrazione regionale per
individuare un'area che fosse nelle condizioni di soddisfare le
esigenze del Corpo e permettere con fondi statali l'edificazione o
la sistemazione di una nuova caserma. Questa è un'attività che è
stata avviata già nel corso del 2004 ed ha comportato una serie di
valutazioni da parte dell'Ufficio patrimonio che ha la conoscenza
di tutte le proprietà regionali. A fronte di questo confronto, che
è ancora in atto, l'Amministrazione regionale ha individuato una
serie di siti; ovviamente tutti questi siti, sia l'ex area del
Consorzio agrario, sia altri, hanno delle vocazioni, c'è un
ragionamento, bisogna vedere se questo ragionamento permane oppure
no.
Per quanto attiene la caserma da edificare nella zona dell'ex
consorzio agrario, esisteva un progetto che riguardava la
"Citadelle des Archives". Ora, come tutti sanno, successivamente
agli eventi alluvionali quell'area ha riscontrato una serie di
approfondimenti che hanno compromesso quel precedente progetto,
quindi la destinazione di quell'area ha avuto uno stop. In questo
momento sono in corso le valutazioni, per cui non è stato
deliberato, né valutato, ma sono in corso tutte quelle attività che
possono dare degli elementi per determinare i valori. A questo
proposito è stata coinvolta l'Agenzia del demanio, che è ente
istituzionale, affinché si possa dare una valutazione congrua che
soddisfi le esigenze e dia tutte le garanzie, sia
all'Amministrazione regionale, sia alla Guardia di Finanza. Questo
anche in considerazione del fatto che le proposte avanzate sono
proposte di permuta rispetto a delle proprietà che attualmente sono
della Guardia di Finanza, quindi in una logica collaborativa fra le
due amministrazioni - ricordo che l'attività della Guardia di
Finanza ha tutta una serie di ricadute sulla finanza pubblica,
perché tutta l'attività di accertamento che viene svolta per
tutelare gli interessi dell'amministrazione finanziaria ha delle
conseguenze sulla compartecipazione ai tributi da parte
dell'Amministrazione regionale - si sta verificando la possibilità
di procedere ad una permuta fra le attuali proprietà della Guardia
di Finanza e le proprietà dell'Amministrazione regionale.
In sintesi, le attività, atti formali, valutazioni definitive,
non esistono; esiste un indirizzo condiviso che dovrà avere poi
tutta una serie di passaggi formali e solo a quel punto si potranno
avere delle certezze sulla localizzazione della caserma. Oggi si
parla di un indirizzo, di intenzioni, di un confronto e di attività
valutative "in itinere".
Président - La parole au Conseiller Riccarand.
Riccarand (Arc-VA) - La risposta dell'Assessore, da un lato, mi
crea un po' di sollievo, perché a leggere certe dichiarazioni sui
giornali sembrava che fosse già tutto deciso, mentre così non è;
dall'altro, però, conferma le preoccupazioni che abbiamo, perché la
destinazione dell'area dell'ex Consorzio agrario è una scelta non
secondaria rispetto all'assetto urbanistico della città di Aosta.
Quella è un'area di importanza strategica perché è a ridosso del
centro della città, attaccata alla ferrovia, quindi è ideale
rispetto a un miglioramento della mobilità cittadina come area di
scambio e come area di parcheggio e di scambio rispetto all'uso
della ferrovia, rispetto a quel sistema di cui si parla sempre, di
trasformazione della tratta ferroviaria urbana in servizio di tipo
metropolitano.
A nostro avviso, prima di rovinare questa possibilità di
utilizzo ottimale di quest'area vanno fatte adeguate riflessioni.
Ancor prima di questo rilievo, che riguarda un'opzione su
quell'area che abbiamo sempre indicato, devo dire che su quell'area
esistono dei pronunciamenti del Consiglio regionale, quindi mi
sembra avventato che da parte della Giunta ci si indirizzi verso
una utilizzazione di quell'area, che è in contrasto con atti che
abbiamo approvato in Consiglio. Dice l'Assessore che è stato fatto
uno studio, forse c'è un progetto; no, c'è un progetto preliminare
realizzato su quell'area, costato diverse decine di milioni, ed è
stato inserito quel progetto nel piano lavori approvato dal
Consiglio per il periodo 2004-2006, quindi c'è tutto un intervento
che è stato fatto relativamente all'utilizzazione di quest'area.
C'è un costo previsto di 21,7 milioni di euro, ci sono una serie di
valutazioni, studi, progetti che si sono tradotti in un inserimento
di un'opera che era stata progettata all'interno del piano lavori
2004-2006.
Chiaramente si può cambiare la destinazione dell'utilizzo di
quest'area, ma questo cambiamento va portato in Consiglio e vanno
fatte una serie di valutazioni di carattere strategico. Va
coinvolto il Comune di Aosta, perché c'è un utilizzo ottimale di
quest'area che riguarda tutto il problema della mobilità nella
città di Aosta: quindi, da un lato, prendiamo atto positivamente
che nessuna determinazione è stata assunta, che siamo ancora nella
fase delle valutazioni preliminari; diciamo però apertamente
all'Assessore che questa destinazione non va bene. La Caserma della
Guardia di Finanza va fatta, ma non c'è bisogno di farla in
quell'area! Oltretutto basta guardare le dimensioni dell'attuale
Caserma della Guardia di Finanza per capire che è una modesta
struttura, per cui non si capisce perché deve andare ad occupare
un'area strategicamente così importante come quella dei magazzini
generali. Lì siamo su un indirizzo completamente sbagliato! Non
facciamo l'errore che per fare una gentilezza alla Guardia di
Finanza, si va a sacrificare un'area che ha un'importanza
strategica enorme!
Esprimiamo pertanto formalmente il nostro dissenso rispetto a
questo tipo di utilizzazione; siamo d'accordo a cercare altre aree,
altre modalità, ma ci opporremo a una destinazione di questo tipo
per quell'area, che ha un'importanza strategica per un assetto
migliore della mobilità urbana di Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK