Consiglio Regionale della Valle d'Aosta - Oggetto del Consiglio n. 2456 del 19 marzo 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 2456 del 19 marzo 1997 - Resoconto
SEDUTA ANTIMERIDIANA DEL 19 MARZO 1997
OGGETTO N. 2456/X Intervento nei confronti di contestazioni
sollevate dall'ANAS riguardo alla definizione, da parte dei comuni,
dei centri abitati. (Interpellanza)
Interpellanza Visto il nuovo Codice della Strada ed il suo
regolamento di attuazione;
Richiamata la lettera prot. 05579 del 20 luglio 1995 inviata
dall'A.N.A.S. - Compartimento della viabilità per la Valle d'Aosta
- alla Regione Valle d'Aosta e a tutti i comuni interessati dalle
strade statali n. 26-26dir-27;
Saputo che nel mese di gennaio del c.a. l'A.N.A.S. ha contestato
a molti comuni le relative delibere che hanno definito i "centri
abitati";
Rilevato che la posizione assunta dall'A.N.A.S. comprometterebbe
seriamente il futuro sviluppo dei comuni interessati.
I sottoscritti consiglieri regionali
Interpellano
la Giunta regionale per conoscere:
1) quali sono state ad oggi le azioni intraprese
dall'Amministrazione regionale al riguardo;
2) quali iniziative intende intraprendere l'Amministrazione
regionale al fine di evitare l'evolversi di tale situazione che
produrrebbe forti disagi alle comunità interessate.
F.to: Viérin Marco - Linty
Presidente Ha chiesto la parola il Vicepresidente Viérin
Marco.
Viérin M. (PpVA) Questo è un argomento che tocca per l'ennesima
volta le competenze della Valle d'Aosta, quel famoso decentramento
che vogliamo tanto avere.
È giusto fare un attimo di cronistoria. Ricordo ai colleghi che
già il 20 luglio '95 l'ANAS aveva inviato una lettera circolare sia
agli enti locali interessati sia alla Regione nella quale ribadiva
che il rilascio dei nuovi accessi carrai, sia per uso abitativo che
commerciale, sarà subordinato al pieno rispetto dell'articolo 45
del Regolamento di attuazione del nuovo Codice della strada, cioè
un accesso ogni 300 metri, e nella quale chiedeva anche ai comuni
di realizzare nuove strade di arroccamento.
I colleghi sapranno cosa vuol dire realizzare una strada di
arroccamento, faccio un esempio per tutti: se il Comune di
Saint-Christophe lungo la zona La Charrière, dove c'è l'hôtel Valle
d'Aosta, per arrivare al semaforo del bivio verso Pollein per
arrivare poi al semaforo dell'autoporto e da lì all'ingresso
dell'autostrada, dovesse fare due strade di arroccamento una a
destra e una a sinistra, eliminare tutti i passi carrai, questo è
un esempio chiaro e lampante che non si può realizzare.
L'ANAS continua nella sua posizione con l'ultima missiva del 24
gennaio 1997, che ha inviato a molti comuni, con la quale contesta
la loro definizione e determinazione dei centri abitati. Come
sapete, il nuovo Codice della strada prevede che i comuni abbiano
la competenza e la possibilità di definire i centri abitati nei
quali non può essere richiesto il fatto di mantenere i 300 metri di
distanza da un passo carraio all'altro sulla statale. Ancora
peggio, l'ANAS ha minacciato i comuni di fare ricorso al Ministero
competente se entro 30 giorni non avessero modificato i loro
deliberati in merito alla delimitazione dei centri abitati.
Ritengo che la Giunta sia senz'altro a conoscenza di questo
perché le lettere dell'ANAS sono state inviate anche alla Regione,
quindi con quest'interpellanza si chiede quali atti ha intrapreso
la Giunta ad oggi e come intende procedere per il futuro.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) In effetti quanto ai criteri di rilascio
dei nuovi accessi carrai al di fuori dei centri abitati il Codice
della strada prevede per le strade extraurbane secondarie una
distanza non inferiore a 300 metri fra gli assi degli accessi; in
caso contrario, distanza inferiore ai 300 metri, gli accessi
privati dovrebbero immettersi in fasce laterali alle strade
principali o secondarie attraverso una strada di servizio.
In effetti il rispetto della norma è problematico ed è gravoso
soprattutto nelle zone montane, in ragione dell'orografia e degli
spazi ridotti a margine della strada, che non consentono
sicuramente la possibilità di realizzare strade parallele.
Il legislatore nazionale ha comunque avvertito queste difficoltà
ed ha provveduto con il decreto n. 610 del 16 settembre 1996,
articolo 35, a modificare l'articolo 45 del vigente regolamento:
"Attuazione del Codice della strada", introducendo una possibilità
di deroga.
Detta deroga consente di ridurre da 300 a 100 metri la distanza
fra gli accessi quando, per la situazione morfologica dei luoghi,
risulti particolarmente gravosa la realizzazione di strade
parallele ovvero quando ci siano limitazioni di velocità nonché per
le zone di espansione dei piani.
È evidente che la deroga non è ancora soddisfacente per quanto
attiene le zone montane, in particolare quelle della nostra
regione. Si tratta quindi di verificare - e la verifica è avviata
con l'Ufficio di urbanistica - se la materia possa rientrare nella
competenza legislativa regionale, è possibile qualora la materia
non attenga strettamente la sicurezza perché in quel caso dobbiamo
rispettare il Codice. Occorre anche verificare quanto un'eventuale
disciplina regionale possa essere applicata.
Analogamente la definizione di centro abitato che dà il Codice è
molto restrittiva e verosimilmente diversi comuni non ne hanno
fatto un'applicazione letterale; anche per questa problematica
occorre definire la portata della competenza regionale. In
particolare è rilevante la delimitazione del centro abitato ai fini
della distanza della strada. Anche qui il legislatore nazionale è
intervenuto due volte a modificare gli articoli 27 e 28 del
Regolamento di attuazione del Codice, attenuandone la portata. In
questo caso la materia ha evidenti affinità con la materia
urbanistica di sicura competenza legislativa regionale.
Noi stiamo aspettando, come Giunta regionale, i risultati di un
gruppo di lavoro, costituito presso l'Assessorato dell'ambiente
coordinato da un membro esperto esterno per definire con precisione
quelle che sono le competenze regionali attinenti alla materia
strade ed urbanistica. Dopodiché, come Giunta e quindi come
Assessorato dei lavori pubblici, interverremo sull'aggiornamento
del Regolamento in modo da evitare le problematiche che l'attuale
normativa crea per le nostre comunità, vista la situazione
morfologica del nostro territorio.
In tale senso riteniamo fondate le preoccupazioni dei due
Consiglieri interpellanti e mi impegno fin da subito ad informarli
su quelle che saranno le risultanze del gruppo di lavoro.
Presidente Ha chiesto la parola il Vicepresidente Viérin
Marco.
Viérin M. (PpVA) L'Assessore ha risposto in maniera esauriente
alla questione posta. Ricordo solo all'Assessore che è bene anche
tenere conto che tutte le zone che i comuni hanno inserito come
zone di centro abitato, sono comunque zone che gli stessi piani
regolatori, approvati dai relativi comuni e dalla Regione,
prevedono di espansione abitativa o commerciale. Avendo sia il
comune sia la Regione in seguito approvato tali piani regolatori, è
chiaro che devono intendersi zone a destinazione abitativa o
commerciale, quindi non perché un comune ha avuto lo sfizio di
inserirle come centro abitato per avere meno normative da
rispettare in senso restrittivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK