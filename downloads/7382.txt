Consiglio Regionale della Valle d'Aosta - Oggetto del Consiglio n. 1885 del 19 marzo 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1885 del 19 marzo 1986 - Resoconto
OGGETTO N. 1885/VIII - PROLUNGAMENTO DELLA CASSA INTEGRAZIONE
PER I LAVORATORI ANCORA IN FORZA DELLA MONTEFIBRE DI CHATILLON E
RICERCA DI ATTIVITÀ SOSTITUTIVE DA INSEDIARE NELLA ZONA.
(Interrogazione).
PRESIDENTE
: Do lettura dell'interrogazione presentata dai
Consiglieri Mafrica e Cout:
INTERROGAZIONE
AVUTA NOTIZIA che sarebbe intenzione della MONTEFIBRE S.p.A.
avviare la procedura di licenziamento dei 217 lavoratori ancora in
forza presso l'azienda;
CONSIDERATO che una tale decisione aggraverebbe il disagio di
lavoratori che ormai da tre anni si trovano in cassa integrazione,
con scarse possibilità di nuova occupazione, vista la lentezza con
cui procedono le operazioni volte all'insediamento di nuove
attività sostitutive;
i sottoscritti Consiglieri regionali
INTERROGANO
l'Assessore all'Industria, Commercio, Artigianato e Trasporti
per sapere:
1) quali iniziative la Giunta regionale ha assunto per garantire
il prolungamento della cassa integrazione per i lavoratori ancora
in forza della MONTEFIBRE di Châtillon;
2) a che punto si trova la realizzazione delle attese attività
sostitutive, da insediare nell'area ex MONTEFIBRE;
3)
quanti lavoratori della suddetta azienda sono stati
trasferiti mediante passaggio interaziendale in altre aziende ed in
particolare se sono stati risolti i problemi di trasporto dei
lavoratori che avrebbero dovuto passare alle dipendenze della
FARMITALIA.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Alle domande postemi fornisco queste
risposte. Intanto una precisazione: nella premessa gli interroganti
pongono l'azione della MONTE-FIBRE al condizionale, cioè "sarebbe
intenzione ..."; in effetti, la MONTE-FIBRE aveva regolarmente
avviato le procedure per il licenziamento collettivo dei 217
attuali cassa integrati di Châtillon; l'Amministrazione regionale
insieme alle forze sociali regionali aveva già avviato una azione
presso la società per evitare questi licenziamenti e per garantire
la prosecuzione della cassa integrazione. Vi sono stati alcuni
incontri al Ministero del Lavoro a Roma, presso il Sottosegretario
Borruso, e con la presenza delle organizzazioni sindacali
regionali, di rappresentanti delle organizzazioni sindacali
nazionali, dell'azienda, del direttore dell'Ufficio del lavoro di
Aosta e dell'On. Dujany, ed è stato raggiunto un accordo, poi
ratificato dai lavoratori in cassa integrazione della Châtillon, in
cui l'azienda sospende l'avviata procedura di licenziamento
collettivo ed avanza richiesta per un ulteriore prolungamento della
cassa integrazione.
Allo stato attuale la prosecuzione della cassa integrazione
dovrebbe essere garantita fino alla fine dell'anno. Una
segnalazione da fare al riguardo è la seguente: stante la
favorevole prospettiva di sviluppo industriale nel nostro paese,
prevista per i prossimi anni, le aziende, contrariamente al
passato, manifestano la volontà di non più accedere alle richieste
di prosecuzione di cassa integrazione e di procedere ai
licenziamenti. Infatti ciò - questo è stato detto dall'azienda -
consente in pratica alle aziende di avere maggiore libertà di
assunzione di personale, soprattutto nei settori giovanili. Quindi
oggi ci troviamo di fronte ad una situazione apparentemente
contraddittoria: alla prospettiva di sviluppo è legato un
irrigidimento delle imprese a proseguire con le richieste di cassa
integrazione, orientate piuttosto a ricorrere ai licenziamenti.
Nello stesso accordo si dice che una puntualizzazione della
situazione la dovremo avere in un incontro con gli stessi
partecipanti agli ultimi due incontri presso il Ministro del Lavoro
per verificare la situazione, entro il 31 luglio. Perchè tale data?
Perchè, a detta del Sottosegretario Borruso, si presume che entro
tale data, a livello governativo verranno assunte alcune decisione
miranti alla tutela di quei lavoratori che obiettivamente si
trovano con il massimo di difficoltà.
Quindi la previsione è che il Governo e il Parlamento varino
entro tale data alcuni interventi per la gestione di quelli che
sono considerati gli esuberi, cioè di quel personale che
difficilmente troverà occupazione anche in una fase di espansione
del tessuto produttivo industriale del nostro paese.
Voglio ancora sottolineare che uno degli elementi fondamentali
che ha consentito la sospensione della procedura di licenziamento e
la richiesta da parte dell'azienda di proseguire la cassa
integrazione, è stato il fornire le prove che l'Amministrazione
regionale è impegnata a realizzare attività sostitutive nell'area
Châtillon.
Alla seconda domanda, rispondo che la Regione ha ricercato
imprenditori, malgrado che proprio a Châtillon ci fossero state
garanzie sia da parte dell'azienda, sia da parte di autorevoli
rappresentanti del Governo; in effetti l'Amministrazione regionale
si è trovata sola a compiere questa ricerca.
Tale ricerca ha portato finora ad un risultato che riteniamo
positivo, e cioè al protocollo d'intesa che dovrà essere
perfezionato in convenzione con un'azienda svedese.
L'Amministrazione regionale aveva già dato incarico per uno
studio urbanistico al fine di giungere alla migliore utilizzazione
dell'area, studio che è stato definito anche in funzione
dell'utilizzazione parziale dell'area - questo è un impegno
dell'Assessore ai Lavori Pubblici Fosson - e crediamo che nel giro
di un mese e mezzo possano partire i lavori di demolizione
nell'area di Châtillon. Nel contempo l'Amministrazione regionale ha
già provveduto a dare l'incarico ad un progettista per la
realizzazione dello stabilimento in cui si andrà a collocare
l'attività BLACKSTONE. I tempi previsti dal protocollo d'intesa
dicono che questa attività dovrebbe iniziare prima della fine del
1987.
Alla terza domanda: mi era stato comunicato da parte di alcuni
lavoratori, per l'esattezza tre, che una azienda del gruppo
MONTEFIBRE, in questo caso la FARMITALIA, avrebbe offerto la
possibilità di un passaggio interaziendale nello stabilimento di
Settimo Torinese ad alcuni cassa integrati della Châtillon. Ho
avuto un incontro con il responsabile del personale della
FARMITALIA, anche per conoscere quali programmi tale azienda aveva
circa l'assorbimento di cassa integrati della Châtillon. Mi hanno
garantito che entro la fine del mese di marzo questo quantitativo
sarebbe stato definito; la previsione al momento dell'incontro era
di una richiesta di un passaggio di circa 10 unità. Questo problema
è collegato al secondo aspetto, cioè la possibilità di definire
anche le modalità di un possibile affiancamento dell'azione della
Regione per risolvere il problema dei trasporti di questi
lavoratori.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
In effetti, rispetto al giorno in cui
abbiamo scritto l'interrogazione, la situazione MONTEFIBRE non si è
chiarita, ma ha avuto perlomeno qualche sviluppo non negativo, nel
senso che i licenziamenti in sostanza sono stati sospesi e rinviati
a fine anno.
Questa pausa di respiro dovrebbe essere utilizzata
dall'Amministrazione regionale per accelerare la messa in opera
delle attività sostitutive.
L'Assessore dice che entro la fine del 1987 dovrebbe partire
l'attività della BLACKSTONE: a quel punto saranno passati cinque
anni da quando hanno iniziato a stare a casa i lavoratori della
MONTEFIBRE. Credo che il tempo sia enorme per quei lavoratori ed
anche per la quantità di posti di lavoro esistenti nella zona;
credo inoltre che l'Amministrazione dovrebbe accelerare per quanto
possibile queste attività e soprattutto aggiungerne altre, perchè i
cento posti della BLACKSTONE non risolveranno in modo decisivo la
situazione di Châtillon, quindi auspichiamo che si acceleri la
possibilità di avere aziende sul territorio valdostano che diano
occupazione.
Abbiamo parlato per l'ILSSA - VIOLA della necessità di
acquistare le aree: a Châtillon abbiamo ormai da alcuni anni le
aree però esiste la difficoltà di insediarvi delle attività.
Abbiamo presentato questa interrogazione per avere notizie, perchè
in quel momento la situazione era particolarmente drammatica,
mentre adesso abbiamo un po' di respiro e ci auguriamo che questa
pausa venga ben utilizzata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK