Consiglio Regionale della Valle d'Aosta - Oggetto del Consiglio n. 123 del 15 ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula
Oggetto del Consiglio n. 123 del 15 ottobre 2003 - Resoconto
OGGETTO N. 123/XII - Soggetti interessati alla tariffazione
agevolata praticata dalla CVA S.p.A.. (Interrogazione)
Interrogazione
Preso atto che da qualche tempo la C.V.A. S.p.A. (attraverso
meccanismi associativi di carattere consortile) fornisce energia
elettrica a condizioni agevolate ad alcune categorie
"commerciali";
Ritenuto opportuno avere approfondimenti su dette
iniziative;
il sottoscritto Consigliere regionale
Interroga
l'Assessore competente per sapere:
1) quali sono le categorie interessate all'erogazione
dell'energia elettrica a tariffe agevolate;
2) quanti sono i soggetti economici interessati alla
tariffazione agevolata e in quale percentuale sul totale
complessivo di energia elettrica erogata nella nostra
Regione;
3) quali sono le motivazioni politiche che stanno alla base
dell'agevolazione prevista per alcune categorie e per l'esclusione
delle altre.
F.to: Curtaz
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Vorrei innanzitutto premettere che
l'erogazione di energia elettrica a tariffa agevolata è stata
possibile grazie agli interventi effettuati dall'Amministrazione
regionale, a partire dagli anni '90, relativamente all'acquisizione
delle centrali della "Cogne", successivamente all'acquisizione del
ramo di azienda "dell'ENEL".
Sulla materia, ovviamente, sono intervenute delle normative
statali: la legge n. 9/91 e il "decreto legislativo Bersani" nel
1999, che ha avviato la procedura di liberalizzazione e ha
consentito di ampliare ulteriormente quanto si era iniziato a fare,
a partire dal 1994, con la costituzione della prima fase della
"CVA", che riguardava esclusivamente le società idroelettriche "ex
Cogne". Sulla base di questa normativa e dell'iniziativa regionale,
il 2 ottobre 1996 è stata costituita una società consortile in
forma di società a responsabilità limitata - ai sensi dell'articolo
2615 del Codice civile - denominata "Idroenergia", con un capitale
sociale di 100 milioni di lire suddiviso in quote del valore
nominale di 1 milione.
Le società che hanno aderito a "Idroenergia" sono state molte,
fra le principali, indubbiamente, vi era la "CVA", come socio di
maggioranza, poi: la "Balteadisk", la "Cervino", la "Coinca", la
"Converter", la "Enrietti"; non sto a leggerle tutte, mi riservo di
fornire al Consigliere Curtaz l'elenco delle aziende. Questo per
dire che all'interno del consorzio vi erano le aziende
prevalentemente del settore industriale e degli impianti a fune,
che sono quelle con maggiori consumi di energia idroelettrica. La
"conditio sine qua non" per le società interessate ad aderire
all'iniziativa consortile inizialmente era, oltre ad avere la sede
legale ed amministrativa in Valle d'Aosta, anche svolgere attività
produttiva prevalentemente nel territorio della Regione. Con la
deliberazione dell'assemblea straordinaria dell'ottobre 2000, che
ha modificato l'articolo 6 dello Statuto sociale relativo ai
requisiti dei soci consorziati, è stata eliminata questa
condizione, quindi possono essere aziende con sede in Valle e anche
fuori. Successivamente a questa modifica, la "CVA" ha
progressivamente ceduto quote della società consortile, sia a
soggetti economici operanti nel territorio regionale, che
sull'intero territorio nazionale, mantenendo sempre la maggioranza
assoluta del capitale sociale. A più riprese, pertanto, si è
proceduto ad aumentare il capitale sociale di "Idroenergia", fino a
raggiungere gli attuali 774.000 euro. Gli ingressi delle imprese
valdostane nel consorzio hanno riguardato la maggior parte delle
società aderenti all'Associazione valdostana industriali (AVI) e
all'Associazione valdostana impianti a fune (AVIF). A partire dal
1° giugno 2001, in seguito all'accordo con l'Amministrazione
regionale, gli impianti di produzione "dell'ENEL" passano alla
"CVA". Al 31 dicembre 2002 le società valdostane appartenenti al
consorzio erano 55, di cui 30 associate "all'AVI" e 12 associate
"all'AVIF".
Il 4 maggio 2001, nell'ottica di far confluire tutti i soci
valdostani, per poter garantire loro condizioni economiche
competitive e allineate alle migliori condizioni di mercato, la
"CVA" ha costituito un'altra società: "l'Idroelettrica Valle
d'Aosta", sempre società consortile a responsabilità limitata, con
un capitale di 50.000 euro suddiviso in quote sociali del valore
uninominale di 50 euro, con soggetto sociale analogo a quello di
"Idroenergia". Tale società è diventata operativa nel 2003. Il
passaggio delle società valdostane da "Idroenergia" a
"Idroelettrica" è stato perfezionato nel mese di dicembre, in
alcuni casi mediante la semplice acquisizione di una partecipazione
nella "Idroelettrica", in altri casi tramite permute di quote
sociali con la "CVA S.p.A." controllate dai 2 consorzi. Ora, il
motivo della creazione della "Idroelettrica" era quello di far
confluire in un unico consorzio le aziende con sede in Valle, alle
quali è possibile far avere delle condizioni tariffarie migliori e
lasciare all'interno di "Idroelettrica" altre società non aventi
sede in Valle a cui vengono praticate tariffe diverse. Nel corso
del 2003 la "CVA" ha progressivamente ceduto quote di
partecipazione della società "Idroelettrica" a nuovi soci. Sono
stati di particolare rilievo gli ingressi nel consorzio di 44 enti
pubblici locali aderenti al Consorzio dei comuni della Valle
d'Aosta; il bacino imbrifero montano della Dora Baltea (BIM) stesso
e anche la Regione Valle d'Aosta hanno acquistato una
partecipazione nella "Idroelettrica".
Per quanto riguarda le associazioni di categoria, a seguito
delle convenzioni sottoscritte con l'Associazione
"ASCOM-Confcommercio della Valle d'Aosta", il 9 aprile 2003, e
l'Associazione degli albergatori - "l'ADAVA" -, il 10 giugno 2003,
la "CVA" ha ceduto 7 quote, per quanto riguarda 7 associati
"ASCOM", e 24 per quanto concerne gli associati "ADAVA".
Attualmente è stata sottoscritta una convenzione con
"Confartigianato Valle d'Aosta" e sono in corso contatti con la
"Fédération des coopératives". Il ruolo delle associazioni è quello
di promuovere l'iniziativa presso i loro associati e quindi fare da
coordinamento per quanto riguarda la documentazione tecnica per
l'adesione al consorzio stesso.
In risposta alla seconda domanda, i requisiti associativi, i
consorzi di autoproduzione sono costituiti da aziende che fanno
riferimento a quanto previsto sia dal "decreto Bersani", sia dalla
legge n. 9/91; in altri termini, l'energia autoprodotta deve essere
utilizzata in misura non inferiore al 70% dai soci, i quali non
sono sottoposti a particolari limiti di consumo.
Per quanto riguarda i limiti di consumo, la norma prevede
attualmente che, a partire dal 2003, la liberalizzazione considera
clienti idonei le imprese che consumano fino a 100.000 kW/h; sulla
base del consorzio, per le imprese che aderiscono a
"Idroelettrica", è possibile oggi avere consumi di 50.000 kW/h,
quindi una soglia più bassa di ingresso. Questo anticipa quanto è
previsto dal "disegno di legge Marzano" sul riordino del sistema
elettrico, che attualmente è in discussione al Parlamento.
Per quanto riguarda le condizioni economiche, queste sono
differenziate fra la società "Idroelettrica" e "Idroenergia". Per
quanto concerne la società "Idroelettrica", le forniture di energia
in bassa tensione hanno uno sconto rispetto al mercato vincolato
del 10,5%, in media tensione del 12,40% e lo stesso per le
forniture in alta tensione. Relativamente a "Idroenergia",
consorzio a cui partecipano le società non aventi sede in Valle
d'Aosta, vi è uno sconto rispetto al mercato vincolato del 5,3% e
uno sconto per quanto riguarda la media tensione del 6,70.
Per quanto riguarda poi il mercato dell'energia in Valle
d'Aosta, la situazione è la seguente: i consumi complessivi in
Valle sono 876 milioni di kW/h, 380 per il mercato domestico,
quindi le utenze delle famiglie normali; i grandi clienti serviti
da "CVA" occupano in Valle 300 milioni di kW/h; la società
"Idroelettrica" 148; vi è poi anche la "CVA Trading", che fornisce
2 importanti società: la "Meridian" e "l'Olivetti I-Jet" per 48
milioni. La quota relativa alla società "Idroelettrica" quindi è di
circa il 17%.
In risposta all'ultima domanda, va detto che, stante le
disposizioni delle norme, l'orientamento della regione è quello di
mettere tutte le imprese sullo stesso piano; è chiaro che oggi vi è
un limite di soglia: quello dei consumi annuali dei 50.000
kW/annui. Da questo punto di vista, la Regione ha creato
un'opportunità per tutte le imprese, quindi non vi è intenzione di
discriminare nessuno. Vi sono associazioni che si sono rese più
diligenti nella realizzazione di questi accordi, mi auguro che
anche altre lo facciano nell'immediato futuro, l'orientamento
dell'Amministrazione resta quello di favorire le imprese per quanto
riguarda una riduzione dei costi energetici che sono un elemento di
competitività complessiva.
Da questo punto di vista, quindi, l'Amministrazione regionale
non intende fare in alcun modo discriminazioni. Farò poi avere
anche gli elenchi più specifici.
Président - La parole au Conseiller Curtaz.
Curtaz (Arc-VA) - Solo per prendere atto e ringraziare
l'Assessore per l'ampia e dettagliata risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK