Consiglio Regionale della Valle d'Aosta - Oggetto del Consiglio n. 2279 del 18 novembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula
Oggetto del Consiglio n. 2279 del 18 novembre 1996 - Resoconto
SEDUTA POMERIDIANA DEL 20 NOVEMBRE 1996
OGGETTO N. 2279/X Disegno di legge: "Concessione di contributi
regionali per l'incentivazione all'utilizzo del gas metano".
Articolo 1 (Finalità)
1. La Regione concede contributi in conto capitale a soggetti di
natura pubblica o privata per favorire l'utilizzo del gas metano al
servizio di unità immobiliari destinate ad utilizzo residenziale o
assimilabile.
Articolo 2 (Tipologia degli interventi ed entità dei
contributi)
1. Possono essere ammessi a contributo i seguenti tipi di
intervento:
a) realizzazione di impianto interno di distribuzione del
gas;
b) realizzazione dell'allacciamento alla rete di
distribuzione;
c) installazione di apparecchi per la produzione di acqua calda
ad uso sanitario;
d) realizzazione di impianti di riscaldamento a gas relativi ad
una singola unità abitativa;
e) installazione o trasformazione di impianti di riscaldamento
centralizzati con potenzialità superiore ai 35 kw.
2. I contributi sono concessi, fino alla concorrenza della spesa
sostenuta, per ogni intervento previsto al comma 1, lett. a), b),
c), d), ed e), rispettivamente nella misura di lire 250.000, lire
350.000, lire 500.000, lire 1.000.000 e lire 1.500.000.
3. I contributi sono concessi, nei limiti delle disponibilità
annuali di bilancio, in base all'ordine cronologico di
presentazione delle domande e ad eventuali ulteriori criteri
approvati dalla Giunta regionale, su proposta della struttura
regionale competente in materia di energia.
4. I contributi relativi agli interventi di cui al comma 1 sono
tra loro cumulabili.
Articolo 3 (Modalità di erogazione dei contributi)
1. La Giunta regionale è autorizzata ad approvare convenzioni da
stipulare con la società concessionaria del servizio di
distribuzione del gas metano sul territorio valdostano per le
modalità di attuazione degli incentivi di cui alla presente
legge.
2. Nelle convenzioni dovranno essere fissate le procedure ed i
tempi per la presentazione e l'istruttoria delle domande di
contributo.
3. I contributi sono erogati con provvedimento del dirigente
della struttura regionale competente in materia di energia.
4. La struttura di cui al comma 3 può effettuare controlli atti
a verificare la regolare esecuzione delle opere oggetto di
finanziamento.
Articolo 4 (Divieto di cumulo)
1. I contributi previsti dalla presente legge non sono
cumulabili con provvidenze autorizzate da norme comunitarie,
statali e regionali aventi stesso oggetto e finalità.
Articolo 5 (Disposizioni finanziarie)
1. L'onere derivante dalla presente legge, ammontante a lire
5.961 milioni per il triennio 1996/1998, di cui lire 900 milioni
per il 1996, grava sull'istituendo capitolo 33751 (Contributi per
l'incentivazione all'utilizzo del gas metano) del bilancio di
previsione della Regione per l'anno 1996 e sui corrispondenti
capitoli dei futuri bilanci; le quote a carico dei futuri esercizi
sono ripartite nel seguente modo:
a) anno 1997: lire 2.418.400.000;
b) anno 1998: lire 2.642.600.000.
2. Alla copertura dell'onere si provvede:
a) per il 1996 mediante utilizzo, per lire 900 milioni, dello
stanziamento iscritto al capitolo 33750 del bilancio di previsione
della Regione per l'anno 1996 (Contributi ai comuni per il
ripristino del manto stradale manomesso nello svolgimento dei
lavori di metanizzazione);
b) per il 1997 mediante utilizzo:
1) per lire 200.000.000 dello stanziamento iscritto al capitolo
33750 del bilancio di previsione della Regione per il triennio
1996/98 (anno 1997) (Contributi ai comuni per il ripristino del
manto stradale manomesso nello svolgimento dei lavori di
metanizzazione);
2) per lire 2.218.400.000 di parte dello stanziamento iscritto
al capitolo 69300 del bilancio di previsione della Regione per il
triennio 1996/98 (anno 1997) (Quota interessi per ammortamento di
mutui da contrarre);
c) per il 1998 mediante utilizzo, per lire 2.642.600.000, di
parte dello stanziamento iscritto al capitolo 69300 del bilancio di
previsione della Regione per il triennio 1996/98 (anno 1998) (Quota
interessi per ammortamento di mutui da contrarre).
3. A decorrere dal 1997 le quote potranno essere rideterminate
con la legge di bilancio ai sensi dell'articolo 17 della legge
regionale 27 dicembre 1989, n. 90 (Norme in materia di bilancio e
di contabilità generale della Regione Autonoma Valle d'Aosta), come
modificato dalla legge regionale 7 aprile 1992, n. 16.
Articolo 6 (Variazioni di bilancio)
1. Alla parte spesa dei bilanci di previsione della Regione per
l'anno 1996 e per il triennio 1996/98 sono apportate le seguenti
variazioni in termini di competenza e, per il 1996, anche in
termini di cassa:
a) in diminuzione:
capitolo 33750 "Contributi ai comuni per il ripristino del manto
stradale manomesso nello svolgimento dei lavori di
metanizzazione"
anno 1996 lire 900.000.000
anno 1997 lire 200.000.000
capitolo 69300 "Quota interessi per ammortamento di mutui da
contrarre"
anno 1997 lire 2.218.400.000
anno 1998 lire 2.642.600.000;
b) in aumento:
programma regionale: 2.2.2.15
codificazione: 2.1.2.4.1.3.10.28
capitolo 33751 (di nuova istituzione) "Contributi per
l'incentivazione all'utilizzo del gas metano"
anno 1996 lire 900.000.000
anno 1997 lire 2.418.400.000
anno 1998 lire 2.642.600.000.
Articolo 7 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Piccolo.
Piccolo (ADP-PRI-Ind) Considerato che è breve anche la relazione
e considerata l'ora tarda, la do per letta, anche perché era
allegata alla documentazione del Consiglio.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Brevemente, per dare conto di questo disegno
di legge che è un provvedimento in qualche modo di attuazione di un
impegno assunto da questo Consiglio alcuni mesi fa, allorché si
discusse di un quadro di accordo con la società Digrava-Italgas in
merito all'uscita della Regione dall'azionariato della Digrava.
Non starò qui a ripercorrere le motivazioni che hanno portato ad
includere nell'accordo l'impegno della Regione a dirottare quelli
che erano gli interventi a suo tempo previsti sostanzialmente a
sostegno degli investimenti, cioè i contributi per il ripristino
delle pavimentazioni, per spostare i residui fondi già stanziati su
quel provvedimento su un altro provvedimento che invece sostenesse
non già gli investimenti, ma principalmente la domanda, in quanto
l'evoluzione dei primi anni di esercizio della Digrava, dalle
analisi che la Regione aveva fatto svolgere ai consulenti e da
quanto poteva facilmente apparire leggendo i bilanci, manifestavano
un chiaro sbilancio fra il volume di investimenti realizzati e
invece le quote di mercato conseguite.
È di non poco conto, secondo me, sul piano politico rilevare che
i contributi previsti dalla legge, che di fatto viene svuotata di
fondi e che ha la sua scadenza con questo anno finanziario '96,
vengono dirottati dalla società alle tasche dei cittadini, che
intendono invece collegarsi o trasformare i propri impianti per
l'utilizzo del metano.
Credo che la legge sia un provvedimento abbastanza semplice, non
ritengo di dover illustrare quelle che sono le tipologie e le
modalità degli interventi perché sono molto chiari; si è scelta una
procedura agile, flessibile e veloce per poter andare incontro alle
esigenze del cittadino che vuole aiuto, ma non in cambio di carta
eccessiva da muovere, e credo che con questo provvedimento si dia
un segnale che va nelle linee sostanzialmente volute dalla Regione
al momento dell'approvazione dell'accordo che prevedeva
l'uscita.
Ho già risposto questa mattina alla domanda di Tibaldi circa lo
stato di evoluzione della procedura per la cessione delle quote;
con tutta probabilità, a seguito delle rassicurazioni avute
telefonicamente ieri dai massimi responsabili dell'Italgas, con
lunedì, cioè prima dell'assemblea straordinaria del 27, dovrebbe
concretizzarsi la cessione alle condizioni pattuite.
Presidente È aperta la discussione generale. Ha chiesto la
parola il Vicepresidente Marco Viérin.
Viérin M. (PpVA) Mesi fa, quando decidemmo sulla futura
destinazione Digrava, e questa proposta era stata lanciata in
quest'aula dallo stesso Assessore Lévêque, dicemmo che era meglio
investire i finanziamenti rimanenti per agevolare in maniera più
accelerata la metanizzazione in Valle. Ponemmo però anche il
problema di quegli ottomila nuclei familiari valdostani che si
erano già allacciati, ottomila se non di più perché un nucleo
familiare consta di più di un cittadino, che si sarebbero visti
arrivare una legge che dà dei contributi a chi oggi fa
l'allacciamento.
Conosco la realtà di molti comuni dove la metanizzazione è già
arrivata e so anche che l'atteggiamento negli anni passati è stato
quello di rimandare l'allacciamento, pensando che se questa azienda
non riusciva a mantenersi in piedi per i pochi allacciamenti,
sicuramente ci sarebbero stati contributi per venire incontro alle
spese conseguenti all'allacciamento e alla modifica dell'impianto.
Oggi quelle persone hanno avuto ragione, però passano di nuovo
dalla parte dei fessi tutti i Valdostani che hanno già fatto
l'allacciamento.
Questa è una mia considerazione che avevo già fatto e che mi
permetto di rifare stasera, ma penso che l'Assessore la condivida
in senso generale. È chiaro che è difficile andare a rideterminare
un contributo a ritroso. Però in questi giorni, dopo che abbiamo
ricevuto questo disegno di legge, il Consigliere Collé e il
sottoscritto hanno fatto alcune domande sul territorio di Gressan e
di altri comuni dove sta arrivando la metanizzazione; pare che i
funzionari che hanno proposto l'allacciamento ai privati abbiano
anche suggerito di fare il contratto prima del 31 dicembre, per
evitare di spendere di più. Ora non vorrei, lo dico qui e chiedo
all'Assessore di verificare questa cosa, che fino al 31 dicembre i
prezzi siano a 10, da quando scatta l'applicazione della legge i
prezzi salgano a 16, a 14, 15, e che alla fine il cittadino paghi
la stessa cifra e il contributo che facciamo transitare tramite i
cittadini arrivi alle casse della Digrava.
È una verifica che chiedo in maniera esplicita che l'Assessore
faccia; voglio veramente mettere le mani avanti, non vorrei che
oltre ad essere stati beffati coloro che hanno già fatto
l'allacciamento, fossero beffati coloro che lo faranno dal primo
gennaio e fosse beffata ancora di più quest'Amministrazione
regionale.
Aspetto le risposte dell'Assessore per fare eventualmente la
dichiarazione di voto.
Presidente Ha chiesto la parola il Consigliere Chiarello.
Chiarello (RC) È risaputa la mia posizione sulla Digrava. Non
sto a ripetere quello che ha detto Viérin perché lo condivido.
Quando era pubblica Digrava, soldi a fondo perduto non se ne
davano, cioè quando i soldi sarebbero ritornati al pubblico, non se
ne davano, adesso che dovrebbe essere privatizzata, e qui vorrei
sapere se è stata privatizzata, se è stato sottoscritto, se sarà
privatizzata lunedì, perché circolano voci su delle difficoltà a
questo riguardo. Non so cosa spero data la mia linea su Digrava,
però nella convenzione che dovrebbe sottoscrivere Italgas, mi
sembra che la Regione abbia in previsione di partecipare alla
riparazione delle strade anche con l'accordo.
Comunque creiamo veramente degli scompensi fra i Valdostani,
cioè coloro che hanno già fatto l'allacciamento lo hanno fatto con
certi aiuti, mentre quelli che hanno aspettato si trovano con dei
soldi in più, con altre condizioni.
Presidente Se nessun altro chiede la parola, dichiaro chiusa la
discussione generale.
Ha chiesto la parola l'Assessore al bilancio e finanze,
Lévêque.
Lévêque (Ass.tec.) Credo siano dovute due risposte ai due
interventi che sono stati svolti da Viérin e Chiarello.
La prima è sulle preoccupazioni circa i possibili aumenti dei
costi, che potrebbero generarsi dall'introduzione di un contributo.
Premetto che è intendimento - è un impegno che avevamo preso anche
in commissione - di vigilare comunque su questo fatto, credo che di
concerto con gli uffici dell'Industria - che insieme agli uffici
alle Finanze hanno predisposto questo disegno di legge - ci sarà un
monitoraggio di questo fenomeno; però il provvedimento nasce dal
fatto che alle condizioni esistenti il mercato non rispondeva come
da previsioni e come da attese. Questo lascia pensare che se
l'effetto del contributo dovesse essere annullato da un aumento dei
prezzi che non la Digrava, ma il mercato - perché buona parte di
questi allacciamenti non sono assolutamente monopolio della
Digrava, sono gli artigiani della Valle che se ne occupano - per
cui credo che se il mercato non era competitivo oggi, il contributo
deve renderlo competitivo e un corrispondente aumento delle tariffe
dovrebbe riportare ad una condizione tale per cui la Digrava non
dovrebbe avere nessun beneficio in termini di aumento. Pertanto
ritengo che con una logica di mercato questo contributo dovrebbe
consentire di mantenere pari le condizioni tariffarie e i costi
attualmente esistenti, e dare il beneficio in termini di consumi di
gas perché nuovi utenti si affacciano sul mercato.
Ribadisco l'impegno a verificare l'andamento e l'evoluzione dei
prezzi per le diverse componenti di contributo.
Per quanto riguarda coloro che hanno già provveduto a
trasformare gli impianti, ad allacciarsi al metano, ed io sono tra
costoro, credo che questo sia un problema che si pone ogni
qualvolta l'Amministrazione predispone un intervento di
agevolazione su qualcosa. Quando nell'86 venne istituita la legge
sui mutui prima casa, certo, c'era tutta una serie di cittadini che
avevano, senza mutuo, provveduto ad indebitarsi per comprarsi la
casa e da quel momento in poi una serie di agevolazioni andavano a
modificare il quadro.
D'altra parte, poiché abbiamo ipotizzato questo intervento come
impiego di somme definite, somme che erano destinate alle
pavimentazioni e che vengono messe qui, fatti due conti, se
avessimo dovuto aprire a chi ha già effettuato questo tipo di
investimenti, le risorse messe a disposizione sarebbero andate a
rimborsare quelli che già avevano fatto gli investimenti e non ci
sarebbe stato più nulla a disposizione per svolgere la vera
funzione che questo provvedimento ha, cioè quella di aumentare il
consumo, la presenza di utenti di questo combustibile in Valle
d'Aosta.
Queste sono le ragioni per cui ritengo che, malgrado alcune
delle osservazioni fatte abbiano un loro fondamento, si possa
considerare questo come un provvedimento positivo per l'impatto che
ha non solo sul metano, ma sul bilancio energetico regionale
complessivo, se effettivamente sarà in grado di portare non la
società in pareggio, perché questo ci interessa relativamente a
questo punto, ma se saprà diffondere nella clientela valdostana
l'utilizzo di questo tipo di combustibile.
Si dà atto che, dalle ore 21,34, presiede il Vicepresidente
Aloisi.
Presidente Ha chiesto la parola il Consigliere Chiarello.
Chiarello (RC) Solo per dichiarazione di voto.
Voterò a favore di questo provvedimento, perché l'utilizzo del
metano va nella logica del disinquinamento di questa regione. Ho
espresso le mie perplessità perché quando era pubblica non c'erano
questi incentivi, adesso che è privata il pubblico dà degli
incentivi; però ritengo che la metanizzazione, che l'aiuto a questi
Valdostani che cambiano il loro impianto - con conseguente
riduzione dell'inquinamento, almeno per quello che ci risulta al
momento - sia molto importante.
Presidente Ha chiesto la parola il Vicepresidente Viérin
Marco.
Viérin M. (PpVA) L'Assessore ha condiviso in parte le mie
preoccupazioni e si è preso l'impegno personale di verificare che
tali preoccupazioni non si verifichino poi nei fatti. Pertanto,
come il collega Chiarello, anche se preoccupato e un po' sfiduciato
da quello che poteva essere un intervento più trasparente e più
meritevole se fatto fin da subito, se cioè la Valle avesse fin
dall'inizio scelto una via, avesse deciso che questo utilizzo
portava dei vantaggi in vari settori, per varie visioni, da quella
ambientalistica in avanti.
È chiaro che, come dice l'Assessore, per mutui prima casa, per
altre scelte che sono state fatte c'è un momento di partenza. Spero
a questo punto solo che non ci sia il mondo dei furbi per la
Digrava privata.
Il nostro voto sarà favorevole, ma garantiamo che come minoranza
vigileremo soprattutto sui nuovi contratti che Digrava farà nel
'97.
Presidente Si passa all'esame dell'articolato sulla base del
nuovo testo predisposto dalla IV Commissione.
Pongo in votazione l'articolo 1:
Presenti, votanti e favorevoli: 27
Presidente Pongo in votazione l'articolo 2:
Presenti, votanti e favorevoli: 27
Presidente Pongo in votazione l'articolo 3:
Presenti, votanti e favorevoli: 27
Presidente Pongo in votazione l'articolo 4:
Presenti, votanti e favorevoli: 27
Presidente Pongo in votazione l'articolo 5:
Presenti, votanti e favorevoli: 27
Presidente Pongo in votazione l'articolo 6:
Presenti, votanti e favorevoli: 27
Presidente Pongo in votazione l'articolo 7:
Presenti, votanti e favorevoli: 27
Presidente Pongo in votazione la legge nel suo complesso:
Presenti, votanti e favorevoli: 27
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK