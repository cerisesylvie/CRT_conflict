Consiglio Regionale della Valle d'Aosta - Oggetto del Consiglio n. 560 del 28 aprile 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula
Oggetto del Consiglio n. 560 del 28 aprile 1999 - Resoconto
SÉANCE DU 28 AVRIL 1999 (MATIN)
OGGETTO N. 560/XI Notizie in merito alle modalità e ai tempi di
erogazione dei finanziamenti della Finaosta. (Interrogazione)
Interrogazione Rilevato che molti operatori economici valdostani
lamentano notevoli ritardi nell'erogazione dei finanziamenti della
FINAOSTA, a causa di un eccessivo appesantimento delle istruttorie
e degli adempimenti burocratici;
Ritenuto opportuno conoscere i motivi di tali disfunzioni;
Ritenuto altresì che l'Amministrazione debba operare ogni sforzo
per migliorare la qualità dei servizi relativi all'erogazione del
credito;
il sottoscritto Consigliere regionale
Interrogazione
la Giunta regionale per sapere:
1) quali sono i tempi medi di erogazione dei finanziamenti
FINAOSTA;
2) quali sono gli ostacoli che impediscono lo snellimento delle
procedure e l'accorciamento dei tempi di finanziamento;
3) quali iniziative sono state eventualmente adottate per porre
rimedio agli inconvenienti evidenziati.
F.to: Curtaz
Président La parole à l'Assesseur au budget, aux finances et à
la programmation, Agnesod.
Agnesod (UV) Premesso che a questo Assessorato non sono giunte
segnalazioni da parte di operatori economici in merito ai tempi
lunghi di erogazione dei finanziamenti della Finaosta, si
rappresenta la difficoltà di generalizzare l'individuazione di
eventuali cause di ritardi che non possono che essere analizzati in
relazione ai casi concreti. Si precisa comunque che i tempi di
erogazione dei finanziamenti a valere sui fondi di rotazione
dipendono innanzitutto dalle procedure per la concessione e
l'erogazione degli stessi, stabilite dalle leggi regionali di
settore. Tali procedure si possono sintetizzare in due fasi: una
prima fase che concerne gli adempimenti procedurali, da effettuarsi
nell'ambito dell'Amministrazione regionale, quindi il controllo dei
requisiti della domanda di finanziamento, esame della stessa da
parte di un'apposita commissione, deliberazione della Giunta,
comunicazione al richiedente e quindi alla Finaosta. Una seconda
fase concerne gli adempimenti istruttori da parte della Finaosta
stessa e la conseguente erogazione del finanziamento.
Le tempistiche medie di erogazione dei mutui da parte della
Finaosta possono variare in relazione alla tipologia delle garanzie
concordate con la parte mutuataria e in relazione alla necessità di
perfezionare il finanziamento con atto notarile. In particolare, i
tempi di erogazione delle pratiche garantite da ipoteca
ricomprendono anche le tempistiche di redazione di perizia tecnica
e di redazione da parte del notaio del relativo rogito.
Ulteriori elementi che devono essere inoltre tenuti in
considerazione nell'ambito del computo dei tempi di erogazione sono
la tempestività e la diligenza della parte mutuataria nella
presentazione della documentazione - documentazione che è
indispensabile e richiesta ai fini istruttori - nonché i tempi di
realizzazione dell'investimento finanziato e di presentazione della
relativa documentazione di spesa da parte del richiedente, al fine
di ottenere le corrispondenti erogazioni.
Tenuto conto delle premesse che abbiamo illustrato, i tempi medi
di erogazione dei mutui da parte della Finaosta si possono
riassumere nei seguenti termini (c'è poi una tabella che
eventualmente potrò far avere al Consigliere interpellante): 40
giorni per i finanziamenti non garantiti da ipoteca, 60-70 giorni
per i finanziamenti garantiti da ipoteca per il cui perfezionamento
è necessario l'atto notarile.
I tempi medi sopra indicati si riferiscono al periodo
intercorrente fra il giorno del colloquio con la Finaosta della
parte mutuataria e il giorno della stipulazione del contratto di
mutuo con contestuale erogazione dei finanziamenti.
Gli ostacoli che impediscono l'accorciamento dei tempi,
indipendenti dalla diligenza o meno della parte mutuataria e dai
tempi di realizzazione dell'investimento finanziato, possono
dipendere dal realizzarsi con tempistiche diverse dei presupposti
previsti dalle leggi regionali, ad esempio sopralluoghi, riunioni
delle apposite commissioni, nonché dalle leggi dello Stato che
disciplinano vari aspetti della concessione di un finanziamento:
iscrizione ipotecaria, certificazione antimafia, eccetera.
Finaosta, per migliorare la qualità del suo servizio di
erogazione del credito, effettua un costante monitoraggio sui tempi
di erogazione dei finanziamenti, indicando le cause di eventuali
anomalie. È evidente d'altro canto che i tempi medi sopra indicati,
riferiti a un iter normale, non sono comprimibili in modo
significativo.
La Regione stessa, nel processo di approvazione di nuove leggi
che prevedono finanziamenti a valere sui fondi di rotazione nonché
di revisione di quelli esistenti, ad esempio per quella degli
impianti a fune, sta operando ogni sforzo per migliorare la qualità
dei servizi relativi alla erogazione del credito, definendo regole
il più possibile chiare nella fissazione dei requisiti per
l'accesso ai finanziamenti, disciplinando rigorosamente i tempi per
l'istruttoria delle pratiche da parte degli uffici regionali
competenti e prevedendo organismi collegiali di valutazione più
snelli, ad esempio la conferenza dei servizi.
Come si può vedere da quanto esposto, non si tratta nelle
ipotesi normali, ovvero senza anomalie, di tempi particolarmente
lunghi, anche in relazione alla durata dei procedimenti
amministrativi con analoghe finalità, ad esempio la concessione dei
contributi. Qui c'è la tabella che riassume i tempi di erogazione,
in base alle leggi esistenti in questo momento sui fondi di
rotazione, la legge n. 76 della prima casa, la n. 101 che riguarda
il settore del commercio e dell'artigianato, la n. 33/73, capo I e
capo II, quindi villaggi, ristrutturazioni dei centri storici e
alberghiere, la legge n. 22/98 che è la più recente e che riguarda
interventi nel settore economico dell'artigianato e del commercio,
la legge n. 43 dell'agricoltura, la legge degli impianti a fune -
legge n. 8/98 che è l'ultima e che ha raggruppato questo settore -
e la legge n. 33/93 sul turismo equestre.
Qui ci sono i tempi medi di delibera, per i mutui chirografari e
i mutui ipotecari, i tempi di erogazione degli stessi suddivisi fra
chirografari e quelli con garanzie reali, e totale dei tempi, cioè
totale fra delibera ed erogazione, quindi dall'inizio della pratica
fino alla fine. E vediamo che vanno dai 5 giorni ai 60 giorni,
quello che dicevo prima nell'illustrazione generale.
Quindi io concluderei dicendo che probabilmente, se
l'interrogante si riferisce a casi specifici, sarebbe opportuno
verificare puntualmente il caso. Se il riferimento è di ordine
generale, credo che i dati contenuti nella risposta siano la prova
di una tempistica più che accettabile per il cittadino e per le
imprese.
Rimane tuttavia come obiettivo primario, sia nostro che di
Finaosta, il tendere a creare quelle condizioni per essere sempre
più tempestivi ed efficaci al fine di garantire un servizio sempre
più funzionale alle esigenze della comunità.
Président La parole au Conseiller Curtaz.
Curtaz (PVA-cU) Prendo atto della risposta che è stata invero
esauriente dell'Assessore, anche se non mi soddisfa molto sul
merito. Intanto volevo fare una premessa: non mi riferivo
evidentemente a casi specifici, non è mia abitudine fare
interrogazioni e interpellanze su fatti specifici o su anomalie che
riguardano persone particolari, di carattere personale, perché se
qualcuno ha qualche problema di carattere personale va agli uffici,
ma non viene dal Consigliere Curtaz a chiedere delle interpellanze
o delle interrogazioni.
Mi riferisco ad una situazione che viene da più parti lamentata;
mi stupisco che l'Assessore dica che non ha mai ricevuto
segnalazioni in questo senso, perché si vede che le incontriamo
tutte noi le persone che si lamentano, soprattutto nei ritardi
relativi alle istruttorie, perché questo è il punto che viene
segnalato.
D'altronde i tempi che lei mi dà e che sembrano dei tempi
abbastanza ragionevoli se rapportati a dei tempi
pubblico-amministrativi, se invece li rapportiamo ai tempi per cui
lo stesso utente si rivolge a una banca erogatrice di credito,
confrontandoli, capiremmo che i tempi ordinari sono di molto
inferiori. E questo lo dico perché è ormai invalsa la prassi dei
beneficiari dei finanziamenti Finaosta di rivolgersi agli istituti
bancari per avere dei prefinanziamenti in attesa dei
mutui…
(interruzione dell'Assessore Agnesod, fuori microfono)
… sì, è chiaro, però visto che
questa prassi, le assicuro, Assessore, è non solo invalsa ma è
molto consueta, e mi dà la misura del fatto che se io mi rivolgo a
un istituto bancario e ottengo lo stesso denaro per quanto riguarda
il chirografario nel giro di 10-15 giorni e per quanto riguarda
invece l'ipotecario…
Prego…
(interruzione dell'Assessore Agnesod, fuori microfono)
… sì, questa è un'osservazione che
ritengo appropriata, perché il fatto che ci sia già una istruttoria
Finaosta agevola l'istituto bancario nell'erogazione del credito
perché ha una maggiore garanzia e sicurezza nell'erogazione
parziale del credito. Questo mi sembra corretto.
Io credo - ed era lo scopo della mia interrogazione - che
occorra fare uno sforzo perché al giorno d'oggi, con le esigenze
commerciali, industriali oppure anche solo dei privati che devono
avere dei finanziamenti, anche delle attese medie (poi è chiaro che
ci sono le eccezioni con attese molto più lunghe) di due mesi-due
mesi e mezzo a me sembrano eccessive rispetto alle esigenze
istruttorie che l'istituto deve comunque compiere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK