Consiglio Regionale della Valle d'Aosta - Oggetto del Consiglio n. 474 del 5 aprile 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 474 del 5 aprile 1984 - Resoconto
OGGETTO N. 474/VIII - INTERVENTI REGIONALI PER IL
POTENZIAMENTO DELLA RETE FERROVIARIA DELLA VALLE D'AOSTA.
(Interpellanza).
PRESIDENTE:
Do lettura dell'interpellanza presentata dal
Consigliere Riccarand:
INTERPELLANZA
CONSTATATO che in Valle d'Aosta il trasporto ferroviario
continua ad essere estremamente carente ed inadeguato;
RIBADITA la necessità di un forte potenziamento delle linee
Chivasso-Aosta ed Aosta-Pré-Saint-Didier;
RICORDATO che la stessa Giunta nel suo "Programma" si era
impegnata:
1) ad esercitare una forte pressione sulle Ferrovie dello Stato
per la smilitarizzazione, il raddoppio e la modernizzazione del
tratto Chivasso-Aosta e per un potenziamento del tratto
AostaPré-Saint-Didier;
2) ad avviare contatti con le Regioni confinanti e le autorità
italiane al fine di valutare la possibilità di realizzare un
collegamento ferroviario fra Aosta e Martigny;
AL FINE di avere informazioni precise
sulle iniziative assunte;
il sottoscritto Consigliere regionale
INTERPELLA
la Giunta regionale per sapere:
1) quali interventi sono stati programmati e finanziati per il
potenziamento delle linee ferroviarie della Valle d'Aosta;
2) quanti posti di lavoro potrebbero essere recuperati da una
smilitarizzazione delle linee Chivasso-Aosta ed in che modo si
intende procedere per raggiungere tale risultato;
3) quali contatti ed iniziative sono state prese per valutare la
possibilità di realizzare un collegamento ferroviario
Aosta-Martigny.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Questa interpellanza è stata
presentata insieme a quella dell'autostrada perché costituisce la
logica prosecuzione del discorso.
Abbiamo sempre ribadito questa impostazione, che occorre cioè
privilegiare il trasporto ferroviario rispetto a quello su gomma
perché comporta minori costi nella gestione delle vie di trasporto,
minori distruzioni di territorio, minori consumi energetici
rispetto a quello su gomma.
Quindi riteniamo che in Valle d'Aosta si debba rinunciare al
progetto autostradale, si debba invece potenziare enormemente i
collegamenti ferroviari, in modo da arrivare ad avere anche in
Valle d'Aosta una linea ferroviaria che sia in grado di trasportare
la popolazione della Valle e che sia utilizzabile, perché oggi le
linee Aosta-Chivasso ed Aosta-Pré-Saint-Didier sono difficilmente
utilizzabili e comportano tempi di percorrenza molto alti.
A questo punto l'automezzo privato per i singoli ed il trasporto
su gomma per le merci è competitivo rispetto alla ferrovia; però in
tutta Italia c'è un piano per il potenziamento della ferrovia che
sta andando avanti, negli altri paesi sempre più il trasporto di
merci avviene in misura maggiore attraverso la ferrovia, c'è un
notevole recupero e potenziamento in tutti i paesi europei del
trasporto ferroviario sia di persone che di merci e credo che la
Valle d'Aosta non possa e non debba rimanere al di fuori di questa
prospettiva.
La stessa Giunta nel presentare il programma di legislatura ha
detto che occorreva mettere in atto tutti i provvedimenti per
arrivare ad una modernizzazione della linea ferroviaria in Valle
d'Aosta, ad un suo potenziamento, ad una sua elettrificazione.
Si era accennato alla smilitarizzazione della linea ferroviaria,
il che significherebbe anche posti di lavoro cui potrebbero
concorrere i valdostani in prevalenza, quindi l'interpellanza
chiede se sono state assunte iniziative,quali sono le prospettive
nel campo del trasporto ferroviario, del potenziamento della
ferrovia, se sono stati fatti passi avanti sul discorso della
smilitarizzazione della Chivasso-Aosta, quali sono le difficoltà e
le prospettive in questo settore.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI - (Féd. DP-UVP):
Circa la prima domanda sugli
interventi programmati per il potenziamento delle linee ferroviarie
in Valle d'Aosta, devo dire che la legge cui faceva riferimento il
Consigliere Riccarand, cioè quel piano poliennale delle FF.SS. n.
17 del 1981, doveva essere presentata dal Governo al Parlamento
entro il 31.12.1982. Penso che sia superfluo dire che non è stata
presentata.
Quindi tutto quello che dirò deve essere visto secondo questo
tipo di tempistica e credibilità. Ma vi sono alcuni atti che vanno
specificati.
In attesa che il piano vada in parlamento, è stato avviato un
programma integrativo per il quale è stato previsto un
finanziamento per la Valle d'Aosta pari a 11 miliardi e 300
milioni.
Tale finanziamento servirebbe - uso il condizionale - per
realizzare l'impianto del blocco manuale compreso l'allungamento a
modulo dei binari per poter ridurre i tempi di percorrenza e non
attendere il passaggio in particolari zone dei treni che si
incrociano. Questo lavoro aveva una previsione di spesa pari a 8
miliardi all'epoca in cui è stato progettato.
L'altra quota di finanziamento serve per migliorare la linea
Aosta-Pré-Saint-Didier attraverso le gallerie artificiali e
parasassi e qualche rettifica.
Il 27 settembre dello scorso anno il Ministro dei Trasporti, On.
Signorile, ha consegnato agli Assessori regionali ai Trasporti un
piano poliennale di sviluppo sostitutivo di quello di cui si
parlava prima, che non è stato presentato per cui non so a che
punto sia. Si tratta di trovare un certo aggancio fra il piano
generale cui facevo cenno ed il piano integrativo presentato
dall'On. Signorile. Questo in sostanza prevede un piano,
chiamiamolo così, regolatore finale delle ferrovie per gli anni
2000, quindi i tempi diventano piuttosto lunghi, e c'è una prima
fase operativa a tempi contenuti.
E' un programma di grosso interesse per la nostra Regione, ma
ritengo che occorrerà aspettare parecchio tempo prima di vederlo
realizzato, e non per essere pessimisti; per la Valle d'Aosta è
previsto il raddoppio della Chivasso-Ivrea, sono previste
rettifiche per la Chivasso-Ivrea-Pré-Saint-Didier ed è previsto il
prolungamento della ferrovia fino a Courmayeur.
Stando con i piedi per terra ci rendiamo conto che queste cose
non sono perlomeno a tempi di legislatura; io credo ai socialisti,
li misuro in rapporto alla realizzazione della ferrovia
Pré-Saint-Didier-Courmayeur.
In questa prima fase è previsto un importo globale per la
rettifica della Chivasso-Aosta di 120 miliardi, è prevista la
costruzione di quella galleria cui facevo cenno prima, che è già
appaltata, fra Avise e La Salle, ed infine la sistemazione della
stazione di Aosta.
Per quanto riguarda invece il secondo punto dell'interpellanza,
debbo dire che la convenzione fra il Ministero della Difesa e le
Ferrovie dello Stato per l'esercizio affidato ai militari della
ferrovia Chivasso-Aosta scade il 30.4.1985. Le trattative perché la
convenzione non venga rinnovata per altri nove anni sono in corso,
non possiamo anticipare nessuna indicazione perché è un discorso
molto delicato e difficile, come tutti possono capire.
Per quanto riguarda il numero dei civili che potrebbe trovare
posto se la linea fosse smilitarizzata, oggi sono 107 i militari
che sono nelle stazioni, 116 quelli viaggianti, per un totale di
223 posti; però non è detto che il numero debba coincidere per i
civili, visto il metro di misura dei militari.
Al terzo punto si chiede quali contatti ed iniziative sono state
prese per valutare la possibilità di realizzare un collegamento
ferroviario fra Aosta e Martigny: chiaramente questo è subordinato
al rifacimento della Chivasso-Aosta.
Il Comitato dei Ministri dei Trasporti della C.E.E. ha già preso
in esame questa risoluzione che era stata approvata dal Consiglio
d'Europa il 28.10.1981; in questo caso erano stati fatti auspici
perché fosse realizzato il collegamento ferroviario
Aosta-Martigny.
Inoltre la Regione ha partecipato il 7.10.1983 in Svizzera alla
18° Assemblea plenaria delle Conferenze permanenti delle Camere di
Commercio italo-svizzere delle zone di frontiera; la Conferenza
permanente ha approvato questa risoluzione all'unanimità:
PRESO ATTO
del programma di Governo formulato dalla Giunta regionale della
Valle d'Aosta per il quinquennio 1983-88, nel quale è inserito il
proposito di avviare trattative con le Regioni confinanti ed il
Governo nazionale al fine di realizzare il collegamento ferroviario
con Martigny,
CONSIDERATO
che l'opera di cui trattasi potrà favorire il progresso
economico in due Regioni confinanti, il Vallese e la Valle
d'Aosta,
TENUTO PRESENTE
che il collegamento ferroviario in parola costituirebbe
un'importante infrastruttura necessaria per favorire il traffico
nord-sud attraverso le Alpi,
FA VOTI
affinché nelle sedi competenti si valuti la possibilità di
realizzare il collegamento ferroviario Aosta-Martigny.
Comunque è previsto un incontro con il Comitato dei Ministri dei
Trasporti della C.E.E. nella prima quindicina di maggio, unitamente
agli Assessori ai Trasporti regionali.
In tale occasione, gli Assessori ai Trasporti porranno il
problema del finanziamento, perché questi sono indici di buona
volontà ma se non sono suffragati da adeguati finanziamenti
rimarranno là oltre il 2000.
E' chiaro che la Comunità da parte sua non ha possibilità di
finanziamento; l'unica cosa che la Comunità si è impegnata a
finanziare è lo studio di fattibilità di questi interventi.
Se questo incontro avverrà, anche perché è diventato normale ed
usuale lo slittamento di questi impegni, riferiremo al Consiglio i
risultati.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Ringrazio l'Assessore per la
risposta, molto puntuale e documentata, che credo apra qualche
prospettiva positiva per la Valle d'Aosta. Non ci troviamo di
fronte ad una chiusura su tutta la linea rispetto al discorso del
potenziamento ferroviario, anzi mi pare che ci sia, tanto a livello
di Governo italiano che a livello di C.E.E., un atteggiamento di
disponibilità nei confronti delle richieste che vengono fatte.
A questo punto il problema è anche quello che vuole fare la
Regione Valle d'Aosta: ed è qui che a mio avviso il discorso deve
essere ricollegato all'autostrada. Non è possibile che portiamo
avanti contemporaneamente le due richieste: non possiamo chiedere
da una parte degli interventi per finanziare un'autostrada che
costerà più di 1200 miliardi ai costi attuali e che non sappiamo
quali altri costi comporterà, e dall'altra i finanziamenti per
potenziare e raddoppiare la linea ferroviaria Aosta-Chivasso come
presupposto necessario per poi andare ad un eventuale collegamento
ferroviario di carattere internazionale, o per la prosecuzione
della ferrovia fino a Courmayeur.
Si tratta di scelte alternative; per cui, mentre vorrei che una
scelta chiara venisse fatta in questo Consiglio dicendo alla
popolazione valdostana che se si opta per l'autostrada si accantona
il discorso ferroviario o lo si lascia come ruota di scorta, a mio
avviso il discorso va fatto diversamente e cioè con la stessa
sollecitudine con cui in questi anni si è spinto per avere dei
finanziamenti per l'autostrada, la stessa iniziativa politica vada
esercitata dall'Amministrativa regionale nei confronti della
ferrovia.
Non credo che dobbiamo limitarci a prendere atto di quella che
può essere la disponibilità del Governo, della C.E.E.; credo invece
che dobbiamo, in tutte le sedi, assumere un'iniziativa politica
diretta per fare in modo di raggiungere questi che ci poniamo come
obiettivi di fondo.
Ripeto però che qui ci troviamo di fronte ad un nodo da
sciogliere: o si fa un certo tipo di scelta ed allora ci sono delle
prospettive a tempi brevi per il discorso ferrovia - il 2000 non è
poi tanto lontano -, oppure se vogliamo ribadire la scelta
autostradale, questo discorso rimarrà per forza di cose ancora
molto accantonato.
Si dà atto che alle ore 11,44 assume la Presidenza il Presidente
Giovanni BONDAZ.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK