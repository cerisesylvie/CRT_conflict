Consiglio Regionale della Valle d'Aosta - Oggetto del Consiglio n. 1477 del 4 luglio 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1477 del 4 luglio 1985 - Resoconto
OGGETTO N. 1477/VIII - ACCERTAMENTO SULLA REGOLARITA' DELLA
GESTIONE DEI GIOCHI TRADIZIONALI PRESSO LA CASA DA GIOCO DI
SAINT-VINCENT - REIEZIONE DI MOZIONE.
PRESIDENTE:
Do lettura della mozione in oggetto
presentata dai Consiglieri Mafrica, Tonino, Millet, Dolchi,
Bajocco, Cout e Viberti:
MOZIONE
CONSIDERATO
che la Commissione Speciale incaricata di
effettuare accertamenti e verifiche sulla gestione del Casinò di
Saint-Vincent ha concluso i suoi lavori per ciò che riguarda la
gestione dei giochi americani da parte della SAISET;
RICORDATO
che nel corso dei lavori della Commissione
Speciale sono emersi elementi che possono prefigurare l'opportunità
di avviare la procedura di revoca della concessione anche nei
confronti della SITAV (intreccio di azionisti e dirigenti tra SITAV
e SAISET, vicenda dei fuoribusta, accertamenti fiscali,
ecc.);
il Consiglio regionale della Valle d'Aosta
DELIBERA
di dare mandato alla Commissione Affari Generali allargata ai
Capi Gruppo, di continuare i suoi lavori e procedere ad un'azione
di accertamento in via amministrativa sulla regolarità della
gestione dei giochi tradizionali da parte della SITAV, con
l'impegno di riferire al Consiglio stesso entro sei mesi.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Abbiamo presentato questa mozione dopo
che nella Commissione Affari Generali allargata ai Capi Gruppo si
erano svolte alcune discussioni perchè non era chiaro quale sarebbe
stato il destino della Commissione di indagine sui fatti della Casa
da Gioco. A giudizio del nostro gruppo, come abbiamo già detto in
numerose occasioni, la Commissione ha svolto un lavoro utile e
nell'interesse generale politico e amministrativo della
Regione.
Con questa mozione intendiamo proporre al Consiglio di affidare
in modo chiaro alla stessa Commissione un nuovo mandato. Poiché in
molti gruppi, compre so il nostro, esistono delle valutazioni che
inducono ad accertare alcuni fatti che riguardano anche la gestione
dei giochi tradizionali, con questa mozione chiediamo che venga
affidato alla Commissione Affari Generali allargata ai Capi Gruppo
il compito di accertare in via amministrativa la regolarità della
gestione dei giochi tradizionali da parte della SITAV. La mozione
riconosce quindi il lavoro svolto finora dalla Commissione e chiede
che venga affidato alla stessa un compito specifico che qualcuno
ritiene sia già implicito nei compiti generali. Prevedendo una
scadenza di 6 mesi si arriverebbe a gennaio dell'anno prossimo.
Crediamo che la mozione presentata insieme al gruppo di Nuova
Sinistra possa trovare il consenso di tutte le forze del
Consiglio.
Si dà atto che alle ore 17,29 assume la Presidenza il Vice
Presidente DE GRANDIS.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Nel leggere questa mozione mi
sono meravigliato e mi sono chiesto come mai il Partito Comunista,
insieme a Nuova Sinistra abbia presentato una mozione con questo
deliberato. La meraviglia è continuata quando il Partito Comunista,
chiedendo un'indagine amministrativa, si è accorto che la gestione
SITAV è carente e moralmente inutile agli interessi della Regione.
Rimango comunque convinto, e l'ho già detto questa mattina
presentando un ordine del giorno, che durante i lavori della
Commissione sono già emersi tutti gli elementi, in contrasto con la
convenzione, necessari per revocare alla SITAV la gestione dei
giochi tradizionali. Se lo scopo della mozione è di rafforzare un
principio, io darò il mio voto favorevole, ma ribadisco che
esistono già gli elementi necessari per procedere alla revoca nei
confronti della SITAV. Voterò la mozione, rimanendo convinto, come
ho già affermato questa mattina e da ormai diversi mesi, della
necessità della revoca alla SITAV.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Noi riteniamo che la vicenda del
Casinò sia complessa. La Commissione non ha un mandato specifico,
perchè esso riguardava la SAISET. Ci sembra che la richiesta di un
ulteriore approfondimento sia opportuna e possa servire ad evitare
malintesi e soprattutto a fare un po' di luce sulla vicenda.
Riteniamo che più occhi possano vedere meglio di un occhio solo e
allora verifichiamo se c'è qualcosa che non funziona alla SITAV.
Crediamo che si possa procedere ad un ulteriore approfondimento
anche alla luce dei fatti emersi durante questa discussione
consiliare. Voteremo quindi a favore della mozione.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Io non capisco se la maggioranza non
interviene perchè ritiene l'iniziativa superflua, oppure perchè
ritiene sufficiente quello che è stato detto questa mattina dal
Presidente della Commissione d'Inchiesta, che, mi sembra, abbia
parzialmente chiarito i dubbi sorti durante la riunione della
Commissione. I dubbi sull'interpretazione del deliberato del
precedente impegno del Consiglio per esaurire, attraverso la
Commissione Affari Generali allargata ai Capi Gruppo, l'indagine
sulla questione del Casinò, vanno risolti nel senso che i lavori
della Commissione non devono ritenersi conclusi. Parecchi
Consiglieri all'interno della Commissione si erano espressi in
questo senso, per cui sarebbe opportuno sapere se quanto detto
questa mattina dal collega Beneforti è ritenuto sufficiente dalla
maggioranza perchè in conseguenza di ciò potrebbe anche esserci
l'assenso a questa mozione.
Mi sembra legittimo pretendere un chiarimento in questo senso,
perchè si tratta di una questione fondamentale. Non vogliamo che
poi, durante la riunione della Commissione, ci si venga a dire da
più parti che la questione è conclusa, perchè purtroppo è ben lungi
dall'esserlo. Siamo in attesa di un chiarimento da parte della
maggioranza su questo punto, non cioè sulle intenzioni o meno di
votare la mozione, ma sul problema reale. I lavori della
Commissione devono continuare oppure no?
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Vorrei precisare al Consigliere
Viberti che sono soddisfatto che il Presidente Beneforti abbia
dichiarato che i lavori della Commissione devono proseguire. Questa
dichiarazione mi è sembrata un impegno assunto dalla maggioranza e
pertanto mi sembra superflua la mozione. Tuttavia darò il mio voto
favorevole perchè credo che ci siano gli elementi sufficienti per
procedere alla revoca della convenzione.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
I Consiglieri della maggioranza
resistono per il momento a tutte le sollecitazioni, ma credo che
non potranno sottrarsi alla votazione.
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
A propos des affirmations de Monsieur
Baldassarre, je doute que, quand il va lire les comptes-rendus,
puisse comprendre ce qu'il dit lui-même. Imaginez-vous s'il doit
interpréter ce que disent les autres! Je crois au moins qu'il
pourrait donner aux forces de la majorité la possibilité de
s'exprimer de la façon qu'elles retiennent la plus opportune.
On a lu cette motion et on sait très bien de quelle façon on
avait engagé la Commision compétente pour éclaircir les rapports
entre Administration régionale et SITAV, afin d'arriver à des
conclusions. La Commission a travaillé et à la fin le Président a
lu une relation, qui réunissait les données que la Commission même
avait examinées, en terminant avec des conclusions. A ce moment-là
s'est présentée la nécessité d'éclaircir un autre problème, celui
de la SAISET qu'on ne connaissait pas au moment où on avait voté la
délibération du Conseil, qui alors s'était exprimé pour engager la
Commission sur les travaux de la SAISET. En effet, c'est ce que la
Commission a fait pour arriver à certaines conclusions, voir la
prise de position du Conseil sur la révocation à la SAISET et la
délibération d'aujourd'hui pour charger d'une gestion provisoire. A
ce propos s'impose une première réflexion sur les préliminaires de
cette motion: "Ricordato che nel corso dei lavori della Commisione
speciale sono emersi elementi che possono prefigurare l'opportunità
di avviare la procedura di revoca della concessione anche nei
confronti della SITAV", et à ce sujet il y a deux positions
différentes. On a eu de la part de certaines forces la possibilité
d'éclaircir ce problème et, je le répète aujourd'hui, au moment où
il y aura des éléments, comme nous l'avons fait vis-à-vis de la
SAISET, nous ferons la révocation à la SITAV. Mais, pour ce que
j'en sais, après avoir vu les actes de la Commissione et entendu,
les différents légaux non seulement du Gouvernement mais aussi de
la Commission, on était arrivé à la conclusion qu'il n'y avait pas,
à présent, des éléments qui puissent porter le Conseil à délibérer
la révocation aussi pour la SITAV.
Jusqu'à présent on n'a pas encore eu d'éléments nouveaux pour ce
qui est de la gestion SITAV. Donc je crois qu'on n'a aucune
difficulté, comme nous l'avons fait pour la SAISET, si par hasard
il y a aura des nouvelles questions, à charger de nouveau la
Commission de travailler sur des élements sérieux, qui pourraient
modifier le jugement qu'à présent nous avons, mises à part
certaines considérations que quelqu'un a déjà faites et qui ne sont
que des suggestions personnelles. Je crois que pour ce qui est des
forces de la majorité, on n'a, à présent, rien à ajouter aux
conclusions de la Commission dont le Président Beneforti a déjà
donné lecture dans cette séance.
Je pense que le problème n'est pas de dire qu'aujourd'hui la
Commission doit continuer, mais plutôt, et à cet égard nous nous
déclarons disponibles, que le Gouvernement donne toutes les
informations qu'il pourrait avoir; si le cas se présentera, on
engagera de nouveau la Commission afin qu'elle puisse poursuivre
les travaux. Je crois que c'est un discours suffisamment
responsable, car personne n'a ici dans ce Conseil la volonté de
cacher quoi que ce soit. Je crois que les conclusions, vis-à-vis
des rapports avec la SITAV, sont déjà assez claires, au moins
jusqu'à présent. S'il y aura des élements nouveaux, "très bien", je
le dis entre guillemets, ou bien très mal, on changera cette
Commission et on fera ce que nous avons fait pour la SAISET: on
examinera les documents et à la fin on tirera les conclusions.
Donc, vu que nous sommes d'accord, en principe, de maintenir en
théorie cet engagement de la Commission, mais nous n'avons pas des
éléments à ajouter, nous nous abstiendrons sur cette
délibération.
Si dà atto che alle ore 17,39 riassume la Presidenza il
Presidente BONDAZ.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io capisco la difficoltà del
Presidente della Giunta a comprendere i discorsi sulla SITAV. Io mi
capisco quando parlo, Presidente Rollandin, e qualche volta cerco
di capire anche gli altri, come in questo caso in cui ho capito la
difficoltà del Presidente Rollandin di capire.
Ho preso atto con piacere che il Presidente Beneforti sia stato
smentito dal Presidente della Giunta: prendo atto della smentita e
mi ricredo sulla necessità di votare o no questa mozione. E'
necessario comunque votarla, anche perchè in questa maniera
cerchiamo di insabbiare un problema importante come quello della
cattiva gestione della SITAV. Esprimo quindi il mio voto favorevole
alla mozione.
PRESIDENTE:
Ha chiesto la parola il Consigliere
Beneforti; ne ha facoltà.
BENEFORTI (D.C.):
Non mi sento affatto smentito dal
Presidente della Giunta e sono certo che egli non aveva nemmeno
l'intenzione di smentire le affermazioni che ho fatto questa
mattina. In questo Consiglio si vogliono abilmente strumentalizzare
le affermazioni: stamattina ho riferito che la Commissione avrebbe
continuato i lavori, riferendomi alla ricerca di una gestione
definitiva per i giochi americani. Ho detto che se dobbiamo
affidare dei giochi dobbiamo valutare a chi darne la gestione e che
se sorgeranno dei problemi li affronteremo. Non c'è bisogno di
mozioni: se i problemi sorgeranno verranno affrontati nel corso dei
lavori della Commissione, perchè nessuno vuole insabbiare niente.
Ho detto che per me non era importante presentare una mozione per
ottenere quello che la Commissione e la maggioranza vogliono
fare.
Non si cerchi quindi di strumentalizzare il mio intervento di
stamattina, perchè tutti stiamo cercando di andare in fondo alla
questione nel migliore dei modi. Abbiamo dimostrato, caro
Baldassarre, di non voler insabbiare niente né a livello di
Commissione, né a livello di Giunta o di Consiglio.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
In Valle d'Aosta la popolazione
montanara è abituata ad arrampicarsi anche sui vetri, come in
questo caso, per non approvare una mozione che si dice però di
condividere in qualche modo come possibilità di lavoro. La mozione
ha il preciso significato di chiedere un'indagine amministrativa di
sei mesi sulla SITAV. E' chiaro che nei compiti generali della
Commissione rientra anche la possibilità di esaminare tutte le
questioni e di approfondirle, ma un conto è avere un incarico
generale che deriva da quelli affidati nella prima fase, un altro
conto è fare un'indagine amministrativa sulla SITAV. Votare la
mozione significa quindi dare questo mandato specifico.
Finora il lavoro della Commissione ha avuto due fasi: una prima
di carattere generale, che si è conclusa con una relazione
presentata nel mese di gennaio, e una seconda fase dedicata ai
giochi americani; noi chiediamo in modo esplicito una terza fase di
lavoro con un'indagine amministrativa sui giochi tradizionali. La
differenza tra la nostra posizione e quella di altri gruppi,
consiste nel non confondere le nostre posizioni con quelle del
Consiglio: una cosa è la posizione del Gruppo Comunista sulla
revoca, che è precedente a quella di altri Consiglieri e che
mantiene una certa coerenza nel tempo al di là di oscillazioni di
varia natura, e un'altra è la posizione del Consiglio. Noi
chiediamo che in rappresentanza del Consiglio la Commissione svolga
un'indagine amministrativa e che eventuali provvedimenti di revoca
siano presi dal Consiglio. Chiediamo quindi un'indagine specifica
su elementi citati nella mozione, come la questione dei fuori busta
emersa durante la prima fase dei lavori, la questione
dell'intreccio degli azionisti e le attività di cui sono stati
accusati alcuni azionisti, emerse nella seconda fase. Siccome
durante la seconda fase del lavoro sono emersi degli elementi
nuovi, anche questi possono, a nostro giudizio, influire sulla
richiesta di continuità dei lavori della Commissione. Noi non
vogliamo fare illazioni né strumentalizzazioni.
Molte volte in questo Consiglio vengono approvate delle mozioni
che poi non hanno nessun seguito, mentre altre volte questo non
succede sebbene di fatto vengono seguiti i suggerimenti dati dalle
mozioni. Quello che più ci interessava era avere un preciso mandato
del Consiglio ad una Commissione Consiliare, ma se l'intenzione non
c'è ritorneremo sull'argomento. Non si può però affermare che la
mozione non avesse un preciso obiettivo e che fosse scontata e
inutile.
PRESIDENTE:
Ha chiesto la parola per dichiarazione di
voto il Consigliere Torrione; ne ha facoltà.
TORRIONE (P.S.I.):
Ho già anticipato che il nostro voto
sarà favorevole. Voglio dare atto al Presidente Beneforti di aver
fatto in aula un'affermazione che avrà senz'altro un suo peso,
perchè ha giustamente detto che la I Commissione allargata ai Capi
Gruppo avrà il compito di prospettare delle soluzioni definitive
per quanto riguarda i giochi americani. Questo è una dato di fatto
che mi fa piacere. E' bene dirsi le cose guardandosi negli occhi:
dall'andamento della discussione in sede di Commissione ho avuto
delle perplessità che stesse passando questa linea, perchè ad una
mia precisa richiesta su questo argomento s'erano levate delle voci
discordanti. Ho piacere che la maggioranza abbia chiarito questo
aspetto e che ci sia l'opportunità di dare un assetto definitivo ai
giochi americani attraverso una gestione più corretta e più consona
alla tutela degli interessi dell'Amministrazione regionale.
Ritengo che la mozione abbia una sua finalità, però, alla luce
di quello che è accaduto stamattina, anche se non passerà la
mozione, e questo lo dico per tranquillizzare il collega Mafrica, e
se i lavori della Commissione continueranno, l'accertamento sarà
inevitabile, perchè non si potrà individuare una soluzione
definitiva dei giochi americani se non saranno chiarite alcune
cose. Credo che una parte di questo lavoro possa essere ugualmente
svolta lungo le direttrici indicateci dal Presidente Beneforti.
PRESIDENTE:
Pongo in votazione la mozione in oggetto
presentata dai Consiglieri Mafrica, Tonino, Millet, Dolchi,
Bajocco, Cout, Viberti:
ESITO DELLA VOTAZIONE
Presenti: 27
Votanti: 8
Favorevoli: 8
Astenuti: 19 (Beneforti, Bondaz, Borbey, De Grandis, Faval,
Fosson, Lanièce, Lanivi, Maquignaz, Marcoz, Martin, Pedrini,
Perrin, Pollicini, Rolando, Rollandin, Stévenin, Tamone e
Voyat)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK