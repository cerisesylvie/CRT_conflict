Consiglio Regionale della Valle d'Aosta - Oggetto del Consiglio n. 121 del 7 ottobre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DIRITTO ALLO STUDIO
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 121 del 7 ottobre 1998 - Resoconto
SÉANCE DU 8 OCTOBRE 1998 (MATIN)
OGGETTO N. 121/XI Intese con le Ferrovie dello Stato per il
trasporto degli studenti. (Interpellanza)
Interpellanza Premesso che con il Contratto di servizio fra la
Regione Valle d'Aosta e le Ferrovie dello Stato si è realizzato,
nella scorsa legislatura, un notevole miglioramento del trasporto
ferroviario in Valle d'Aosta;
Evidenziato che tale Contratto di servizio ha anticipato
orientamenti normativi che ora riguardano i rapporti fra le
Ferrovie dello Stato e tutte le Regioni italiane;
Sottolineato che con tale Contratto di servizio si è aumentato
il numero dei treni, velocizzato le percorrenze, agevolata
l'utenza, con un aumento, in pochi anni, di oltre il 50 % degli
utilizzatori del treno in Valle d'Aosta;
Evidenziata inoltre l'importanza della parallela Convenzione fra
la Regione e le Ferrovie dello Stato per agevolare l'utilizzo del
treno per gli studenti universitari valdostani;
Rilevato che sia il Contratto di servizio sia la Convenzione per
gli universitari scadono il 31 dicembre 1998 e che occorre
deliberare il loro rinnovo con gli opportuni miglioramenti ed
abbattimenti
i sottoscritti Consiglieri regionali,
Interpellano
la Giunta regionale per sapere:
1. quali obiettivi si intendono perseguire nel corso della
legislatura in materia di trasporto ferroviario;
2. se sono state definite le intese con le Ferrovie dello Stato
per il rinnovo del Contratto di servizio e della Convenzione per
gli universitari;
3. entro quale data la Giunta intende provvedere
all'approvazione del Contratto di servizio e della Convenzione per
gli universitari.
F.to: Curtaz - Squarzino Secondina - Beneforti
Presidente Ha chiesto la parola il Consigliere Curtaz.
Curtaz (PVA-cU) Voglio fare una breve osservazione preliminare.
Con i colleghi del mio gruppo ho firmato alcune iniziative,
interpellanze, interrogazioni, eccetera, poi normalmente ci
ripartiamo il compito di discuterle.
Io oggi avevo il compito di discutere due di queste
interpellanze. Poi leggendo i giornali, vedo che su tutte e due le
interpellanze ci sono delle interviste anche abbastanza di
dettaglio da parte degli Assessori competenti. Mi faccio solo una
domanda: se questa è la prassi istituzionale, mettiamoci d'accordo:
io mando una lettera al giornale, voi vi fate fare un'intervista ed
evitiamo di far perdere tempo al Consiglio!
A parte la battuta, a mio giudizio, anche se è tutto giusto, è
tutto lecito, sembrerebbe più opportuno quando c'è un'interpellanza
che l'intervista venisse fatta il giorno stesso o il giorno
dopo.
Mi risponderà l'Assessore che rispetto a questo problema c'è
stata nel frattempo una conferenza
stampa…
(interruzione dell'Assessore Lavoyer, fuori microfono)
… adesso, che sia stupidaggine o
meno ne parliamo un'altra volta. Forse la terminologia è un po'
esagerata, dire delle stupidaggini, magari è meglio essere un po'
più prudenti.
Rispetto a quest'interpellanza, che riguarda la materia dei
trasporti e segnatamente il trasporto ferroviario, mi rimetto alle
domande che emergono dal testo, augurandomi che l'Assessore voglia
percepire la volontà di stimolo che c'è dietro la nostra iniziativa
consiliare.
Presidente Ha chiesto la parola l'Assessore al turismo, sport,
commercio e trasporti, Lavoyer.
Lavoyer (FA) Ero ben predisposto a percepire l'attività di
stimolo, anche perché non avevo nessuna intenzione di far polemica,
però il cappello dell'illustrazione di quest'interpellanza mi fa
diventare polemico perché ai giornali non ho risposto a
quest'interpellanza, ma sono andato a dire la mia posizione in
merito a un'intervista. E penso che faccia parte anche Curtaz del
gruppo dei Verdi Alternativi…
Curtaz (fuori microfono) … sì, e ne
sono orgoglioso…
Lavoyer (FA) … perfetto. Quindi era
informato di quest'iniziativa dell'ex Assessore Riccarand.
La mia conferenza stampa è stata solo quella di riportare
l'informazione nell'alveo corretto, quindi lungi da me fare della
polemica su quest'interpellanza. Pertanto non ho fatto una
conferenza stampa per anticipare l'iniziativa, che doveva avere la
sede naturale nel Consiglio regionale, anche perché il titolo
dell'interpellanza è relativo al problema dell'approvazione del
contratto di servizio e della convenzione per gli studenti
universitari.
Per quanto riguarda la convenzione per gli studenti
universitari, la Giunta ha già deliberato, quindi è già un atto
assunto dal Governo regionale, l'importo è lo stesso degli anni
precedenti, è di 2,1 miliardi, quindi per quanto attiene questo
aspetto specifico abbiamo già ottemperato.
Il punto 1: quali obiettivi si intendono perseguire nel corso
della legislatura in materia di trasporto ferroviario, non può far
parte di un'interpellanza in quanto è una domanda di tipo generico;
possiamo anche confrontarci, sono disponibile ad andare in
commissione a sviluppare meglio le direttrici del programma della
Giunta e della maggioranza.
Posso solo affermare, rispondendo al punto 2, dove si chiede se
sono state definite le intese con le Ferrovie dello Stato per il
rinnovo del Contratto di servizio, che stiamo esaminando. Dal punto
di vista della volontà politica c'è la volontà di perseguire questo
rapporto con le Ferrovie dello Stato, prova ne è che nel bilancio
di previsione del 1999 abbiamo messo le stesse cifre che c'erano
nei bilanci precedenti e che sono destinate a questo tipo di
interventi.
È chiaro che non siamo così entusiasti delle risposte e della
qualità dei servizi, quindi vorremmo - ed è quanto detto agli
organi d'informazione - mantenere questo tipo di rapporto, però
vorremmo delle garanzie maggiori e un aumento della qualità dei
servizi.
Presidente Ha chiesto la parola il Consigliere Curtaz.
Curtaz (PVA-cU) Prendo atto delle risposte piuttosto succinte
dell'Assessore. Dico la verità, mi aspettavo qualcosa di più. Non
capisco perché non si può rispondere ad un punto di
un'interpellanza, che chiede qual è l'indirizzo generale rispetto
al problema del trasporto ferroviario, anche perché nelle
interviste che ho letto l'Assessore aveva in maniera preoccupante
espresso un giudizio di questo tipo, anche se le parole non sono
proprio queste. Aveva detto che in materia di trasporto ferroviario
negli ultimi anni si erano buttati molti miliardi per avere un
servizio pessimo.
Mi permetto di dire che negli ultimi anni non si sono buttati
miliardi. Non voglio neanche fare dell'ironia fra quanti miliardi
sono stati buttati nel servizio ferroviario e quante sulle strade
carrozzabili, fare cioè una proporzione percentuale fra i miliardi
investiti da una parte e i miliardi investiti dall'altra.
Voglio dire che effettivamente c'è un problema reale, perché
anche noi, come l'Assessore, non siamo soddisfatti della qualità
del servizio. Attraverso queste convenzioni si sono ottenuti dei
risultati importanti in termini di linee, di treni in più, di
puntualità dei treni, che adesso sono di una qualità superiore
rispetto al passato.
Questo mi sembra innegabile, tant'è che negli ultimi anni
l'utenza è aumentata del 50 percento ed è un dato estremamente
significativo, perché l'utenza sul treno cala in tutta Italia. È
segno che qualcosa di buono si è fatto.
C'è invece una parte del servizio in cui si è obiettivamente
indietro perché non si è ancora trovato, e invito propositivamente
la Giunta a pensarci, un meccanismo di controllo sulla qualità del
servizio, soprattutto in termini di igiene e di pulizia perché mi
sembra che sia questo che gli utenti dicono, e lo possiamo
verificare anche noi se prendiamo il treno.
Queste carrozze molto spesso sono in condizioni pietose sotto il
profilo igienico-sanitario magari con problemi di riscaldamento,
eccetera. Secondo me bisognerebbe studiare un meccanismo di
controllo che permetta di controllare anche questa parte del
servizio ed eventualmente sanzionare - come è previsto per i
ritardi, con sanzioni che sono state applicate - le Ferrovie dello
Stato se non adempiono a certi standard minimi di pulizia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK