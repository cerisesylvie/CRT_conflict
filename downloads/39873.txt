Consiglio Regionale della Valle d'Aosta - Oggetto del Consiglio n. 2888 del 26 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2888 del 26 luglio 2017 - Resoconto
OGGETTO N. 2888/XIV - Interpellanza: "Interventi per evitare
la chiusura della Cooperativa il Riccio di Lillianes".
Rosset (Presidente) -
Possiamo proseguire con il punto n.
15 all'ordine del giorno. Ha chiesto la parola il consigliere
Cretier, ne ha facoltà.
Cretier (PD-SIN.VDA) -
Non me ne voglia l'Assessore se
approfitto delle dichiarazioni che ha fatto in Commissione, ma il
momento di crisi generale del settore agricolo e tutti i tentativi
che sta facendo il suo assessorato, attraverso i suoi servizi in
questi ultimi anni, mi hanno scosso, percependo la difficoltà del
momento particolare per la cooperativa. Tali dichiarazioni, seppure
fondate, mi hanno indotto a mettere in risalto la questione che,
nel complesso mondo agricolo valdostano, potrebbe ulteriormente
condizionare il futuro di certi settori, direi di nicchia, vista
l'esiguità del prodotto raccolto e il volume del fatturato.
L'interpellanza intende affrontare l'annoso problema degli
affitti che le cooperative valdostane devono pagare per
l'occupazione di strutture di proprietà regionale, affidate a
Struttura Valle d'Aosta s.r.l., che gestisce il patrimonio
immobiliare a carattere industriale e attinente la trasformazione e
commercializzazione di prodotti agricoli. La cooperativa Il Riccio
di Lillianes si occupa del prodotto castagna, tipico della Bassa
Valle e delle zone di media montagna. Gli ettari gestiti
concretamente sono all'incirca quaranta, ma molte centinaia sono in
stato di abbandono a causa del misero reddito che si percepisce,
per la notevole fatica della raccolta e del trasporto. Molte zone
sono poco accessibili con mezzi meccanici. All'interno dei loro
locali vi è anche un piccolo museo sugli ambienti di vita agreste e
del mondo legato alla castagna, che avrete occasione di visitare il
giorno della quarantaduesima Rencontre valdôtaine che quest'anno si
svolge proprio a Lillianes.
I soci sono una settantina, sparsi anche in altri comuni
limitrofi. La cooperativa si occupa della vendita delle castagne
fresche e di quelle secche, del trasformato in farina, sciroppi,
creme, sempre con materia base la castagna, il frutto tipico di
questa zona e di questa quota altimetrica. Due sono le filiere di
commercializzazione della castagna: una corta è costituita dai
privati che provvedono personalmente alla raccolta, alla vendita
del fresco; l'altra è l'organizzazione cooperativa nella struttura
in locazione, con una filiera più lunga di trasformazione, viste le
quantità di prodotto disponibili. Il settore ha destato un certo
interesse anche di alcuni giovani, che si sono attivati nel
recupero delle vecchie piante secolari, acquistando macchinari
spalleggiati o trainati da trattrice. Questo, per intenderci,
facendo degli investimenti aziendali per rendere meno penosa la
raccolta e la cernita delle castagne. Tutto il prodotto viene
assorbito dal mercato locale in occasione delle feste autunnali,
che però non copre tutte le richieste, quindi sarebbe necessario un
incremento produttivo consistente negli anni a venire.
Come ben sa, Assessore, anche sotto l'aspetto sanitario sono
stati fatti degli investimenti importanti: la lotta biologica alla
cinipide in tre anni ha mutato l'aspetto dei castagni, che sono
tornati a fiorire e a produrre. Ma la funzione di questa
cultura/coltura non è solo produttiva, perché ha dalla sua anche lo
sfruttamento della risorsa foresta - per intenderci: legname da
opere o da riscaldamento - e una funzione importante come quella
paesaggistica e di presidio del territorio. Come ben sa, anche nel
nuovo Piano di sviluppo 2014/2020 è stata inserita la sottomisura
8.6 relativa al sostegno del settore, al recupero dei vecchi
castagneti secolari degradati, con azioni di potatura della chioma,
innesti, pulizia del sottobosco, che in funzione ambientale
permette perlomeno di prevenire gli incendi. Il sostegno è concesso
in primis
ai privati, ma anche ad associazioni, a piccole e
medie imprese ed è permessa anche una gestione collettiva. Infine
la misura sostiene la commercializzazione e l'associazione locale:
proprio quello che fa la cooperativa Il Riccio.
In questo senso, sarebbe necessario un intervento per superare
il momento difficile. Lo scopo mutualistico è alla base dello
sviluppo di certi territori, nati proprio per abbattere i costi di
gestione con investimenti sensati e necessari, ma utili alle
singole aziende, considerando che la situazione dei conferimenti in
cooperativa per la maggior parte dei casi è effettuato da persone
non più giovanissime e la contrazione di aziende è chiara,
soprattutto dove il territorio è molto difficile da lavorare e in
presenza di terrazze scarsamente meccanizzabili. Inoltre il
pagamento del canone è ancora troppo alto rispetto al bilancio
della cooperativa. Chiediamo quindi un impegno per trovare una
soluzione, per un'azione incisiva per il ricalcolo del canone,
prestando attenzione alla sostenibilità e al futuro dell'attività
in un complesso sistema sociale, agricolo e ambientale.
Presidente -
Ha chiesto la parola l'assessore Viérin, ne
ha facoltà.
Viérin (UVP) -
Ringrazio il collega Cretier per questa
iniziativa, che nasce da un'audizione in Commissione dove tra le
altre cose avevo personalmente sollevato la questione, richiedendo
una disponibilità a condividere le azioni della variazione di
bilancio, perché tra le varie voci c'è una somma a disposizione per
il rimborso degli affitti delle cooperative che versano in una
situazione di difficoltà, tra cui c'è proprio la cooperativa Il
Riccio, che io avevo citato. Quindi per quanto riguarda la prima
domanda dell'interpellanza, se la mia dichiarazione corrisponde al
vero, rispondo sì. La questione era stata dibattuta anche in
quest'aula: da un giorno all'altro, tante cooperative che negli
anni erano nate in Valle d'Aosta hanno dovuto pagare un canone di
affitto, spesso anche esoso, che ha messo in seria difficoltà il
sistema valdostano di cooperazione che negli anni si era
sviluppato, tra l'altro con investimenti regionali, e che ha messo
a repentaglio la sopravvivenza di tantissime realtà.
La seconda domanda chiede "a quanto ammonta la cifra che la
Cooperativa Il Riccio deve rimborsare per l'uso e l'affitto dei
locali della sede". Pensate che un contratto di affitto
sottoscritto dalla cooperativa nel mese di agosto 2013 ammonta a
17.600 euro! L'immobile in data 15 dicembre è stato conferito a
Vallée d'Aoste Structure e il contratto è tuttora in vigore. Sono
cifre importanti.
Veniamo invece alla questione concreta che lei ci chiede: se non
ci sono altre soluzioni per contenere i costi. Io ho avuto un
incontro con i responsabili della cooperativa e con Vallée d'Aoste
Structure, per cercare di analizzare insieme la situazione e
soprattutto per valutare come uscirne, per difendere una realtà che
- come lei ricordava - ha diverse valenze e un'importanza
fondamentale sul territorio, sia come promocommercializzazione di
un prodotto valdostano, ma anche di tutela del nostro patrimonio
boschivo e in questo caso dei castagni. Ci sono due azioni. La
prima è che nell'incontro abbiamo richiesto la disponibilità di
Vallée d'Aoste Structure a rivedere il contratto di locazione,
abbassando il canone: c'è stata la disponibilità da parte di Vallée
d'Aoste Structure, che ringraziamo. La seconda è che la legge n. 17
del 2016 all'articolo 13 prevede la possibilità di erogare aiuti a
fondo perduto, a copertura degli oneri per la gestione delle
strutture di proprietà regionale o di proprietà di società a
partecipazione pubblica. Ecco perché abbiamo inserito all'interno
della variazione di bilancio, che la settimana prossima chiederemo
di sostenere - al di là delle altre questioni di cui parleremo: dei
forestali piuttosto che della zootecnia - anche queste questioni,
per salvaguardare delle realtà che, senza questa variazione,
sarebbero effettivamente nell'impossibilità di proseguire
l'attività. È chiaro che sono dei fondi che poi dovranno essere
previsti in modo continuativo nella redazione del bilancio degli
anni futuri, e non con aggiustamenti in corso di bilancio. I
bilanci che si ereditano vanno riaggiustati, spesso perché ci sono
urgenze, ma in questo caso è una situazione che si conosceva.
Quindi la soluzione è, da un lato, di rivedere al ribasso la
questione degli affitti e c'è anche questo intervento urgente per
la copertura del 100 percento del canone di locazione, che
rappresenta un ulteriore strumento per affrontare la crisi, al di
là poi della sospensione dei mutui o di altre azioni urgenti del
cosiddetto pacchetto agricoltura. La copertura del 100 percento del
canone è un segnale che vogliamo dare tutti assieme, per dare
risposte ai reali bisogni delle aziende e degli agricoltori, con
interventi specifici funzionali alle esigenze del comparto.
L'ultima domanda chiede se non ci siano altre soluzioni
logistiche. Una volta che ci sarà stata la possibilità di valutare
l'intera somma rimborsata con la legge, è chiaro che assieme alla
cooperativa e l'amministrazione comunale si faranno dei
ragionamenti, perché ci risulta - ce lo hanno detto i responsabili
della cooperativa - che c'era anche una condivisione degli spazi
per poter ottimizzare l'utilizzo.
In ogni caso ringrazio il collega Cretier, perché effettivamente
portare all'attenzione dell'aula queste tematiche, significa
condividere delle necessità che poi tutti assieme cercheremo di
portare avanti per dare delle risposte.
Presidente -
Ha chiesto la parola il consigliere Cretier,
ne ha facoltà.
Cretier (PD-SIN.VDA) -
Grazie Assessore per l'impegno e
per il ragionamento che c'è stato. Mi ritengo soddisfatto della
presa in carico della tematica. Sottolineo nuovamente l'aspetto
mutualistico, perché è proprio su questo che la cooperativa Il
Riccio di Lillianes intende operare: gestire insieme la lavorazione
e la vendita dei prodotti. I costi di produzione al momento non è
possibile abbatterli per la questione del territorio. I costi di
trasformazione e di vendita stanno facendo il possibile per
contenerli. Per quelli fissi bisognerà pensarci, perché sono
pesanti da sostenere anche in funzione del volume di prodotto
commercializzato. In questo caso chiedevo - avete già operato e
siete già avanti rispetto alle mie informazioni - se non c'era la
possibilità di rapportare la locazione al volume del fatturato,
oppure attraverso un'equazione che prenda in considerazione che la
cooperativa poi chiaramente gestisce e controlla anche la
struttura, che tra l'altro è in una posizione fantastica, perché è
proprio sulla strada regionale per Gressoney e quindi ha
un'attrattiva anche per il turista di passaggio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK