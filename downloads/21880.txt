Consiglio Regionale della Valle d'Aosta - Oggetto del Consiglio n. 1591 del 10 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ELEZIONI
MINORANZE ETNICHE E MOVIMENTI MIGRATORI
Minoranze etniche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1591 del 10 novembre 2005 - Resoconto
OGGETTO N. 1591/XII - Rappresentanza Walser nel Consiglio
regionale. (Ritiro di mozione - Approvazione di risoluzione)
Mozione
Ricordata la precedente iniziativa discussa il 26 ottobre
scorso;
Richiamate le delibere dei Comuni appartenenti alla Comunità
Montana Walser e la lettera dell'8 ottobre scorso della Consulta
permanente per la salvaguardia della lingua e della cultura Walser,
aventi tutte per oggetto la richiesta al Consiglio regionale della
Valle d'Aosta, a proposito della normativa che regolamenta
l'elezione del Consiglio regionale, di procedere alla costituzione
di un collegio uninominale per la minoranza Walser;
Ritenuto opportuno che tale problematica venga affrontata al
più presto;
Il Consiglio regionale
Impegna
La Giunta regionale a costituire un gruppo di lavoro
finalizzato a individuare entro sei mesi soluzioni legislative
idonee a garantire la rappresentanza Walser all'interno del
Consiglio regionale.
F.to: Lanièce - Comé - Stacchetti - Viérin Marco - Salzone -
Lavoyer - La Torre
Président - La parole au Vice-président Lanièce.
Lanièce (SA) - A distanza di un Consiglio regionale torniamo in
aula con questo problema importante e sentito, sul quale già la
volta scorsa il Presidente Caveri, nel rispondermi, aveva detto che
non poteva essere la Giunta a dare delle risposte in merito sia
alla richiesta dei vari Comuni della Comunità Walser di
costituzione di un Collegio uninominale per la minoranza Walser sia
alla mia proposta di istituire un apposito gruppo di lavoro per
studiare questa problematica in modo da dare delle risposte in
tempi celeri.
Alla luce di quanto mi aveva dichiarato allora il Presidente
Caveri, che aveva sostenuto l'opportunità di coinvolgere il
Consiglio regionale, abbiamo preso spunto dalle sue parole e oggi i
gruppi di "Stella Alpina" e "Fédération" hanno presentato insieme
questa mozione che coinvolgerà il Consiglio regionale su questo
problema e lo porterà a una votazione in merito alla richiesta di
costituire un gruppo di lavoro, finalizzato ad individuare, entro 6
mesi, soluzioni legislative idonee a garantire la rappresentanza
Walser all'interno del Consiglio regionale.
Passo ora ad illustrare i motivi che ci hanno indotto a
presentare questa mozione.
Anzitutto il fatto che in questi primi 10 mesi del 2005 tutti
gli organismi elettivi e rappresentativi della Comunità Walser
(Comuni, Comunità montana e la Consulta per la tutela e la
salvaguardia della lingua Walser) si sono espressi chiedendo a gran
voce - con una lettera da parte della Consulta e con provvedimenti
adottati a maggioranza dai Consigli comunali e dalla Comunità
montana - alla Regione di costituire un Collegio uninominale per la
minoranza Walser. Abbiamo quindi un'esigenza che viene sollevata
dalla Comunità che chiede di essere rappresentata all'interno di
questo consesso: questo è già un importante dato positivo e sta
alla base dell'iniziativa della "Stella Alpina" e della
"Fédération" su detta problematica, perché pensiamo che sia giusto
che il Consiglio regionale si esprima politicamente su questa
richiesta ufficiale che è pervenuta a tutti i gruppi
consiliari.
Il secondo aspetto è che questa richiesta è stata analizzata
spesso alla vigilia delle elezioni regionali: faccio riferimento
all'ultima modifica della legge elettorale, avvenuta nel 2002,
quando furono auditi dalla commissione competente i vari
rappresentanti della Comunità, che espressero in quell'occasione la
necessità di addivenire a un meccanismo che garantisse la
rappresentanza Walser in Consiglio regionale, mentre la legge
elettorale prevedeva quel meccanismo tuttora vigente,
dell'apparentamento che in ben 2 occasioni non ha dato i suoi
frutti, dimostrando di fatto la sua poca validità. Durante quelle
audizioni, a fronte del sollecito espresso dai vari rappresentanti
della Comunità Walser, le risposte date dai commissari della
maggioranza furono queste: "teniamo conto di questo aspetto, siamo
d'accordo sul principio, ma non ci sono i tempi tecnici per
addivenire ad una modifica, perché ci sono diverse scelte e le
scelte che potrebbero essere intraprese richiederebbero tempi
talmente lunghi da superare il momento in cui si procederà
all'elezione regionale". Questo è il motivo per cui oggi noi
ribadiamo con più forza che, poiché siamo nel 2005 e le prossime
elezioni saranno nel 2008, c'è tutto il tempo per analizzare a
fondo la problematica e dare poi una risposta alle istanze che
vengono da questi consessi democratici che rappresentano la
Comunità Walser.
Terzo aspetto: perché viene chiesta la rappresentanza per i
Walser? In questi anni noi spesso abbiamo espresso, tramite
dichiarazioni sui giornali e in quest'aula, la necessità di essere
rappresentati come popolazione valdostana nei consessi nazionali ed
europei; poco tempo fa i Capigruppo sono stati investiti delle
discussioni avute con il Parlamento italiano, dove i nostri
Parlamentari si sono attivati nell'ambito delle riforme poste in
essere dal Governo italiano per mantenere la rappresentanza
valdostana, in modo da poter esprimere quindi un senatore e un
deputato. La stessa cosa è stata fatta per il Parlamento europeo,
anche se con minor successo, ma è stata votata da quest'aula una
risoluzione in cui si chiedeva di essere rappresentati all'interno
del Parlamento europeo.
Così come noi rivendichiamo il diritto che il popolo valdostano
sia rappresentato in tutti i rami del Parlamento italiano e del
Parlamento europeo, dobbiamo prevedere un sistema elettorale che
consenta al popolo Walser di esprimere un proprio rappresentante in
Consiglio regionale. Il federalismo è importante "non solo da
Carema in giù, ma anche da Pont-Saint-Martin in su", altrimenti si
attuano 2 pesi e 2 misure e noi, di "Stella Alpina" e "Fédération",
non siamo d'accordo. Ci si batte per il federalismo fuori dalla
Valle d'Aosta e in Valle d'Aosta, ci si batte per difendere il
particolarismo e le minoranze fuori dalla Valle d'Aosta ma anche in
Valle d'Aosta: quindi queste sono le motivazioni che hanno portato
i due gruppi a presentare questa mozione, che fa riferimento alle
deliberazioni della comunità Walser, all'iniziativa precedente con
cui era stato sollecitato il Presidente ad investire il Consiglio,
così come oggi avviene, e che impegna a costituire un gruppo di
lavoro "ad hoc".
Perché un gruppo di lavoro e non la commissione competente? Ma
perché un gruppo di lavoro può essere comprensivo non solo di
politici e amministratori, ma anche di giuristi che possano
predisporre le modifiche normative necessarie per giungere alla
costituzione di un Collegio uninominale, oltre che di
rappresentanti della zona Walser, cosa che una commissione
competente non potrebbe permettere. Sappiamo bene che se in un
gruppo di lavoro ci sono le persone interessate al problema, queste
persone fanno sì che le riunioni vengano fatte in tempi brevi. Ieri
richiamavo il gruppo di lavoro nominato per decidere sulle tariffe
autostradali agevolate: questo gruppo di lavoro è stato individuato
il 4 novembre scorso, è stato nominato dopo 5 mesi e si è riunito
una sola volta! È ovvio che in questo caso si procede con lentezza
perché non c'è molto interesse da parte delle persone che fanno
parte di questo piccolo gruppo di lavoro. Se, invece, noi facciamo
un gruppo di lavoro in cui inseriamo i rappresentanti walser,
sicuramente saranno loro che faranno da pungolo in modo da
accelerare le riunioni e la conseguente decisione che verrà
successivamente presa. Non possiamo oggi sapere quale sarà la
soluzione, ma vogliamo che venga analizzato il problema in tempi
celeri per permettere modifiche della legge elettorale, in modo da
giungere all'obiettivo chiesto non solo dai gruppi che hanno
firmato la mozione, ma soprattutto dalla Comunità Walser, ovvero
costituire un Collegio uninominale che garantisca la rappresentanza
Walser in Consiglio regionale.
C'è quindi un problema che viene posto dalla Comunità Walser,
noi lo abbiamo recepito e lo portiamo in aula e vogliamo discutere
su questo, chiedendo di creare un gruppo di lavoro che studi, in
tempi brevi, tale problematica e individui un percorso che permetta
di soddisfare la richiesta dei Comuni Walser.
Président - Je déclare ouverte la discussion générale. Je
rappelle que sur ce thème a été déposée une résolution, qui ne doit
pas être inscrite s'agissant de la matière, et qui porte la
signature des collègues Sandri et Cesal, dont je donne lecture:
Risoluzione
Il Consiglio regionale della Valle d'Aosta
Ricordata la precedente iniziativa discussa il 26 ottobre
scorso;
Richiamate le delibere dei Comuni di Gressoney-La-Trinité (n°
5 del 21.01.2005), Gressoney-Saint-Jean (n° 24 del 03.03.2005) e
Issime (n° 16 del 05.05.2005) e la lettera dell'8 ottobre scorso
della Consulta permanente per la salvaguardia della lingua e della
cultura Walser, aventi tutte per oggetto la richiesta al Consiglio
regionale della Valle d'Aosta, a proposito della normativa che
regolamenta l'elezione del Consiglio regionale, di procedere alla
costituzione di un collegio uninominale per la minoranza
Walser;
Ritenuto opportuno che tale problematica venga affrontata al
più presto;
Impegna
La I^ Commissione consiliare permanente "Istituzioni e
autonomia", nell'ambito di una più ampia riflessione sulla
legislazione elettorale regionale, ad esaminare i risultati delle
norme di rappresentatività della minoranza Walser ed eventuali
soluzioni legislative idonee a garantire un'adeguata rappresentanza
della minoranza germanofona in seno al Consiglio regionale della
Valle d'Aosta;
La V^ Commissione consiliare permanente "Servizi sociali", di
verificare lo stato di attuazione dell'articolo 40bis dello
Statuto, in merito alla salvaguardia delle caratteristiche
linguistiche e culturali della popolazione della Valle del Lys,
nonché dell'insegnamento della lingua tedesca nelle scuole.
F.to: Sandri - Cesal
La parole au Conseiller Cesal.
Cesal (UV) - Questa iniziativa è conseguente alle recenti prese
di posizione della Consulta permanente per la salvaguardia della
lingua e della cultura Walser, è conseguente alle deliberazioni
assunte dai Comuni di Gressoney-La-Trinité, Gressoney-Saint-Jean e
Issime, che sono state trasmesse a tutti i Consiglieri regionali e
alla I Commissione, di cui sono Presidente. Queste iniziative
tendono a sollecitare un intervento del Consiglio regionale per
provvedere alla costituzione di un Collegio uninominale Walser, per
consentire a questa piccola comunità minoritaria nella Regione
Valle d'Aosta, di avere una rappresentanza in seno al Consiglio
regionale.
La tutela della minoranza Walser è prevista dall'articolo 40
bis, introdotto con legge costituzionale n. 2/2003, nel nostro
Statuto di autonomia. La norma recita:
"Le popolazioni di lingua
tedesca dei Comuni della Valle del Lys, individuati con legge
regionale, hanno diritto alla salvaguardia delle proprie
caratteristiche e tradizioni linguistiche e culturali. Alle
popolazioni di cui sopra è garantito un insegnamento della lingua
tedesca nella scuola attraverso gli opportuni adattamenti alle
necessità locali".
Nel 1998, con la legge regionale n. 47,
venne approvata da parte del Consiglio una norma che titolava:
"
Salvaguardia delle caratteristiche e tradizioni linguistiche e
culturali della popolazione Walser della Valle del Lys"
, che va
ad individuare i Comuni sede di popolazione di lingua tedesca ed
inseriti nell'allora costituenda Comunità montana Walser.
La legge elettorale vigente prevede, nel caso specifico,
l'elezione di un rappresentante in seno a questa Assemblea, qualora
un candidato apparentato con una lista presente su tutto il
territorio regionale ottenga almeno il 40% dei voti dell'elettorato
concernente i Comuni interessati. È un sistema particolare, un po'
originale, sicuramente mutuato dalla legge nazionale per l'elezione
al Parlamento europeo. Si tratta di un sistema, però, che non ha
funzionato, in quanto da almeno 2 legislature la comunità in
questione non riesce ad eleggere un suo rappresentante in seno a
questo consesso. Credo che parte delle colpe possano essere
tranquillamente addebitate al sistema elettorale, ma non credo di
sbagliare dicendo che la Comunità Walser non ha dimostrato
sufficiente coesione e la frammentazione delle candidature
apparentate ha contribuito ad impedire che si potesse giungere ad
esprimere una candidatura e una elezione unitaria.
Personalmente ho sempre rivendicato il diritto della Valle
d'Aosta di avere un suo rappresentante eletto in seno al Parlamento
europeo, sono stato fra l'altro il primo firmatario di una proposta
di legge tendente a modificare la norma statale in materia fino al
punto di permettere alla nostra Regione la sua giusta
rappresentanza europea; sono quindi sensibile alle richieste della
Comunità Walser per cercare di garantire la loro giusta
rappresentatività politica presso il Consiglio regionale. Ritengo
però che lo strumento che è stato individuato dai presentatori
della mozione non sia dei più idonei... mi spiego meglio.
La competenza in materia elettorale compete al Consiglio
regionale, non al Governo; la potestà legislativa poi appartiene al
singolo Consigliere ed il fatto di andare ad incaricare la Giunta
regionale di predisporre gli opportuni studi al fine di giungere
alla costituzione di un Collegio uninominale non mi trova per
niente d'accordo, soprattutto se consideriamo le frequenti
lamentazioni provenienti da questi banchi in ordine all'esproprio
di competenze del Consiglio da parte del Governo regionale. Da più
parti - sempre in questo consesso - giungono delle sollecitazioni
alla maggioranza di mettere in cantiere la revisione della legge
elettorale vigente, in quanto non più rispondente alle esigenze
attuali o almeno lavorare su questo in questo secondo scorcio di
legislatura. È un tema delicato, che dovrebbe essere affrontato in
maniera costruttiva da parte di tutti i gruppi, e in quel contesto
ritengo che si potrà parlare anche della rappresentanza Walser e
valutare attentamente tutte le ricadute che un tale provvedimento
potrebbe comportare.
Esprimo quindi il mio impegno personale e quello del gruppo che
rappresento per giungere alla definizione di una posizione chiara
ed univoca; in questo caso tranquillizzo il collega Lanièce in
quanto noi siamo non federalisti solo al di fuori della Valle
d'Aosta, ma lo siamo sempre in tutte le occasioni, rammentando che
l'obiettivo principale a cui dovremmo tendere come Consiglio
riguarda la salvaguardia della cultura, della lingua e delle
tradizioni Walser e, in subordine, altre rivendicazioni seppur
legittime, ma che ritengo del tutto secondarie.
Come ha già annunciato il collega Sandri, abbiamo presentato un
documento alternativo a quello presentato dai gruppi di
"Fédération" e "Stella Alpina", dichiarando la disponibilità del
nostro gruppo per giungere alla stesura di un documento unitario.
La nostra risoluzione impegna la I Commissione consiliare
permanente "Istituzioni e autonomia", nell'ambito di una più ampia
riflessione sulla legislazione elettorale regionale, ad esaminare i
risultati delle norme di rappresentatività della minoranza Walser
ed eventuali soluzioni legislative idonee a garantire un'adeguata
rappresentanza della minoranza germanofona in seno al Consiglio
regionale della Valle d'Aosta; la V Commissione consiliare
permanente "Servizi sociali", di verificare lo stato di attuazione
dell'articolo 40bis dello Statuto, in merito alla salvaguardia
delle caratteristiche linguistiche e culturali della popolazione
della Valle del Lys, nonché dell'insegnamento della lingua tedesca
nelle scuole.
Siamo disponibili a giungere alla stesura di un eventuale
documento unitario; nel caso ciò non fosse possibile, voteremo il
nostro documento e ci asterremo sul documento presentato dalla
"Stella Alpina" e dalla "Fédération".
Président - La parole au Conseiller La Torre.
La Torre (FA) - Ho ascoltato con attenzione l'intervento del
collega Cesal, che ha parlato di impegno sul tema, e devo dire che
questo impegno da lui manifestato non mi pare supportato da una
chiara volontà politica: dico questo con molta tranquillità, come
una persona che ha ascoltato questo dibattito quasi come se fosse
la prima volta che se ne parla, ma in realtà non è così, perché se
ne parla da tanti anni della questione Walser.
Devo dire che è con sorpresa che ho sentito pronunciare da lei
alcune parole, come ad esempio
"sollecitare"
; ma, collega
Cesal, questa mozione è stata presentata da noi al Consiglio da più
giorni, ho invece l'impressione che voi, all'ultimo minuto, adesso,
sollecitati, non per sollecitare, ma sollecitati, velocemente
insieme al collega Sandri, avete presentato una risoluzione! Visto
che su un argomento così importante bisogna fare anche un po' di
politica, perché questo è - e io sono qui per quello -, allora
facciamo politica e chiacchieriamo! Anzitutto dobbiamo
chiacchierare per rispetto, tante persone sono venute qui oggi: non
diamo loro il solito Consiglio regionale, dove si sentono le belle
posizioni; no, facciamo loro capire bene chi è d'accordo e chi
contro e su che cosa, perché su certe questioni non si può essere
un po' d'accordo! No Consigliere, cominciamo a dire: "sono
d'accordo che si proceda alla costituzione di un Collegio
uninominale per la minoranza Walser"; oppure: "io non sono
d'accordo"! Poi, da lì, chiarito cominciamo a scendere e ad
argomentare del perché io sono d'accordo e poi tu mi spieghi che ci
vogliono 6 mesi, che ci vogliono 4 modifiche... però siamo convinti
di farlo.
Tu mi devi dire quindi, a nome del tuo gruppo e tuo personale,
se sei d'accordo, ma questo solo per cominciare la discussione e
per permettere, a chi è venuto fin qui, di capire, altrimenti il
rischio è che qualcuno dica: "portiamo a casa qualcosa, meglio che
niente, tanto lì non si capisce, magari una porticina si apre e in
altri prossimi 6-7 anni qualcosa facciamo"! No, cominciamo a dire
se si è d'accordo o se non si è d'accordo, ma non mi venire a dire:
"sollecitare"
! L'hai presentata 2 minuti fa questa... potevi
presentarla quando abbiamo presentato noi la nostra... è un
argomento così poco significativo? C'era bisogno di scriverla di
là, in 10 minuti?
Questa risoluzione è molto scarna e chiara, dice: "procedere
alla costituzione di un collegio"... non dice altro! Questa invece
è molto meglio e seria, l'ho letta qui, adesso me la rileggo:
"
la
I Commissione consiliare permanente "Istituzioni e
autonomia", nell'ambito di una più ampia riflessione"
,
fermiamoci; ma se su questo argomento, di cui parliamo da più di 8
anni, non abbiamo fatto un'ampia riflessione... ma stiamo mica
scherzando? Ci vuole un'ampia, ma "molto" ampia riflessione sulla
legislazione elettorale regionale, ad esaminare, e qui,
attenzione... ad esaminare, perché di posizioni ce ne sono diverse,
i risultati si possono leggere in un modo o nell'altro, anche
perché prima ti ho sentito dire: "i Walser non hanno coesione"...
ma qui non si tratta di avere coesione o non avere coesione, si
tratta di avere diritto o non avere diritto! Poi se uno vuole lo
esercita e, se uno non vuole, non lo esercita! I diritti sono
diritti e noi che siamo Valdostani, facciamo la battaglia per le
autonomie, questo è quello che diciamo: che la nostra autonomia è
un diritto, non è una scelta! I Walser possono anche votare contro
i loro candidati, ma è un loro diritto poter essere rappresentati,
non è una scelta! Il loro diritto va sancito da una legge,
dopodiché faranno quello che vogliono, se non si vorranno eleggere,
non si eleggeranno mai!
Vado avanti:
"ed eventuali"
... ma almeno togliamo le
"eventuali", vuoi mica che venga fuori una soluzione, vuoi mica che
chiacchierando-chiacchierando venisse fuori una soluzione? Ma
"eventuali", però questa è più "farina di Sandri" che sua, perché
le riconosco che lei ha quanto meno una linearità di un certo tipo.
Infatti dopo viene fuori la "farina di Sandri", perché non basta la
I Commissione, che per correttezza è quella giusta, non basta,
bisogna portarlo anche nella V Commissione, che poi è quella
competente, "Servizi sociali", quella dove trattiamo anche i
problemi dell'ospedale e non si può mai sapere, l'anzianità, si va
avanti, bisogna tutti ospedalizzarli, quindi la V, ma la V ci sta
bene, ma sì, perché una è a presidenza dell'Union, l'altra è a
presidenza dei "DS"... vuoi che non equilibriamo nel famoso
discorso dell'equilibrio certosino, "eventuali" - ripeto -
"eventuali" soluzioni? Non stiamo ancora arrivando a trovare
soluzioni, ma eventuali soluzioni, però è meglio mettere le mani
avanti, così lo spostiamo pure dalla I Commissione che ne ha piena
competenza, anche alla V, via, dai! Perché non anche a quella delle
finanze... perché no? Lì c'entra un po', perché costa, se si fa un
collegio ci saranno dei costi? Io lo porterei anche nella
Commissione finanze, che numero è, la II... ecco, portiamolo anche
lì, chi è il Presidente? Ecco, Rini, potrebbe andare bene, Rini lì
mi piace!
E poi:
"di verificare lo stato di attuazione dell'articolo
40bis dello Statuto"
, è bene ribadire anche la parola
"Statuto", è una bella parola, Statuto lì ci sta bene,
"in
merito alla salvaguardia delle caratteristiche linguistiche e
culturali"
... se dobbiamo scrivere, nel 2005,
"in merito
alla salvaguardia delle caratteristiche linguistiche e
culturali"
... allora mi chiedo: che Regione autonoma siamo? Io
direi che dovrebbe essere acquisito nel nostro "DNA"! La
salvaguardia la difesa è quando sono a Roma, ma qui, io devo
parlare di salvaguardia? Nella nostra Regione?
Torno al discorso di prima Consigliere, per mandare a casa il
pubblico almeno con un pensiero chiaro, si rialzi e dica se lei è:
"sì, sono favorevole a titolo personale..." - oppure anche a nome
del gruppo dell'Union - "al collegio", dopodiché i fatti li
facciamo insieme, andiamo di là, lo rimodifichiamo, però partiamo
dicendo: "il gruppo dell'"Union", il gruppo dei "DS", il gruppo di
"Fédération", il gruppo di "Stella Alpina"..., sono d'accordo a
costituire... e da lì mettiamo giù tutto il programma entro 6 mesi,
entro un anno... non lo so. Guardi, pur di arrivare a una soluzione
che si realizzi, personalmente sono disposto a trovare degli
accordi, purché si parta dicendo con chiarezza chi è d'accordo e
chi non è d'accordo, perché siamo nel 2005, ne leggiamo troppe sui
giornali, "basta" almeno agli occhi dei cittadini! Mettiamoci a
nudo davanti al popolo, almeno questo è dignitoso! Almeno quando
usciamo da qui, stasera, avremo fatto un Consiglio che è stato
piacevolmente dignitoso e rispettoso dell'etica; abbiamo già tanti
problemi, almeno regaliamoci un Consiglio piacevolmente
dignitoso!
Concludo... il mio attacco Consigliere non era nei suoi
confronti ma alla non chiarezza, mi rendo conto che l'hanno
obbligata all'ultimo minuto a presentare una risoluzione, che
l'avete scritta là, velocemente nel corridoio, perché bisogna
"sollecitare" il problema; mi rendo conto che c'è una lottizzazione
interna fra V e I Commissione, mi rendo conto di tutte queste cose,
quindi lei ha un mucchio di argomenti per rispondermi.
Président - La parole au Conseiller Sandri.
Sandri (GV-DS-PSE) - Non si può negare che in politica la
"verve" può essere affascinante e attirare l'attenzione, però
spesso la "verve" si associa a una superficialità di analisi che,
talvolta, può essere controproducente per chi è dotato di questa
"verve".
Dobbiamo riconoscere ai membri della "Stella Alpina" - non so se
chiamarla "Stella Alpina" o "Stella Alpina-Fédération", perché ci
sono stati rinnovati applausi di riavvicinamento fra questi due
gruppi - il merito di riproporre in questa Assemblea, in tempi
assai veloci, una sollecitazione della comunità, della
"Gemeinschaft Walser", che era stata presenziata sia dai Sindaci
dei Comuni che dalle associazioni culturali della comunità
germanofona del Monte Rosa. Eravamo già convinti di prendere atto
di queste comunicazioni, ci stavamo avviando a un dibattito serio,
perché è un problema serio, per questo non abbiamo problemi ad
affrontare il tema che ci è stato repentinamente posto in Consiglio
regionale. Vorrei essere chiaro e per questo non sarò
brevissimo.
Dobbiamo partire dalla considerazione, come diceva il collega La
Torre, dell'importanza della Comunità Walser come patrimonio
insostituibile della nostra comunità, un valore di diversità
ovviamente e, proprio per questo, è un arricchimento. Abbiamo
questo valore da forse 1.000 anni, ci siamo arricchiti
reciprocamente, tanto che perfino un riferimento fondamentale della
nostra storia, Emile Chanoux, ci può dare qualche spunto di
riflessione per analizzare questo punto. Lui ha sempre fatto
riferimento all'esperienza della Svizzera, Stato intramontano, da
sempre orgoglioso del proprio federalismo e dei propri diritti di
autonomia nei confronti di tutti: dall'imperatore tedesco a
Napoleone. Ebbene, proprio l'esistenza nell'alta Valle del Lys di
questa comunità ci rende simili a quella terra, perché significa
che in Valle d'Aosta, oltre alla francofonia - che è la lingua
tradizionalmente più diffusa -, all'italiano che è arrivato negli
ultimi anni, la presenza del tedesco ci rende simili, anche dal
punto di vista linguistico, alla realtà svizzera. Non solo: è
proprio questa capacità di convivenza nelle valli alpine, in questi
territori difficili di queste popolazioni diverse, che hanno sempre
saputo coltivare le proprie specificità, chi in agricoltura, chi
nell'allevamento o nel commercio, per cui il richiamo non è,
colleghi della "Stella Alpina" e di "Fédération", solo da
interpretare in termini squisitamente elettorali - tornerò su
questo tema -, ma è per richiamare l'attenzione su tutta la
situazione della minoranza Walser in questi anni.
Forse è giunto il momento di fare una riflessione più generale;
ogni tanti anni bisogna rimettere a posto nel proprio ufficio,
sulla propria scrivania e, forse anche per quanto riguarda la
nostra comunità, dobbiamo fare un punto, per una volta, della
situazione della minoranza Walser. Il mondo cambia, cambiano i
punti di riferimento: una cosa era quando verso la fine degli anni
'70 le valanghe chiudevano la strada del Lys e i collegamenti
avvenivano probabilmente solo attraverso la radio e la televisione;
altra cosa è oggi che siamo di fronte a un mercato globale, alla
tecnologia che evolve in maniera velocissima - pensiamo solo al
digitale terrestre -, ma questo come viene coniugato rispetto al
nostro federalismo e alle comunità? È una domanda che ci dobbiamo
porre.
Questa risoluzione cosa vuole mettere in piedi? Non solo una
riflessione indispensabile sul meccanismo elettorale, ma anche
sulla situazione di un punto fondamentale del nostro Statuto,
l'articolo 40bis, che è citato espressamente nella parte
impegnativa. L'articolo 40bis garantisce la difesa delle
caratteristiche e delle tradizioni linguistiche e culturali della
minoranza Walser dell'alta Valle del Lys, non solo, ma
l'insegnamento del tedesco nelle scuole.
Ora, dobbiamo prendere atto di modificazioni del quadro, non
tutti i Walser stanno a Gressoney-Saint-Jean o à
Gressoney-La-Trinité o a Issime, forse ce ne sono altri che stanno
ad Aosta o a Verrès; questi hanno meno diritti dei Walser di
Gressoney? Forse è bene riflettere se non sia opportuno pensare
alla presenza di una televisione o di una radio che trasmetta nella
loro lingua su tutto il territorio regionale. E ancora:
l'insegnamento del tedesco nelle scuole deve arrivare solo fino
alla terza media o non si deve dare anche nelle scuole medie
superiori ai ragazzi la possibilità - non l'obbligo -
dell'insegnamento di questa lingua? Questa è una ricchezza per i
gressonari, per i ragazzi di Issime o comunque i Walser, ma per
tutta la popolazione valdostana. È prendere atto finalmente di
questa realtà. Non è una lottizzazione, anche se 1+1 fa 2, era
facile fare questo ragionamento matematico, però è la volontà di
prendere sul serio questo stimolo che avete posto e di allargarlo
ad una valutazione più ampia dello stato di benessere dal punto di
vista linguistico, culturale, scolastico e di tutto quanto concerne
le caratteristiche della minoranza Walser.
Dal punto di vista istituzionale vorrei riprendere le parole del
collega Cesal: prendiamo atto che la legge elettorale, così come
era stata predisposta, sul meccanismo delle elezioni europee, non
ha funzionato; le motivazioni sono tante, le valuteremo; però
quando si va a dire che occorre una più ampia riflessione sulla
legislazione elettorale regionale, credo che qui siamo tutti
chiamati a fare un grosso sforzo di elaborazione politica, perché
ci rendiamo conto che questa - anche a partire dalla competenza che
abbiamo avuto nel 2001 - è una necessità politica fondamentale,
all'interno della quale dobbiamo inserire l'attenzione per i
Walser. Cosa vuol dire questo? Le soluzioni non sono univoche. C'è
il discorso del Collegio uninominale, ma ce ne sono anche altre di
altro tipo, bisogna saperle coniugare non in un pasticcio o in
aggiunte un po' dilettantesche a un progetto che già è stato
sufficientemente testato, e forse occorre vedere regole nuove per
garantire la stabilità del sistema valdostano, l'attuazione delle
competenze in materia di elezione del Governo regionale e, in
questa occasione, garantire la presenza dell'elezione Walser.
Io pongo una mia personale opinione, che non impegna né il mio
gruppo, né la maggioranza, ma non capisco perché un Walser che si
sia trasferito a Fontainemore, non possa esprimere un proprio
rappresentante di minoranza in Consiglio regionale! Bisogna trovare
dunque dei meccanismi che tutelino anche le persone che non sempre
risiedono in quei Comuni.
Tornando alla presentazione che ha fatto il Vicepresidente del
Consiglio, credo che si debba andare al di fuori della propaganda
politica e raccolgo volentieri la disponibilità, come è stata del
resto raccolta anche dal collega Cesal. Rispetto al nostro testo
forse il punto chiave che potrebbe essere chiarito, e su questo
siamo d'accordo, è quello di identificare dei tempi, non le
"calende greche", ma 4 o 5 mesi, decidiamo insieme.
Quello che vorrei rimarcare - chiudo con una provocazione che è
al tempo stesso la visualizzazione di un concetto - è che noi
condividiamo tutti un concetto fondamentale: la minoranza Walser è
una parte essenziale della nostra comunità, un valore che ci
arricchisce ed è giunto il momento di darle una visibilità più
ampia. La Comunità Walser è rappresentata da un bellissimo simbolo:
è un cuore bianco-rosso con 10 stelle, che sono le 10 Comunità
Walser, con sopra la croce che è simbolo dei commercianti, perché
il commercio era l'attività più importante del mondo Walser. Vedere
nella bandiera della Valle d'Aosta, in alto magari, battere quel
cuore, credo che sarebbe la definitiva sanzione che i Walser fanno
parte a pieno titolo della nostra comunità.
Si dà atto che, dalle ore 17,31, presiede il Vicepresidente
Nicco.
Presidente - La parola al Consigliere Curtaz.
Curtaz (Arc-VA) - La discussione di questa mozione e della
risoluzione che ne è scaturita affronta un problema che si
ripropone, che già era stato affrontato e apparentemente risolto, a
nostro giudizio male, lo avevamo detto, nella scorsa
legislatura.
Vorrei però sottrarmi, oggi, a polemiche e anche a quel poco di
demagogia che mi sembra stia caratterizzando questo dibattito,
perché ritengo che si debba partire da una domanda più generale, a
cui dovremmo rispondere, per poi affrontare il problema della
rappresentanza. Credo che la domanda di fondo che ci dobbiamo porre
sia la seguente: un'assemblea legislativa deve rappresentare una o
più culture, deve rappresentare una o più minoranze culturali, deve
rappresentare un territorio oppure ancora deve rappresentare dei
cittadini? Credo che sia questo il punto di partenza. Il sistema
elettorale in vigore che già prende in considerazione la "questione
Walser", cerca di affrontare tutti questi aspetti forse in maniera
maldestra. Mi ricordo, in particolare, quando si discusse la
normativa nella scorsa legislatura; evidenziai, fra le
contraddizioni di quella legge, quella principale: sostituire il
concetto culturale con un concetto territoriale, perché la
circoscrizione Walser in quel caso ricomprendeva anche ambiti
territoriali che poco avevano a che vedere con quel tipo di
cultura. La questione è molto più complessa, deve farci riflettere,
perché si tratta di decidere se sia una minoranza che va
rappresentata o se siano i cittadini a dover essere rappresentati.
Ciò comporta anche la risposta a un problema che mi è caro e che
ogni tanto riprendo qui, quando parliamo della rappresentanza al
Parlamento europeo: quello dell'uguaglianza del voto.
C'è questo problema: che il voto è uguale per tutti, lo dicono
la Costituzione e lo Statuto speciale, ma il voto uguale non vuol
dire solo che ognuno di noi ha diritto a un voto - ogni testa, un
voto -, ma vuol dire anche che un numero di voti tendenzialmente
uguale serve a determinare i rappresentanti: è questo il principio
di uguaglianza visto dall'altra faccia della medaglia e questo solo
per accennare alla problematicità della questione, nella quale si
deve cercare un punto di equilibrio.
A noi sembra che fra le due proposte di documento che ci vengono
presentate, la mozione della "Stella Alpina" e della "Fédération",
da un lato, e quella delle forze di maggioranza, dall'altra, sia
quest'ultimo documento a rappresentare meglio la complessità della
materia, perché si tratta di una risoluzione più aperta e disposta
ad accogliere tale complessità, anche sotto il profilo
istituzionale, perché una riforma del sistema elettorale, benché
limitata a un certo ambito territoriale, ha poi delle conseguenze
più generali che vanno affrontate nel loro insieme, altrimenti è
superficiale un modo di ragionare che si concentri solo su
quell'eventuale collegio. Si tratta quindi di un documento - quello
della maggioranza - che accoglie meglio la problematicità del tema
e poi mi sembra, dal punto di vista istituzionale, più corretta,
perché rimanda al Consiglio e non alla Giunta l'esame della
materia. Si tratta, qui, di materia tipicamente istituzionale ed è
giusto e corretto che sia il Consiglio ad occuparsene. Queste brevi
riflessioni per dire quindi che fra i due documenti a noi sembra
preferibile quello proposto dai colleghi Sandri e Cesal.
Presidente - La parola al Consigliere Lavoyer.
Lavoyer (FA) - Cercherò di raccogliere l'invito del collega
Sandri, anche se lui ha lanciato un invito, ma fatti ne ha fatti
pochi e sul fatto della "verve" si è espanso ancora di più, siamo
passati dalla I alla V Commissione, siamo passati addirittura ad un
discorso legato alla globalizzazione; praticamente si fa di un
discorso molto semplice, a cui bisogna dare una risposta molto
precisa, un grande fumo dove arriveremo a non dire nulla.
Vedi, caro Curtaz, non è demagogia, anche se ti riconosco
un'onestà intellettuale cristallina e ti spiego perché non è
demagogia il percorso politico che ci ha portato alla firma di
questa mozione. La "Fédération", già nel 1998 si presentò alle
elezioni regionali con una lista collegata Walser e l'impegno
politico della nostra forza, in quella legislatura, nei confronti
dei candidati di quella comunità, che erano consapevoli che quella
legge, come era impostata la legge attuale, non dava una
possibilità - se non minima - di riuscita. L'unico sacrificio che
loro hanno fatto nel candidarsi in quell'occasione è stato
finalizzato a un impegno preciso dal punto di vista politico, che
il Consiglio regionale nella legislatura 1998-2003 approvasse la
modifica della legge, in modo da prevedere la costituzione di un
Collegio uninominale per la minoranza Walser.
Caro Cesal, perché non possiamo accettare la vostra risoluzione?
Perché il contenuto della vostra risoluzione è lo specchio di
quanto è stato fatto in quei 5 anni! In quei 5 anni sono state
fatte tante parole, commissioni, incontri, e mai si è giunti ad una
conclusione! Nel 2003, la "Stella Alpina" - che era composta dalla
"Fédération" e dagli "Autonomisti" - ha di nuovo avuto come
sostegno elettorale una lista collegata Walser; certamente
l'entusiasmo rispetto al 1998 da parte dei rappresentanti Walser
era molto diminuito e anche in quell'occasione il sacrificio di
quei candidati, che si sono esposti in una battaglia persa in
partenza, aveva come finalità l'impegno politico dell'allora
"Stella Alpina" a presentare entro metà legislatura un disegno di
legge che andasse nella direzione di dare una rappresentanza alla
minoranza Walser: è in questo senso che l'attuale "Fédération" e la
"Stella Alpina" hanno presentato insieme questa mozione.
Allora, caro Curtaz, se noi non prendiamo un impegno preciso,
non dal punto di vista di grandi discorsi, qui non si tratta di
principi astratti, si tratta di dare una risposta precisa: questo
Consiglio regionale vuole modificare la legge, per istituire la
rappresentanza Walser all'interno di questo Consiglio regionale...
sì o no? Noi dobbiamo dare questa risposta! Politicamente ci siamo
presi un impegno preciso in occasione delle ultime elezioni del
2003 e questo impegno vogliamo mantenere.
Dal punto di vista del merito siamo tutti d'accordo; noi
vogliamo solo mettere un punto fermo. Caro Cesal, non demandiamo
alla Giunta di legiferare, chiediamo al Governo regionale che ha il
90% di partecipazione di rappresentanti della forza autonomia
dell'"Union Valdôtaine", di costituire un gruppo di lavoro che
entro 6 mesi ci dia i presupposti per la modifica della legge e per
dare una risposta al problema, quindi non vogliamo demandare nulla,
né esautorare il Consiglio regionale. Così come l'altro infelice
riferimento di dire: "i Walser avevano già la possibilità, come mai
non se lo sono eletto"! Noi non possiamo scaricare sulla comunità
Walser una cosa che dobbiamo dare come diritto certo!
Rifiuto anche il concetto dell'opposizione e della maggioranza,
perché se lo guardassimo da questo punto di vista, noi
dell'opposizione dovremmo non portare avanti questa iniziativa.
Infatti siamo ben consci che qualora questa iniziativa si
concretizzi, probabilmente il rappresentante Walser sarà un
consigliere in più dell'"Union", ma questo non è un problema,
perché siamo consci che questo non è un risultato elettorale nei
nostri confronti, è un problema di principio, e questo principio
l'ha già sottolineato il collega Lanièce.
Ci rendiamo conto che il collega Curtaz non può avere le stesse
sensibilità delle forze autonomiste; noi, in quanto forze
autonomiste, siamo molto sensibili a queste problematiche. Quando
dobbiamo confrontarci con lo Stato italiano, dobbiamo difendere
l'autonomia della nostra Regione, in questo caso è la nazione
valdostana che deve dare una risposta precisa a una minoranza al
suo interno, quindi noi non facciamo parole, siamo tutti d'accordo
sulle cose scritte, noi vogliamo solo una data precisa.
Siamo disponibili a votare la risoluzione delle forze di
maggioranza, devono solo inserire una tempistica precisa, perché
quanto è detto nella risoluzione della maggioranza è tutto
condivisibile, ma è quanto è stato fatto già da 8 anni a questa
parte, dal 1998 al 2005 si è fatto esattamente quello che è
previsto in questa risoluzione, cioè nulla! Chiediamo al Consiglio
di mettere un punto fermo e - come ha detto bene il collega La
Torre - che le singole forze si esprimano con chiarezza: se sono o
non sono d'accordo su questo argomento.
Presidente - La parola al Consigliere Cesal, per secondo
intervento.
Cesal (UV) - Intervengo per la seconda volta per un motivo di
orgoglio personale, in quanto ritengo di essere una persona seria e
di averlo sempre dimostrato in questa sala! Proprio per questo
ritengo che ogni provvedimento, prima di essere assunto, debba
essere attentamente valutato. Non ho certo la foga oratoria del
collega La Torre, che mi ha attaccato in maniera spudorata,
maleducata, ho solo una capacità: quella di studiare i problemi, di
cercare di approfondirli, di dargli una soluzione concreta e di
essere sempre presente in Consiglio! Cerco sempre di portare il mio
modesto contributo al dibattito, contributo che magari non può
piacere, che non è in linea con le aspettative dei più, ma di cui
rispondo solo alla mia coscienza. Non faccio "sparate" ogni tanto,
soprattutto quando c'è gente in tribuna, ma intervengo in tutte le
occasioni in cui ritengo che il mio contributo possa essere utile
al dibattito!
Per entrare nel merito, ritengo che introdurre il principio
della rappresentatività territoriale del Consiglio regionale debba
essere attentamente valutato, perché potrebbe aprire la porta a
delle rivendicazioni altrettanto legittime da parte di altre
comunità e faccio un esempio che mi riguarda: la Comunità montana
Valdigne Mont Blanc, di cui oggi sono l'unico rappresentante in
questo Consiglio, per 25 anni non ha avuto la rappresentanza qui
dentro, 8.000 voti, un'area delle più opulente della Valle d'Aosta
non è stata capace di esprimere un suo rappresentante. Qualcuno
voleva introdurre il principio della rappresentatività
territoriale... ritenete che sia giusto? Pongo questa domanda.
Io non sono d'accordo sul principio della rappresentatività
territoriale, ma... ritenete che sia giusto? Per cui ritengo che
tutte le decisioni di questa importanza, prima di essere assunte,
devono essere valutate. Io non ero presente in questo Consiglio
prima, se n'è parlato altre volte, voi eravate presenti dalla I
Commissione, il vostro gruppo aveva la Presidenza della I
Commissione e potevate intervenire in quel caso se volevate farlo!
È per tale motivo che voglio approfondire questo problema, è per
questo che voglio capire prima di decidere, ho questa abitudine, mi
viene da lunghi anni di presenza sul campo, sia in campo
professionale, sia nelle varie amministrazioni locali. Sono
disposto a ragionare con chiunque voglia farlo... non sono disposto
ad accettare lezioni da nessuno! Non voglio neanche scadere nella
demagogia, perché ho sentito un discorso chiaramente demagogico, ma
io non voglio scendere in demagogia perché questo modo di fare non
mi appartiene.
Chiedo, a questo punto, una sospensione per vedere se è
possibile arrivare a un testo condiviso, perché siamo disposti a
ragionare; non siamo disposti a fare delle "sparate" e non sono
disposto ad accettare lezioni da nessuno!
Presidente - La parola al Consigliere Viérin Marco.
Viérin M. (SA) - Mi dispiace che il collega Cesal abbia fatto un
intervento da offeso, perché altre volte lo avrebbero potuto fare
altri. Mi piace, invece, l'ultima frase che ha detto, cioè "siamo
disposti a ragionare", però in quel caso bisogna anche accettare le
idee degli altri!
Tornando al problema, non voglio andare a toccare la storia, lo
ha già fatto il Consigliere Sandri, anche se poi si è confuso fra
Comunità montana Monte Rosa con quella Walser, forse non ha capito
bene qual è la geografia della bassa Valle, ma vorrei toccare
l'aspetto fondamentale che sta alla base di questa discussione.
Sono disposto anche a ricordare il tragitto che c'è stato in
commissione in merito al problema, perché dobbiamo essere corretti
anche nell'esaminare quello che è successo. Noi abbiamo tentato - e
intendo dire noi tutti - abbiamo cercato di dare una risposta ai
Walser facendo quella modifica alla legge elettorale del 40%; ma
questa nostra idea è naufragata in senso pratico, e non possiamo
accettare che il motivo di quel naufragio sia da imputare alla
Comunità Walser - mi sono scritto cosa hai detto - "...che non ha
dimostrato sufficiente coesione". Quando si tratta di avere un
confronto politico in una comunità, che sia la Valle d'Aosta, che
sia l'Italia, che sia la popolazione Walser, è giusto avere anche
idee diverse, altrimenti è finita qualsiasi prospettiva di crescita
per una comunità!
Porto due esempi, che sono identici a quello della Comunità
Walser.
Perché, Cesal, quando si è trattato di elezioni europee, questo
Consiglio ha preso dei provvedimenti identici a quelli che
proponiamo oggi? Dico onestamente, nel 2003 c'è stata la
deliberazione votata da tutti, ad eccezione di "Forza Italia", per
dire che era giusto avere un Collegio uninominale per il Parlamento
europeo in Valle d'Aosta: se prendiamo le motivazioni, sono
identiche a quelle dei Walser. Noi abbiamo fatto un naufragio,
perché nelle ultime elezioni politiche chi è che non è stato capace
di convergere su un candidato per dare un'espressione della Valle
d'Aosta all'interno del Parlamento europeo? I Valdostani, anche
noi. Non è stato colto l'obiettivo con Grimod e noi quindi
continuiamo a dire che abbiamo bisogno del Collegio uninominale, in
cui credo.
Altro esempio: legge elettorale per il Parlamento italiano;
abbiamo fatto tutta una serie di documenti per chiedere che nella
modifica della legge nazionale fosse mantenuto il Collegio
uninominale del deputato e del senatore. Identico discorso, perché
se eravamo inseriti in una circoscrizione con il Piemonte avremmo
potuto eleggere lo stesso un nostro rappresentante con 80.000 voti,
ma dovevamo dimostrare di esserci! Non possiamo fare un
ragionamento per le politiche in un modo, per le europee in un
altro e per il Walser in un altro ancora! Era giusto tentare un
meccanismo che avesse dato delle possibilità, l'abbiamo fatto tutti
insieme, abbiamo verificato che questo meccanismo alla fine non può
dare frutti, e allora dobbiamo andare su un'altra strada! E noi
siamo andati su un'altra strada, e non in questi ultimi 15 giorni,
lo ha detto bene il collega Lavoyer, già in campagna elettorale
abbiamo affermato di voler proporre in questa legislatura un
Collegio uninominale per i Walser, dunque questo è il significato
della correttezza politica. Possiamo anche avere idee diverse, ma è
bene che le esprimiamo e ti ringrazio per aver espresso la tua
idea, che non sei d'accordo su un discorso di separazione
dell'entità territoriale, ma tu sei stato chiaro... noi chiediamo
solo chiarezza.
Siamo disponibili a fare qualsiasi sospensione per portare a
casa qualcosa che la Comunità Walser ha chiesto; dopodiché, se
vogliamo tornare alla vostra proposta alternativa di deliberato,
che nel concreto vuole mescolare l'articolo 40 bis con la richiesta
dei 4 Comuni; non ci hanno mica chiesto il discorso del 40 bis!
Allora cominciamo a rispondere a quello che ci chiedono, poi noi
siamo disponibili, anzi ci impegniamo a ragionare anche sulle
radio, sul giornale della Comunità Walser... però oggi ci hanno
chiesto un'altra cosa e non si può continuare a rispondere su certe
richieste in altra lingua!
Termino riservandomi un secondo intervento per dichiarazione di
voto, per dire che oggi il Consiglio ha affrontato un argomento
delicato, ma che andava affrontato; spero di uscire da qui con un
deliberato chiaro e concordato. A noi interessa, su questo
argomento, avere concretezza.
Presidente - La parola al Consigliere La Torre, per secondo
intervento.
La Torre (FA) - Credo che sia necessario, non certo per attrarre
l'attenzione, perché qui quando si parla sembra che uno voglia
sempre attrarre l'attenzione... Mi dispiace che il Consigliere
Cesal lo interpreti come un attacco personale, ma non lo è
assolutamente. Ho parlato al Capogruppo e, se lui mi conosce, sa
che io - visto che non ho preso neanche un voto lì, per cui non si
può dire che lo faccia per demagogia - difendo il loro diritto come
potrei difendere il diritto della Valdigne, perché sono anch'io una
persona seria e quando difendo dei diritti, o ci si crede o non ci
si crede e la battaglia la si fa fino in fondo! Quello che conta è
che si capisca da che parte ci si schiera, perché quello che non
deve accadere è che qualcuno cerchi - come sempre accade in tanti
luoghi della politica - di costruire delle parole, di coprire con
delle parole delle cose importanti. Io sono un cittadino di Aosta,
non conosco nessuno di quelli che sono lì, forse di vista uno,
sfido chiunque a dire che siamo amici, non ne conosco neanche uno,
ma anch'io ho una dignità e premetto che non mi sono permesso di
insultarti, infatti mi stupisce che ti sei così accalorato!
Dico una cosa: ti conosco come uomo onesto, questo documento lo
avete compilato di là 5 minuti prima, è la verità, non ho detto una
bugia! Vi abbiamo colti impreparati - ma non tu, non sto parlando
di te - vi abbiamo colti impreparati, perché forse il dibattito al
vostro interno non è compiuto; ma allora non era più onesto non
mandarti allo sbaraglio - perché secondo me ti mandano allo
sbaraglio - alzarsi e dire: "il dibattito all'interno dei nostri
movimenti è in corso, non abbiamo ancora una posizione definitiva,
prendiamo tempo"? Onestà intellettuale, giusto; non è demagogia se
parlo io e invece è verità se parla lui... magari posso dire delle
stupidaggini, ma se sono qui dentro almeno quel diritto di parlare
ce l'ho!
Presidente - La parola al Presidente della Regione, Caveri.
Caveri (UV) - È molto interessante vedere il funzionamento della
democrazia, che è nata con la logica dell'agora, cioè della piazza.
Ma l'agora cambia anche a seconda del pubblico, quindi se c'è il
pubblico o non c'è il pubblico da Atene in poi un poco le cose
cambiano.
Io vorrei dire poche cose ed esprimermi sui due documenti che in
questo momento sono alla nostra attenzione, anche se in premessa
per scherzo potrei dire che l'"Union" potrebbe essere anche
favorevole a dividere in collegi uninominali l'intera Valle
d'Aosta, sarebbe una prospettiva assai interessante dal punto di
vista elettorale! Lo dico scherzando, perché questo significherebbe
che la maggioranza assoluta sarebbe garantita forse per l'eternità.
Al di là della battuta, trovo da un lato, ripetendo quello che
avevo detto al collega Lanièce nella scorsa riunione, che la
competenza sia del Consiglio, quindi dovrei dire che esiste un
aspetto non condivisibile, là dove nella mozione presentata oggi si
impegna la Giunta regionale a costituire un gruppo di lavoro.
Ritengo che la legge elettorale, per tutta una serie di ragioni,
debba essere nelle mani del Consiglio, quindi secondo me deve
essere una cosa che deve finire nelle commissioni consiliari
competenti per essere esaminata. Dal punto di vista procedurale mi
sembra che sia più corretta la mozione presentata dai Consiglieri
Cesal e Sandri, cioè un impegno che vede impegnate le Commissioni I
e V: la prima, per gli aspetti elettorali e la seconda per la
cultura, perché l'articolo 40 bis parla di lingua e cultura.
Faccio questo intervento anche per dire che è opportuno che si
mettano i puntini sulle "i" sulla questione della tutela della
Comunità Walser, perché capisco che siamo tutti presi da un afflato
ed affetto - nel mio caso per ragioni di un po' di sangue Walser
nelle mie vene - nei confronti dell'abbraccio della Comunità
Walser, ma vorrei ricordare che il 40 bis dello Statuto di
autonomia non nasce come un fungo. Se c'era un aspetto negativo
dello Statuto di autonomia del 1948 era il fatto che non si parlava
della Comunità Walser. Come ho ricordato l'altra volta, il testo
del 40 bis l'ho scritto di mio pugno e rivendico all'"Union" il
fatto di avere proposto e fatto approvare questa norma con una
modifica dello Statuto, in un momento anche complesso, perché il
Ministro delle Regioni che si contrapponeva nella discussione sul
testo costituzionale era il Ministro Costa, che non era uno molto
"tenero" nei confronti delle Regioni a statuto speciale. In
quell'occasione avevo presentato una norma che fu bocciata allora,
della nascita del 36° Consigliere regionale con il voto garantito
per i Walser, quindi vuol dire che la questione del voto garantito
era già nella testa del legislatore, ma fu bocciata.
Fino al 1989 questa Assemblea non aveva la competenza sulla
propria elezione, perché la legge derivava da una legge dello
Stato, quindi credo che sia stato importante da parte del
Consiglio, in due battute successive, occuparsi di una legge
regionale che aveva fissato un meccanismo (quello del 40%) che era
stata un'occasione data, un'occasione che non era stata colta, che
consentiva a chiunque fosse presente sul territorio di votare per
la lista Walser (e questo risolveva anche quel problema di
territorialità che veniva prima citato). Personalmente tengo a dire
che, visto che uno dei temi in discussione era che erano tutelati
solo i Walser valdostani e non i Walser delle altre comunità
alpine, nel 1999 fu approvata una legge di tutela non solo dei
Walser valdostani, ma dell'insieme dei Walser presenti sul resto
delle Alpi, in particolare attorno al Monte Rosa. Mi sembra che
questo percorso dimostri che non esiste una mancanza di interesse
nei confronti della Comunità Walser, e che non ci deve essere alcun
complesso, né di persecuzione, né di "vulnus" nei confronti della
Comunità Walser. Nel momento in cui si dice: "dobbiamo comunque
mettere mano a una nuova legge elettorale, a un nuovo Statuto di
autonomia" (come sapete, un eventuale nuovo Statuto di autonomia
potrebbe voler dire quel 36° Consigliere che non ci fu consentito
nel dibattito parlamentare nel 1992), credo che sia serio porre -
come è nel documento presentato dai 2 Capigruppo di maggioranza -
all'attenzione delle commissioni competenti la materia. Il Governo
regionale seguirà, se lo si riterrà opportuno, il percorso di
questa eventuale proposta che, a mio avviso, non può limitarsi solo
alla minoranza Walser, ma deve tener conto della particolarità
della Comunità Walser.
Il fatto di approfittare di questa occasione per approfondire
dopo 12 anni anche l'esito e l'adesione reale agli afflati e agli
"input" presenti nell'articolo 40 bis, credo che sia doveroso da
parte di questo Consiglio, per capire se la legge di tutela è
servita ad interpretare la norma costituzionale, se si può fare di
più. Ci apprestiamo, come Governo regionale, a dare seguito a
questa richiesta che abbiamo sviluppato in collaborazione con le
vallate piemontesi Walser, di considerare la Comunità Walser
patrimonio culturale dell'umanità - sarebbe questo un
riconoscimento interessantissimo -, perché la caratteristica della
Comunità Walser sta proprio in queste stelle, ricordate dal
Capogruppo Sandri, che fanno sì che questa comunità attraversi
tutte le Alpi e sia un esempio di quanto siano anacronistici gli
Stati nazionali. Credo che questo possa essere un approccio, quello
di discuterne in commissione, e credo che ci sia la possibilità di
trovare delle soluzioni tecniche che possono essere più accessibili
affinché la Comunità Walser abbia l'ottenimento di un seggio.
Presidente - La parola al Consigliere Cesal.
Cesal (UV) - Per mozione d'ordine. Evidentemente mantengo questa
mia richiesta, se c'è la volontà di discutere; se, invece, c'è la
volontà di polemizzare, rinuncio a questa mia richiesta.
Presidente - La parola al Consigliere Viérin Marco.
Viérin M. (SA) - Credo che nei nostri interventi abbiamo detto
in maniera molto chiara che siamo disponibili ad un confronto,
purché sia un confronto produttivo. Quindi non abbiamo fatto altre
precisazioni.
Presidente - Il Consiglio è sospeso.
Si dà atto che la seduta è sospesa dalle ore 18,12 alle ore
18,38.
Alla ripresa dei lavori riassume la presidenza il Presidente
Perron.
Président - La parole au Vice-président Lanièce.
Lanièce (SA) - Dopo la pausa di riflessione, nell'ottica di una
volontà di analizzare il problema, come era nelle indicazioni che
hanno portato i gruppi della "Stella Alpina" e della "Fédération" a
presentare questa mozione, siamo giunti ad una risoluzione firmata
dai 2 gruppi della "Stella Alpina" e della "Fédération" e dai
rappresentanti dell'"Union", dei "DS" e del gruppo "Arcobaleno".
Una risoluzione che si avvicina alle nostre istanze, che erano
quelle di fissare anzitutto un termine - infatti nell'impegno viene
scritto:
"ad esaminare entro 12 mesi"
- entro cui questa
questione deve essere approfondita; poi la commissione dovrà
riferire al Consiglio, per cui saremo tassativi e, al 12° mese,
presenteremo una nuova mozione perché non possiamo più tollerare
neanche un giorno di perdita di tempo, e daremo incarico ai nostri
rappresentanti della I Commissione di "pungolare" il Presidente in
modo da far sì che questa riflessione venga fatti al più
presto.
Abbiamo eliminato la parola
"più ampia"
come aveva
sollecitato il collega La Torre, mettendo
"una necessaria
riflessione"
; abbiamo parlato della questione della
rappresentatività, e abbiamo fatto inserire
"alla luce dei
mancati risultati dell'attuale meccanismo elettorale",
perché
questo è uno dei motivi che ci aveva spinto a presentare la
mozione. Spesso infatti si parla di tante cose, però quel che conta
sono i fatti concreti e il procedimento elettorale esistente è
fallimentare, quindi sbagliare è umano ma perseverare è diabolico e
in quest'ottica abbiamo voluto evitare di aspettare il 2007, con
ennesima convocazione in commissione dei rappresentanti della
Comunità Walser, per sentirsi dire: "questa volta mettiamo una
percentuale in più", anche se poi alla fine il risultato sarà lo
stesso! Allora cerchiamo di essere più seri e affrontiamo il tema
fino in fondo, il meccanismo non funziona, bisogna sostituirlo...
ma come? Facendo riferimento alle istanze della Comunità, infatti
la parte impegnativa termina:
"individuando soluzioni
legislative idonee a prevedere un'adeguata rappresentanza della
minoranza germanofona in seno al Consiglio regionale della Valle
d'Aosta, in modo da valutare le istanze della Comunità Walser"
,
e visto che la premessa della risoluzione parla di deliberazioni
comunali, le istanze sono quelle di chiedere la costituzione di un
Collegio uninominale per i Walser in Consiglio regionale. Queste
sono le motivazioni che hanno consentito a noi firmatari della
mozione di trovare un accordo con le atre forze e quindi
ringraziamo anche gli altri gruppi firmatari, che hanno voluto
trovare una soluzione, perché il problema è importante e merita di
essere affrontato seriamente.
Per terminare, vorrei leggere un passaggio di una discussione
sulla legge elettorale, avvenuta il 25 luglio 2002, in cui il
collega Rini affermava:
"Un altro punto importante che avevamo
introdotto in legge era la volontà di dare la possibilità alla
minoranza Walser di avere un suo rappresentante in Regione. Certo è
e sarebbe stata auspicabile la creazione di un Collegio uninominale
e personalmente credo che sarebbe in coerenza con i principi
federalisti che gran parte dei presenti in quest'aula professa a
gran voce"
.
"Solo dando un Collegio uninominale alla
minoranza Walser si dimostrerebbe di voler veramente un loro
rappresentante in quest'aula. Purtroppo non è stato possibile e
spero, come richiesto dai Comuni interessati, ciò possa avvenire
almeno per le elezioni regionali del 2008".
Con questo auspicio
il sottoscritto, a nome della "Stella Alpina" e a nome dei colleghi
della "Fédération", si augura che questa risoluzione serva per
poter acconsentire, alle elezioni regionali del 2008, la
costituzione di un Collegio uninominale che permetta ai Walser di
avere una propria rappresentanza in questo Consiglio.
Président - La parole au Conseiller Frassy.
Frassy (CdL) - Abbiamo ascoltato il dibattito che da due ore e
mezzo circa sta impegnando il Consiglio su un argomento che non è
nuovissimo. Ci sono delle novità che possono essere le nuove prese
di posizione espresse dai 4 Comuni della Comunità Walser e questo è
stato motivo sufficiente per riaccendere l'attenzione dei gruppi
politici.
La nostra posizione è una posizione diversa rispetto alle
posizioni espresse, forse non in maniera nitida e definita,
rispetto alle aspettative di quanti stanno in tribuna e
rappresentano la popolazione Walser. Abbiamo voluto aspettare la
conclusione del dibattito politico per intervenire, perché volevamo
capire alla fine qual era la proposta che sarebbe uscita da questo
dibattito. Dobbiamo dire che si è fatto un gran dispendio di
affermazioni di principio, ma senza far uscire alcuna novità.
Allora voglio fare delle riflessioni, non tanto su quello che vi
impegnate a fare voi, nei vostri documenti, ma sul senso di questo
dibattito e sulle aspettative che possono conseguirne.
La prima riflessione è che questa à un'Assemblea che ha
competenza legislativa, per cui ha come primo diritto quello di
fare le leggi. Allora, piuttosto che fare dei documenti "fumosi",
le forze politiche convinte - ammesso che ve ne siano, perché la
nostra sensazione è che le forze politiche oggi si siano piegate ad
un'opportunità di assecondare un'istanza, oggi è fortemente
rappresentata e nella tribuna e da una serie di atti
amministrativi, ed abbiano messo insieme dei documenti che non
dicono nulla! -, dicevo, le forze politiche convinte o anche una
forza politica soltanto che fosse stata convinta di questo
argomento, avrebbe potuto avviare una discussione concreta su un
disegno di legge. Un disegno di legge che è l'elemento necessario
per arrivare a modificare la normativa che in questo momento
sembrerebbe non soddisfare, almeno in termini concreti, l'esigenza
di rappresentatività elettorale in seno al Consiglio regionale
espressa dalle popolazioni dei 4 Comuni Walser.
La considerazione successiva è un'altra: da quando si è cercato
di tutelare la Comunità Walser, è scomparsa la rappresentanza
Walser dall'aula consiliare. Prima dell'articolo 40 bis e della
legge che regolamenta i meccanismi di elezione del Consiglio
regionale, cito alcuni nomi che penso siano nomi noti: Stévenin,
Linty, Mostacchi, erano Consiglieri regionali che rappresentavano
quell'area culturale. È stato introdotto il meccanismo della
"riserva indiana" e, come accade sempre, ogni volta che si cerca di
ingabbiare una comunità, si finisce per emarginarla! È questa la
conclusione alla quale ha portato questa norma di legge.
Cosa rivendica, oggi, una parte di quella comunità? Rivendica di
essere rappresentata in questo Consiglio regionale e in questo fa
riferimento alla propria peculiarità culturale e linguistica, che è
riconosciuta nello Statuto, ma che si ritiene non essere
sufficiente a dargli quella visibilità e quella possibilità di
incidere sulle questioni regionali che ritengono di poter avere
essendo presenti in quest'aula consiliare. Devo dire che la prima
valutazione è da fare sul concetto di minoranza: purtroppo - o per
fortuna - tutte le assemblee parlamentari e l'Assemblea del
Consiglio regionale non fa eccezione; le minoranze, anche quando le
accettano, le considera per quello che sono, per l'appunto
"minoranze". E noi, politicamente, in questo frangente, siamo
minoranza e abbiamo la consapevolezza di contare per quello che
contano le minoranze, ossia di avere l'impossibilità di aggregare
quelle maggioranze necessarie per poter incidere con certi processi
di tipo legislativo.
Questa è un'Assemblea di tipo ampio, nel senso che rappresenta
un territorio che, seppur piccolo, ha qualcosa come 120 mila
abitanti. Ora, ci troviamo a dover valutare da un punto di vista
delle leggi della democrazia se sia opportuno che una minoranza
culturale e linguistica abbia o meno diritto di stare in Consiglio
regionale sul presupposto che è minoranza. Ci sono due modi per
valutare una minoranza: se una sia una minoranza che non abbia
altri modi di essere rappresentata o se sia una minoranza che
appartiene a un contesto più ampio. Riteniamo che la minoranza
Walser appartenga comunque a un concetto più ampio, che è un
concetto a cui qualcuno faceva riferimento, delle popolazioni che
gravitano attorno al Monte Rosa; sicuramente in Valle d'Aosta è una
minoranza che ha dei numeri molto ridotti.
Vorrei però ragionare per un attimo nell'ottica dell'interesse
della Regione Valle d'Aosta e uscire dalla logica della minoranza a
tutti i costi. Vorrei dire che - seppure forse non si siano
insediate nei tempi in cui si sono insediati i Walser in Valle
d'Aosta - ci sono altre minoranze in Valle d'Aosta che hanno
contribuito fattivamente al progresso della nostra Regione. Mi
riferisco alla minoranza dei Veneti o alla minoranza dei Calabresi,
che sono minoranze altrettanto importanti. Per quali motivi nessuno
di voi ha mai sostenuto l'esigenza di dare una rappresentanza in
questo Consiglio a quelle minoranze, che hanno una loro cultura,
una loro identità, delle loro associazioni e dei numeri maggiori?
Non lo avete sostenuto perché non le avete mai considerate "riserva
indiana", ma avete sempre considerato che quelle minoranze si sono
integrate, tanto che se oggi l'"Union" ha la maggioranza assoluta
in questo Consiglio, pensiamo che lo debba ad una parte di quelle
minoranze! Dov'è l'inghippo di questa richiesta, che, io dico, in
buona fede qualcuno fa e in maniera forse un po' più furbesca
qualcuno vuole assecondare? In realtà, nell'ipotesi in cui noi
dovessimo approvare una legge che costituisse in quei 4 Comuni un
Collegio uninominale, non sarebbero i Walser a sedere qui; li avete
visti i risultati elettorali?
Dice il collega La Torre, diamo loro l'opportunità;
l'opportunità i Walser ce l'hanno a prescindere dalla norma attuale
dell'apparentamento e del 40%, come ce l'hanno le altre minoranze a
cui facevo riferimento e che qui sono comunque rappresentate;
andare oggi, con questa situazione politica, ad istituire un
Collegio uninominale, è fare un regalo al partito di maggioranza
assoluta, perché questa sarebbe oggi la conclusione. Sarebbero
soddisfatti i Walser? Sicuramente sì, quelli che sono unionisti,
perché poi i Walser, come tutte le minoranze o non minoranze, come
tutti i gruppi culturali e linguistici o quant'altro, hanno dei
convincimenti politici. Penso che non si possa ipotizzare
un'esistenza che finisca al confine di Issime, ma penso che anche i
Walser abbiano una loro visione della politica nazionale, della
politica europea e, di conseguenza, anche della politica regionale.
Ecco perché riteniamo che questa strada non sia praticabile: non
perché non riconosciamo quello che può essere un diritto di una
minoranza, ma perché ci rendiamo conto che il diritto di una
minoranza è quello di mantenere le proprie tradizioni, la propria
cultura, di poter esprimere la propria essenza in quanto
particolarità.
Da qui ad ipotizzare che una minoranza, che non rappresenta
comunque il 2% dell'elettorato valdostano e che non è nemmeno così
ben definita perché il documento della maggioranza è stato
integrato con il Comune di Gaby - che non era, non a caso, non
considerato -, perché sul discorso di Gaby potrebbero aprirsi tutta
una serie di riflessioni se Gaby debba essere considerato o meno
parte integrante della cultura Walser e quant'altro, e il documento
a firma Sandri-Cesal Gaby non lo considerava in base ad una scelta
politica, ritengo, attenta dei distinguo all'interno di quell'area
territoriale, dicevo, dal punto di vista delle regole della
rappresentatività e della democrazia penso che non sia serio stare
a ragionare sull'esigenza di garantire una rappresentanza
elettorale a una comunità che non può pretendere, per i numeri che
ha, di avere delle corsie privilegiate rispetto alle possibilità
che può percorrere.
Mi rendo conto che questo discorso non trova il plauso di quanti
stanno aspettando altri tipi di affermazioni, ma ne rivendichiamo
la chiarezza ed è su questo principio di chiarezza che abbiamo
voluto intervenire, perché non voteremo queste mozioni. Ma dirò di
più: non le voteremo perché, oltre a ritenerle inique rispetto a un
principio di democrazia che viene infranto con questa impostazione,
queste mozioni non portano da alcuna parte, non solo per il
ragionamento politico che ho appena fatto, ma anche perché abbiamo
la convinzione che nonostante l'ampio termine che vi siete dati,
colleghi di maggioranza e di minoranza, nonostante l'ampia
professione di fede a vantaggio della rappresentanza politica
Walser non succederà nulla! E che non succeda nulla lo dimostra il
tono altalenante del dibattito politico e la conclusione di un
documento che nulla dice, perché quando dite di individuare
"soluzioni legislative idonee a prevedere un'adeguata
rappresentanza"
, o dimenticate che la rappresentanza non c'è e
che non è il problema di averla adeguata, ma il problema è di
averla, e dal momento in cui andate a calibrare le parole e
scrivete
"un'adeguata rappresentanza"
, a fronte di una
situazione che non dà rappresentanza, "adeguata" vuol dire che non
siete così convinti che la rappresentanza ci debba essere!
Siamo pronti, di conseguenza, a risollevare la questione da un
anno, però vi dico anche che noi una proposta ce l'abbiamo, forse
più modesta, e che articoleremo con i percorsi con i quali devono
essere formulate le proposte, quindi non con un atto di indirizzo
che impegna la Giunta prima... le commissioni dopo, e alla fine non
si sa bene quale sia il soggetto che rimane impegnato! Riteniamo
che se esiste un problema di poter incidere più da vicino sulla
politica che viene "cucinata" nel Consiglio regionale, ci sia una
strada più veloce e più facile da percorrere: la strada della
modifica al Regolamento del Consiglio regionale. L'articolo 51 del
Regolamento del Consiglio regionale prevede la possibilità per i
Parlamentari della Valle d'Aosta di partecipare alle sedute del
Consiglio regionale e di fare comunicazioni su problemi che
maturano nella politica nazionale, ma che hanno rilievo sul
contesto regionale.
Pensiamo che, rispetto al nulla, possa essere importante
apportare una modifica all'articolo 51 del Regolamento, che
consenta a un rappresentante della Comunità Walser - e bisognerà
studiare le modalità con le quali il rappresentante della Comunità
Walser sia individuato - possa aver diritto di assistere ai lavori
del Consiglio regionale e fare comunicazione su problemi che
riguardano il territorio di quella comunità. Qualcuno dirà che è
una proposta modesta; noi diciamo che è una proposta concreta,
perché rispetto alle tante chiacchiere che avete fatto non abbiamo
ancora capito quale sia la proposta concreta! Qualcuno si è
lanciato sull'ipotesi del Collegio uninominale, ma non mi sembra
che questa ipotesi abbia affascinato i sottoscrittori di questa
mozione, che è stata ampiamente condivisa. Questi sono i motivi che
ci portano a tenere una posizione che, nell'ambito di questi 4
Comuni, oggi può risultare impopolare, posizione che tuttavia
riteniamo sia stata espressa con la chiarezza che connota le nostre
prese di posizione politica, anche su argomenti che possono essere
scomodi e possono non portare a quel consenso che in politica un
po' tutti cerchiamo.
La proposta che stasera abbiamo enunciato la percorreremo e su
questa - essendo noi minoranza - avremo bisogno di confortarci con
le altre forze politiche e vedremo se fra la nostra proposta e le
proposte non ben definite, che dovrebbero nascere dal vostro
documento, uscirà qualcosa di concreto che possa dare una presenza
alla Comunità Walser sotto diverse forme, all'interno di
quest'aula, senza alternare meccanismi di rappresentatività che in
democrazia, pur nella tutela delle minoranze, devono essere
considerati.
Président - M. le Vice-président Lanièce, si j'ai bien
interprété votre intervention je peux considérer retirée l'ancienne
motion évidemment inscrite au point 47? Oui.
Je considère donc que nous discutons sur la nouvelle
résolution.
La parole au Conseiller Cesal.
Cesal (UV) - Sarò molto laconico in questa mia ultima
dichiarazione in ordine a questo problema.
L'accordo trovato credo che sia una dimostrazione del fatto che,
quando si vogliono affrontare i problemi in maniera concreta, le
soluzioni si trovano. Devo dire che l'accordo è stato trovato sul
nostro testo, che è la dimostrazione evidente che non era un testo
"raffazzonato", scritto all'ultimo momento nella sala, qui, di
fianco, ma è un testo che è stato approfondito, valutato da parte
delle 2 forze di maggioranza a suo tempo e sul quale si è trovata
un'ampia convergenza, in quanto le modificazioni apportate sono
modificazioni non così sostanziali. È stato inserito - è vero - il
Comune di Gaby, credo che sia doveroso in questa occasione; non è
stata una dimenticanza, noi avevamo valutato Gaby come un Comune al
di fuori dell'area culturale germanofona. Il secondo comma della
parte impegnativa, che aveva sollevato qualche polemica, è stato
mantenuto identico e per quanto riguarda la prima parte è stato
inserito un termine di ordine temporale su cui siamo d'accordo,
proprio perché vogliamo affrontare il problema in maniera seria e
porre la parola "fine" a questo tormentone che dura da parecchio
tempo.
Come gruppo dell'"Union" esprimo il voto favorevole su questo
nuovo testo.
Président - La parole au Président de la Région, Caveri.
Caveri (UV) - Mi limito esclusivamente ad esprimere la
soddisfazione del Governo regionale, perché si è trovata una
convergenza, la più ampia possibile su un testo che - credo -
corrisponda alle speranze di tutti: quelle di trovare una soluzione
concreta per le istanze presentate dalla Comunità Walser.
Président - La parole au Conseiller Sandri.
Sandri (GV-DS-PSE) - Mi associo alle parole del Presidente
Caveri, evidenziando tuttavia anche 2 piccoli altri punti. Il
primo, è che credo che in questo anno la cosa importante sia, come
abbiamo sempre fatto in passato, ma forse con ancora più coscienza
e determinazione, che noi tutti 35 Consiglieri ci sentiamo
Consiglieri della Comunità Walser. Credo che sarebbe un impegno che
sarebbe utile in tanti passaggi dell'attività del Consiglio. Il
secondo, a nome di tutti i commissari della I Commissione che si
sono sempre impegnati su questo tema, è prendere atto della volontà
del Consiglio di verificare l'attuazione del 40 bis e credo che
questo si inneschi in un lavoro che è già "in itinere", perché il
22 di questo mese la V Commissione, spero al completo, si recherà
nell'alta Valle del Lys, proprio per vedere la situazione nelle
scuole medie di Gressoney-Saint-Jean all'interno di un discorso di
mantenimento della cultura tedesca e delle scuole di montagna nel
nostro territorio. La soddisfazione è duplice, ma il lavoro è tanto
e l'impegno di tutti è indispensabile per arrivare ad avere dei
risultati, che testimonino la nostra profonda convinzione in questo
problema della valorizzazione di questa nostra specificità.
Président - La parole au Conseiller Lavoyer.
Lavoyer (FA) - Solo per esprimere la soddisfazione del nostro
gruppo, anche se l'intervento del collega Frassy ha cercato di
minimizzare la portata di questo documento che ci soddisfa
completamente. Lo avevamo detto nei nostri interventi precedenti,
volevamo su questo argomento insieme al gruppo della "Stella
Alpina" un punto fermo. Al di là delle premesse, quindi, lasciamo
la paternità delle premesse e delle parole ai gruppi di
maggioranza; a noi interessava porre un termine preciso entro il
quale il Consiglio doveva assolvere all'impegno che oggi - spero -
il Consiglio approvi. Questo termine c'è, è un termine che non può
essere interpretato, quindi diamo un voto favorevole a questo nuovo
testo.
Président - Je soumets au vote la résolution dans le nouveau
texte, dont je donne lecture:
Risoluzione
Il Consiglio regionale della Valle d'Aosta
Ricordata la precedente iniziativa discussa il 26 ottobre
scorso;
Richiamate le delibere dei Comuni di Gressoney-La-Trinité (n.
5 del 21/01/2005), Gressoney-Saint-Jean (n. 24 del 03/03/2005) e
Issime (n. 16 del 05/05/2005) Gaby (n. 15 dell'08/05/2005) e la
lettera dell'8 ottobre scorso della Consulta permanente per la
salvaguardia della lingua e della cultura Walser, aventi tutte per
oggetto la richiesta al Consiglio regionale della Valle d'Aosta, a
proposito della normativa che regolamenta l'elezione del Consiglio
regionale, di procedere alla costituzione di un collegio
uninominale per la minoranza Walser;
Ritenuto opportuno che tale problematica venga affrontata al
più presto;
Impegna
1) La 1° Commissione consiliare permanente "Istituzione e
autonomia", nell'ambito di una necessaria riflessione sulla
legislazione elettorale regionale, ad esaminare entro 12 mesi,
riferendo al Consiglio Valle la questione della rappresentatività
della minoranza Walser, alla luce dei mancati risultati
dell'attuale meccanismo elettorale, individuando soluzioni
legislative idonee a prevedere un'adeguata rappresentanza della
minoranza germanofona in seno al Consiglio regionale della Valle
d'Aosta, in modo da valutare le istanze della Comunità
Walser;
2) La 5° Commissione consiliare permanete "Servizi sociali",
di verificare lo stato di attuazione dell'attuazione dell'articolo
40bis dello Statuto, in merito alla salvaguardia delle
caratteristiche linguistiche e culturali della popolazione della
Valle del Lys, nonché dell'insegnamento della lingua tedesca nelle
scuole.
F.to: Lanièce - Cesal - Sandri - Lavoyer - Viérin Marco -
Curtaz - La Torre - Comé - Stacchetti - Salzone
Conseillers présents: 32
Votants: 30
Pour: 30
Abstentions: 2 (Frassy, Tibaldi)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK