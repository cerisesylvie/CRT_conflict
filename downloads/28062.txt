Consiglio Regionale della Valle d'Aosta - Oggetto del Consiglio n. 210 del 7 ottobre 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 210 del 7 ottobre 1970 - Resoconto
OGGETTO N. 210/70 - Disegno di legge regionale concernente la
concessione di contributi annui regionali al Comune di Aosta per il
finanziamento di spese relative a lavori di pubblica
utilità.
Chantel (P.S.I.)
- Io ritorno a far presente qui che
questo rientra in quello che abbiamo approvato nelle variazioni di
bilancio dell'art. 17 e naturalmente qui siamo di nuovo un'altra
volta su un finanziamento di spese relative a lavori di pubblica
utilità da eseguire nella città di Aosta.
Sono delibere che rientrano... La prima l'abbiamo già fatta, che
riguarda il Comune di Aosta, qui ci sono altre due delibere, io le
tratto tutte e due assieme, in cui ci sono concessioni di
contributi al Comune di Aosta per quelle necessità che sono state
chiarite prima, cioè il Comune di Aosta è capoluogo di Regione, ha
delle necessità che riguardano non solo il Comune ma riguardano
anche delle attrezzature e degli interventi che non riguardano
esclusivamente il Comune, ma che riguardano tutta la Valle e allora
se volete che io vi legga quello che è stato scritto e ce l'avete
tutti in mano sull'oggetto allegato 19. Io ve lo leggo, ma non
faccio altro che leggere quello che avete in mano.
(
voci in aula
)
Montesano (P.S.D.I.)
- Appunto è inutile leggere. Hai
finito Chantel? Ci sono degli interventi? Allora Consigliere
Fosson, dopo Savioz.
La parola al Vice Presidente Fosson.
Fosson (U.V.)
- Moi je voudrais dire seulement deux mots
sur l'objet 19. Ce que je dis pour l'objet 19 vaut aussi pour le
20, et c'est-à-dire que nous sommes favorables à ces financements à
la Ville d'Aoste, tout de même nous sommes toujours du même avis,
de l'avis que nous avions déjà exprimé l'année passée, c'est-à-dire
que la Junte fasse une recommandation à la Commune que ces fonds
soient concentrés dans des œuvres d'une certaine
importance, et ne soient pas divisées dans un tas de petites
œuvres, ce que nous avons relevé l'année passée,
et maintenant ici, il y a une différente œuvre
qui a été nommée, nous nous donnons une contribution et il faudra
voir que sur les contributions que nous donnons à la Ville d'Aoste
soient adressées pour faire des travaux d'une certaine importance
et pas qui soient dispersées dans de petites
œuvres qui sont de compétence exclusivement de
la Ville d'Aoste.
Nous savons que la Ville d'Aoste se trouve dans des conditions
de budget assez difficiles, mais je pense que cette recommandation
il faut tout de même la maintenir et il faut la faire encore une
fois, de façon qu'on puisse doucement redresser une situation que
nous ne pouvons pas tolérer.
Savioz (P.C.I.)
- Io vorrei ribadire quanto è già stato
detto dal Consigliere Fosson e inoltre tenere presente che queste
osservazioni non sono di oggi, ma sono di sempre.
Qui, da qualche anno a questa parte, si continua a portare in
Consiglio regionale dei finanziamenti per il Comune di Aosta dove
figurano delle opere di ordinarissima manutenzione, di ordinaria
amministrazione comunale, per delle cifre di un milione, di un
altro milione, tutte cifre di questo genere qui, per le spese di
impianto di riscaldamento dello stadio Puchoz: 1.000.000 e via di
questo passo. Ora, senza rifare tutto quanto detto già a suo tempo,
e le raccomandazioni fatte e le assicurazioni ricevute, senza voler
imputare niente a nessuno, però la realtà triste è questa: il
nostro capoluogo di Regione vive delle elemosine del Consiglio
regionale della Valle d'Aosta.
Io sono stato Sindaco della Città di Aosta, ma un documento del
genere non lo avrei mai presentato, piuttosto avrei dato le
dimissioni perché secondo me non è da amministratore chiedere dei
sovvenzionamenti di un milione di lire per il riscaldamento dello
stadio Puchoz di Aosta e altri milioni di lire per delle altre cose
di ordinarissima amministrazione.
Questo è veramente vergognoso, quindi io ribadisco il concetto:
si esaminino una buona volta le opere necessarie per la città di
Aosta tra parentesi, abbiamo sollevato questo problema noi, quelli
dell'Union e altri, che abbiamo una carenza di passaggio tra il
nord ed il sud della Città di Aosta.
Lì ci occorrono delle opere, delle opere importanti per dare una
possibilità di transito perché la città di Aosta è diventato un
posto dove si fa più presto ad andare a piedi che in macchina, più
sicura, tra l'altro, perché per passare dall'Ospedale Mauriziano,
venire a Palazzo regionale, ci vogliono venti minuti senza trovare
i semafori rossi.
Questa è la triste realtà della città di Aosta, e noi
continuiamo a dare dei soldi per delle opere di un milione, sei
milioni, tre milioni, due milioni. No, questo non è amministrare,
questo è fare della elemosina pura e semplice.
Ora, io non lo so, forse dicendolo in francese sarebbe più
sentita la cosa ma non credo, penso che sia ora di arrivare
finalmente a che il Consiglio regionale si occupi dei problemi
importanti e della Città di Aosta e della Valle d'Aosta e non si
continui a perdere del tempo a discutere dei problemini di questo
genere qui che fanno persino ridere a portarli in Consiglio
regionale. Queste cose qui sono cose di ordinarissima
amministrazione che deve fare il Ragioniere capo con i suoi addetti
e l'Ufficio tecnico e non il Consiglio regionale, quindi io non
voglio dire di più perché direi delle cose che potrebbero offendere
qualcuno però ad un certo momento è veramente penoso dover restare
qui a discutere delle cose di una importanza di questo genere.
Dolchi (P.C.I.)
- Diceva il collega Germano che alle
volte ci si avvia per una china da cui poi è difficile tornare
indietro, una ciliegia tira l'altra dice il proverbio, direi che un
miliardo tira l'altro negli stanziamenti dell'amministrazione
regionale della Valle d'Aosta e io non ritornerò sugli aspetti
particolari per i quali hanno già parlato i Colleghi Fosson e
Savioz, vorrei solamente ricordare al Consiglio per quanto riguarda
gli impegni che con il provvedimento che ci accingiamo a discutere,
o che stiamo discutendo e che ci accingiamo ad approvare, e che è
il quarto che si è succeduto, l'Amministrazione regionale con un
nuovo impegno di 40 milioni per 20 anni realizza per la quarta
volta un impegno finanziario ammontante a 800 milioni che porta per
i quattro anni per cui questo provvedimento è già stato adottato,
la cifra non esigua ma rilevante di tre miliardi e duecento
milioni. Abbiamo detto nelle occasioni precedenti, e io ritengo che
hanno fatto bene a rilevarlo anche i Colleghi che mi hanno
preceduto, che l'intenzione dell'Amministrazione regionale per
questo intervento di carattere straordinario, stava soprattutto
nell'intervenire nel Comune capoluogo della Regione per la
soluzione di grossi ed importanti problemi, non per il
finanziamento di carattere straordinario, di piccole opere e
addirittura, come ha rilevato Savioz, di ordinaria amministrazione
o addirittura di manutenzione.
Quindi valgono le cose dette negli anni precedenti, valgono
anche mi sembra perché le raccomandazioni fatte dal Consiglio
regionale non sono state tenute in alcun conto, e ancora una volta
ci troviamo a posteriori ad affrontare il problema perché mi sembra
che qui sia indispensabile, non per spirito di polemica, ma
indispensabile per la chiarezza una precisazione: noi ci troviamo
ad esaminare questo provvedimento, e facciamo la valutazione
dell'intervento di 800 milioni, cioè di 40 milioni per vent'anni,
per dare all'amministrazione comunale quella anticipazione che
deriva dall'operazione bancaria di 440 milioni per finanziare
quella serie di piccole opere che non sono piccole opere previste
nel settembre del 1970, sono una serie di piccole opere previste
nel bilancio della mini Giunta democristiana, quando Savioz dice:
avessi un elenco di questo genere avrei dato le dimissioni, si
potrebbe aggiungere che il Sindaco che ha fatto questo bilancio e
questa ripartizione così dettagliata e frazionata non ha dato le
dimissioni, è stato sostituito da un altro Sindaco
all'Amministrazione comunale di Aosta. A parte questa precisazione
che non vuole essere polemica, ma vuole essere una constatazione
che ancora una volta ci troviamo ad esaminare una serie di
provvedimenti onerosi e importanti per il Comune di Aosta, quando
già sia per la parte ordinaria, sia per la parte straordinaria, ci
sono delle iniziative comunali, cioè dei fondi sono stati impegnati
se non addirittura spesi, e quindi non ho parlato sull'argomento
all'oggetto n. 11 proprio perché erano una serie di contributi
dell'Amministrazione comunale di Aosta che l'Amministrazione
regionale ritiene in parte di sollevare con un proprio intervento.
In questo caso ci troviamo ancora una volta ad affrontare un
problema di carattere straordinario e di deliberare 800 milioni, lo
ripeto, per delle piccole opere, non per la soluzione di grandi
opere, che dovrebbero tenere conto non solo della programmazione
regionale ma anche della programmazione comunale. Ecco perché
ritengo forse che se non vogliamo fare delle discussioni inutili
soprattutto l'anno venturo, dobbiamo constatare e porre rimedio al
fatto che discutiamo di questi importanti impegni finanziari sempre
in ritardo e sempre a posteriori.
Per quanto riguarda forse la parte di contributo ordinario che
abbiamo votato all'oggetto n. 11 la cosa può essere ancora
giustificabile, ma per i provvedimenti di questo oggetto e del
prossimo, ritengo che come amministratori regionali dobbiamo
renderci conto che il nostro intervento è non solamente doveroso,
ma utile se la discussione con il Comune di Aosta e nell'ambito del
Consiglio regionale avviene prima che il bilancio sia fatto, il
bilancio regionale e i bilanci comunali. Ecco questa considerazione
mi fa venire in mente che l'anno scorso abbiamo adottato questi
provvedimenti il 14 novembre 1969, cioè l'anno scorso il 14
novembre, anche allora negli allegati si parlava di opere da
eseguire, ma tutto rimane sfalsato quando le opere da eseguire sono
soggette a finanziamenti e a contributi che avvengono nel mese di
ottobre, e quando l'Amministrazione comunale si trova per dieci
mesi a dover operare con un bilancio o non approvato o la cui
entità, per quanto riguarda le entrate e parlo del bilancio
comunale, non è confermata da una deliberazione del Consiglio
regionale.
Ecco, quindi quest'anno possiamo rallegrarci che abbiamo
anticipato di poco più di un mese quello che è stato il ritardato
provvedimento adottato l'anno scorso, ma io vorrei fare una viva
raccomandazione, cioè dire che bisogna, che già per il 1961, non
solo il bilancio regionale sia approvato, come d'altra parte ci è
stato assicurato nei termini previsti ma anche che gli interventi
nei confronti delle amministrazioni comunali avvenissero entro il
mese di ottobre, e parlo del mese di ottobre perché forse a
qualcuno sarà sfuggito, ma la legge 964 del 22 dicembre 1969
sostituisce l'art. 305 del testo unico della legge comunale 1934, e
impone dei termini tassativi alle approvazioni di bilancio. A lungo
si era discusso negli anni precedenti se quei termini fossero
perentori o meno, se il Comune fosse tenuto, e in caso non vi
provvedesse cosa poteva fare l'autorità di tutela nel nostro caso
l'Amministrazione regionale, nei confronti dei comuni inadempienti
a quella azione che genericamente diceva che il bilancio doveva
essere approvato nella seduta autunnale, ma l'art. 4 della legge
964, e mi permetto di leggerlo perché è particolarmente importante,
dice testualmente: "i bilanci dei Comuni fino a 100 mila abitanti
che non siano capoluoghi di provincia devono essere deliberati
entro il 31 ottobre dell'anno precedente quello a cui si
riferiscono. Per gli altri comuni e per le province il termine è
fissato rispettivamente al 30 novembre e al 15 dicembre dell'anno
precedente".
Le giunte comunali e provinciali convocano i rispettivi Consigli
in tempo utile per assicurare la deliberazione del bilancio entro i
termini di cui ai commi precedenti e la riunione dei Consigli
medesimi deve avere comunque luogo 30 giorni prima dei termini
suddetti, trascorso il 31 dicembre il Prefetto nomina un
Commissario affinché predisponga d'ufficio il bilancio da
sottoporre ai competenti Consigli comunali e provinciali assegnando
ai medesimi il termine massimo di trenta giorni (dalla prima
convocazione) per approvare il bilancio; decorso detto termine il
Prefetto si sostituisce per l'approvazione dei bilanci nei Consigli
comunali e provinciali e si procede allo scioglimento dei Consigli
stessi a norma di legge.
Ho voluto richiamare la vostra attenzione su questo articolo di
legge proprio perché in Valle d'Aosta il Prefetto è il Presidente
della Giunta regionale, l'autorità di tutela fino a prova contraria
o a legge contraria; la Giunta regionale è autorità di tutela e
anche il Consiglio regionale ha le sue responsabilità proprio
perché ha intenzione, come ha dimostrato negli anni precedenti, di
intervenire, ma il Comune di Aosta deve quindi deliberare il
preventivo 1971 per lo meno, deve convocare il Consiglio entro il
30 novembre e tutti gli altri comuni, in base all'articolo di legge
che vi ho letto, devono deliberarlo entro il 31 ottobre, ecco
perché mi sono rivolto e rinnovo la mia raccomandazione al
Presidente della Giunta che come Prefetto entro il 31 dicembre in
caso di inadempienza deve nominare il Commissario che predisponga
il bilancio.
Non si può comunque non rilevare che il Comune di Aosta, come
gli altri Comuni, ed è già stato sottolineato da Tonino nella
discussione dell'art. 11, sono in difficoltà a compilare il
bilancio preventivo se non sanno le misure, di quale entità
l'Amministrazione regionale predispone per le loro iniziative, per
il loro bilancio e direi che come il Consiglio regionale è anche in
difficoltà - lo abbiamo rilevato e l'ho rilevato ancora all'inizio
di questo mio intervento, a discutere a posteriori gli interventi
finanziari per il Comune di Aosta e per gli altri comuni.
Vorrei ricordare ai Signori Consiglieri che si è parlato per
Aosta di legge speciale, poi si è trovato l'accorgimento di quella
legge che adesso abbiamo in discussione di 40 milioni per venti
anni, ma oramai siamo al quarto anno e le riserve che abbiamo
manifestato l'anno scorso su questa iniziativa penso siano ancora
valide quest'anno proprio per le ragioni che ho detto prima. Si è
parlato anche di legge per gli interventi regionali a ripiano dei
bilanci comunali, di provvedimenti nel quadro della programmazione,
con scelte prioritarie, ritengo che, qualsiasi possa essere la via
che verrà scelta, non si arriverà in tempo per le scadenze a breve
termine in vista della compilazione dei bilanci per il 1971. Non
faccio commenti, non voglio anticipare previsioni sulla possibilità
o meno di arrivare per il 1972, ma è chiaro che per il 1971 non ci
arriviamo ed è quindi questo che mi consigliava di ricordare e di
raccomandare al Presidente della Giunta e alla Giunta di prendere
immediati contatti con il Consiglio comunale di Aosta, con
l'Amministrazione comunale di Aosta e anche degli altri comuni
perché anche il Consiglio regionale preventivamente in sede di
discussione del proprio bilancio possa esaminare la possibilità o
meno di questi interventi nel corso dell'esercizio 1971.
Poi per l'avvenire, ecco, mi auguro che vengano continuati e
meglio ripresi e portati a termine gli studi relativi alla famosa
legge regionale di integrazione dei bilanci comunali che, secondo
me, è l'unico mezzo che ha l'Amministrazione regionale, il
Consiglio regionale per evitare sperequazioni attualmente esistenti
fra i comuni e fra i cittadini dei diversi comuni della Valle
d'Aosta che sono soggetti a diverso carico fiscale e metterà anche
fine - come diceva il collega Savioz - alla tendenza della questua
dei Sindaci nei confronti dell'Amministrazione regionale. In
proposito mi permetto di ricordare, anche se i Colleghi hanno
certamente una buona memoria e se ne sovvengono, che nella seduta
del 14 novembre 1969 un ordine del giorno a firma Benzo, Colombo,
Dolchi, Dujany, Germano e Lustrissy è stato approvato all'unanimità
e questo ordine del giorno del Consiglio richiamava la necessità
che la Commissione permanente per gli Affari generali e Finanze, in
sede di esame dei provvedimenti legislativi regionali concernenti
interventi a favore del Comune di Aosta, avendo rilevato la
necessità di una legge per l'integrazione dei bilanci dei Comuni
deficitari della Valle d'Aosta, veniva incaricata di realizzare gli
studi necessari a questo, e quindi senza ripresentare quest'anno lo
stesso ordine del giorno, mi permetto di ricordare che già undici
mesi fa il Consiglio regionale s era orientato in questo senso,
ritenendo allora e io ritengo anche adesso che la storia della
legge regionale per l'integrazione dei bilanci sia l'unico
strumento valido per evitare gli inconvenienti che ogni volta
lamentiamo e soprattutto per mettere tutti i cittadini di tutti i
comuni sullo stesso piano perché voi sapete, è inutile che vi
faccia degli esempi, che ci sono dei comuni che applicano
determinate imposte e comuni che non applicano quelle imposte.
Il Comune di Pré Saint Didier non applica l'imposta
sull'incremento dei valori delle aree fabbricabili e altri comuni
li applicano, per cui dando poi dei contributi a questo, a quel
comune, senza tener conto dei differenti oneri, sgravi fiscali che
hanno i cittadini di questi comuni, noi in tutta buona fede, forse,
se non prendiamo l'iniziativa di fare una legge che elimini questi
inconvenienti, veniamo a creare delle sperequazioni fra comuni e
comuni.
Quindi, concludo, dicendo che anche quest'anno noi voteremo a
favore di questo provvedimento, pur sentendo la necessità di
richiamare l'attenzione del Consiglio sull'urgenza del rimedio che
ho testé annunciato e soprattutto, per quanto riguarda
specificatamente il Comune di Aosta, la necessità di incontri,
contatti, scambio di opinioni con l'Amministrazione comunale
affinché l'intervento straordinario dell'Amministrazione regionale
sia indirizzato nel riquadro della programmazione comunale e
regionale alla soluzione di opere di notevole importanza e di
notevole entità finanziaria.
Grazie.
Savioz (P.C.I.)
- Quanto io ho detto qui non si riferisce
agli attuali amministratori - questo è chiaro - soltanto chiarire
questo perché non vorrei che qualcuno pensasse che le mie critiche
sono rivolte all'attuale Sindaco di cui ho la più grande stima e
sono convinto che non sarà certamente lui a seguire questa strada
sbagliata.
Bordon (D.C.)
- Qualche cosa volevo dire perché non dico
come dice l'amico Pierino solo due parole, si parte con le buone
intenzioni, poi non si finisce più.
Io ritengo però che l'aver amministrato, l'aver ricoperto posti
di governo, come Assessore o come Presidente di Giunta, e anche gli
amici che lì siedono ne avranno la possibilità di constatarlo
ampiamente, riservi molte amarezze per cui quando si presentano
quelle poche piccole soddisfazioni che vengono presentate così
successivamente, bisogna afferrarle, puntualizzarle, perché non
accadono molto spesso. Ora naturalmente se io volessi fare della
polemica come dice Dolchi, io direi che qui però si sta esagerando
perché delle soddisfazioni ce ne sono troppe, perché abbiamo visto
prima un bilancio per il quale molti hanno votato pallina nera ed
erano contrari, poi è stato approvato così come era, stamattina
dopo un lungo dibattito abbiamo visto che per salvare la faccia si
sono modificate determinate impostazioni dei terreni di Sarre, ma
poi si è andati a finire a Sarre.
Adesso si arriva qui, a questi argomenti, e ho aspettato che
questo fosse l'ultimo per poterlo dire perché io mi ricordo che
quando abbiamo portato questi argomenti tre o quattro anni or sono,
questi argomenti hanno dato agio a fare delle discussioni che
duravano ore e ore e alla presentazione nostra da quei banchi, già
dicevamo noi ci aspettiamo tutte queste osservazioni per tanto
sappiamo che voteremo tutti all'unanimità, così accadeva, così
accadrà oggi. Ci sono state alcune piccole battute che io ho voluto
rilevare, la battuta della mini Giunta, che ha presentato questi
elenchi, io penso che questi elenchi siano stati presentati
attraverso i tre o quattro anni precedenti, non solo da mini Giunte
ma da Giunte intere, le quali Giunte intere fin dall'inizio quando
ci ebbero a chiedere queste sovvenzioni, questi aiuti, naturalmente
li chiesero perché trovarono dei bilanci di precedenti
amministrazioni comunali che certamente non erano molto floridi,
perché se avessero trovato amministrazioni floride, con questo non
ho detto per denari spesi male, Dolchi, ho detto non molto floridi
perché probabilmente fosse venuta da altri banchi questa
osservazione, e fossimo rimasti noi a quei posti lì, ci saremmo
sentiti dire: condizioni non molto floride per denari spesi male,
noi questo non lo diciamo, noi constatiamo che la situazione del
Comune di Aosta non era molto florida, per cui a un certo momento
abbiamo dovuto esaminare la situazione finanziaria del Comune di
Aosta che era allora amministrato da un centro sinistra, bene,
allora la piccola soddisfazione che ci viene è questa: trovammo
allora una richiesta di 180 milioni per pagare dei mutui già votata
da precedenti Giunte, evidentemente perché se no il Comune non
avrebbe potuto pagare gli interessi per i mutui che aveva dovuto
contrarre, e ci trovammo fra i piedi la richiesta di circa 500
milioni all'anno per poter andare avanti, come giustamente ha detto
il Consigliere Dolchi, anche molte volte spese di ordinaria
manutenzione al Comune di Aosta.
Naturalmente esaminato quel bilancio nostro, che certamente non
è sufficiente e ce lo siamo sentiti dire da Chantel oggi,
certamente Chantel non ha scoperto l'America dicendo che il nostro
bilancio è insufficiente; ci siamo trovati nella necessità di
escogitare qualche cosa per non togliere 500 milioni all'anno dalle
tasche della Regione, ed ecco che è venuta fuori la storia dei 40
milioni per venti anni, che al valore attuale fanno effettivamente
430 milioni, 440 milioni e che consentono al Comune di Aosta di
fare dei lavori pubblici, io spero, che possono già essere
usufruiti oggi da quelli che oggi vivono nella città di Aosta, e
che permettono alla città di Aosta come amministrazione di andare
avanti perché è veramente pietosa la discussione, quando noi
parliamo di Aosta e ne sentiamo parlare come il carrefour, lo
abbiamo letto su tutti i manifesti, su tutti i muri della Valle
d'Aosta e su Aosta in particolare, e poi molte volte si fanno tutte
queste discussioni, ma le discussioni che si sono fatte quando noi
passavamo questi provvedimenti venivano fatti e serviranno per fare
il processo all'Amministrazione Comunale del Centro-sinistra,
niente per altro. Perché? Perché a un certo momento, dopo aver
rilevato tutte queste incongruenze, ripeto per la seconda volta
regolarmente tutti votavano a favore. Ora io molte volte, quando
andavo fuori da questa aula, dopo aver sentito gli interventi di
tanta gente, di tanti Consiglieri dell'opposizione, mi dicevo: ma
questi provvedimenti qui sono tutti sbagliati, per cui quasi quasi
passavamo delle notti insonni, e ad ogni modo, venivamo fuori con
la preoccupazione.
Oggi queste preoccupazioni non le abbiamo più, abbiamo visto
portare gli stessi provvedimenti, qui dentro sono state fatte le
stesse osservazioni con un tempo molto abbreviato, semplicemente
perché non valeva più la pena, non era il caso di fare il processo
all'Amministrazione Comunale come si faceva allora perché adesso è
cambiata ed è inutile farla. Però la conclusione è questa che gli
stessi provvedimenti che venivano criticati allora sono stati
portati adesso e io ritengo e mi auguro che si trovi il modo di
portare gli stessi provvedimenti come sostanza sotto un'altra forma
perché noi siamo veramente lieti che cambi la forma non la sostanza
perché la sostanza già sappiamo, il Comune di Aosta, la Città di
Aosta capoluogo di Regione ha bisogno di questi finanziamenti e su
questo siamo tutti d'accordo, per cui le critiche dovevano essere
prese come le prendevamo noi, per una semplice battaglia
demagogica.
Ora, vorrei concludere e chiedere scusa al Presidente del
Consiglio, non so se vado fuori tema o meno, ma non credo di fare
niente di grave.
Abbiamo occasione qualche volta di chiedere qui dei verbali di
sedute precedenti, e anche di sedute di diversi mesi or sono e
purtroppo questi verbali non ci sono, non c'è lo stenoscritto, non
c'è ancora niente.
Noi sappiamo quanto lavori porti perché contrariamente a quanto
si diceva stamattina, gli interventi non sono mai stati limitati,
contrariamente a quanto si diceva stamane, per cui ogni Consiglio
ha dei malloppi di qualche chilo di roba, quindi non è un
rimprovero che si fa all'Ufficio di Presidenza, ma io pregherei il
Presidente del Consiglio di dirci fino a che punto noi siamo
arrivati con questi verbali e nello stesso momento tranquillizzarci
in parte perché noi sappiamo che si sono comperati dei nuovi mezzi,
dei nuovi mezzi meccanici, io non sono un tecnico in materia e non
so come chiamarli... (
Montesano:
...non sono ancora in
funzione) ...ma l'essenziale, più che il nome del mezzo, dell'atto
tecnico, a me interesserebbe la sostanza, io vorrei sapere quando
potremo avere questi verbali che abbiano una certa vicinanza, un
certo lasso di tempo non troppo lungo, fra la discussione che si fa
oggi e quella che è avvenuta ieri perché, se tutte le volte che
chiediamo un verbale, e oggi sarebbe stato un caso
interessantissimo ed è questo, se avessimo voluto perdere tempo, ed
eravamo ben lontani da lì, ma voi capite perfettamente che se
chiediamo un verbale, non forse per questo oggetto perché ce
l'abbiamo, è da tre anni che si discute la stessa cosa, ma per
degli altri oggetti più recenti, mancano sempre questi documenti,
io vorrei pregare quando può il Signor Presidente del Consiglio di
darci una parola tranquillizzante su questa materia perché anche in
questo, come giustamente ha fatto rilevare Andrione per i conti
consuntivi occorrerebbe effettivamente questo avvicinamento,
naturalmente i conti consuntivi sono stati portati oggi e questo lo
voglio dire all'amico Chantel, che ha assorbito con molta
disinvoltura le lodi che gli sono state attribuite.
Con molta disinvoltura le lodi che mi sono state attribuite, per
quanto l'Assessore Chantel c'entri per ben poco, perché è arrivato
adesso con l'ultimo treno e non ha fatto altro che prendere i
malloppi che gli uffici competenti avevano portato e li ha portati
in Giunta.
Ora queste piccole cosette qui dette, la prego di volerci dire,
Signor Presidente, quando possa entrare in funzione questo nuovo
sistema, e dia a noi la possibilità di ripetere certe battute che
sono state dette precedentemente e che potrebbero essere molto
efficaci per vedere la coerenza di un Consigliere o di un
amministratore.
Montesano (P.S.D.I.)
- Allora prima di chiedere se ci sia
qualcun altro che desidera intervenire io mi permetto di dare delle
risposte al Consigliere Bordon, assicurandolo prima di tutto che il
centro stampa della Presidenza del Consiglio è in via di inizio di
lavori, soltanto ieri è stato completato il corso di addestramento
delle nostre impiegate e quindi comincerà a funzionare, qualche
saggio di questo funzionamento si è avuto negli allegati e nella
convocazione che io ho fatto per il 16.
Si tratta adesso di pazientare affinché il personale possa
prendere dimestichezza con quelle macchine, le quali pur essendo
molto veloci sono allo stesso tempo complicate però diventano
semplici soltanto quando il personale avrà preso quella
dimestichezza.
Per quanto riguarda il discorso dei verbali, tu hai detto che in
riguardo a un certo oggetto si ripete sempre la stessa cosa,
sentiamo le discussioni, ma non cambia niente. Per quanto riguarda
i verbali tu conosci benissimo meglio degli altri, questo punto un
po' nero della Presidenza del Consiglio, il ritardo nella consegna
dei verbali c'è stato sempre, si è aggravato negli ultimi anni
perché? Perché le sedute dei Consigli si sono moltiplicate, senza
proporzionalmente adeguare i mezzi di approntamento per la
tempestiva distribuzione dei verbali ai Consiglieri, quindi noi
facciamo tutti i voti affinché l'Ufficio stampa vada presto in
funzione e che quindi si possa ovviare a quanto lamentato da
Bordon.
Io aggiungo una cosa, cosa che io poi proporrò al Consiglio che
si facciano due tipi di verbali, un verbale sommario da avere
subito e un verbale stenografico da avere in un secondo tempo, se
il Consiglio lo approverà, oppure l'Ufficio di Presidenza lo
approverà, i Capigruppo lo approveranno, potremo sveltire un
pochino questa prassi.
Per adesso dobbiamo purtroppo accontentarci di quelle che sono
le manchevolezze di questo servizio che non dipende esclusivamente
da noi, anche dalla mole degli interventi e speriamo tutti assieme
che questi inconvenienti abbiano ad essere risolti.
C'è qualcun altro che chiede la parola?
Assessore Chantel.
Chantel (P.S.I.)
- Io volevo rispondere: genericamente i
contatti con l'Amministrazione comunale di Aosta sono tanti e
continueranno ad esserci e che le osservazioni fatte qui sono state
fatte anche dalla Giunta e lo stesso Sindaco Marcoz, ricordando il
giorno in cui era Presidente della Giunta, ha detto che avrebbe
tenuto presente quel che allora era la prassi, cioè i quattrini
dati dalla Valle dovevano servire per qualche opera, di un certo
qual peso, di una certa qual importanza.
Perciò io oggi ho portato quello che dovevo portare, ma senza
dubbio il bilancio del 1971 non è ancora stato discusso e sarà
discusso anche a livello tra Comune e Amministrazione, però io
ritorno di nuovo un'altra volta sullo stesso punto, vero, che cioè
la Regione potrà pigliare delle deliberazioni, diciamo così,
impegni, quando a suo turno sarà riuscita a regolare le proprie
perché, fin che le entrate della Regione a suo turno, si discutono
come quelle del Comune o dei Comuni, a fine anno, in quanto oggi il
riparto non arriva a coprire le spese normali di amministrazione,
tutto diventa aleatorio perché sono tutti dati presumibili, sono
dati presumibili gli introiti del Casinò, sono dati presumibili gli
altri introiti, come sono rimasti dati presumibili nei bilanci 1969
e 1970 per la parte che noi abbiamo dovuto mettere nell'art. 12. In
quanto poi ai Comuni, mi permetterò di fare una osservazione: senza
dubbio noi dobbiamo venire incontro ai Comuni con qualcosa di
definito che ci permetta di impostare un bilancio, però noi in
questo momento, anche in campo nazionale, ci troviamo di fronte a
delle nuove leggi finanziarie che sembra, se si definiranno,
dovranno definire anche quale è la parte che lo Stato dovrà ai
Comuni, parte che nessuno di noi, fino a prova contraria, lo Stato
attuale è in grado di conoscere e di sapere a priori. Questa è
l'osservazione che io volevo fare. È logico che la Giunta e
l'Amministrazione si preoccuperanno che siano portati
tempestivamente e che gli impegni devono essere reciproci, cioè che
in una parte e dall'altra e in modo particolare
dell'Amministrazione si finisca a mettere nel bilancio delle cifre
non concordate con la Valle che poi obbligano la Valle al momento
opportuno di fare i giochi di prestigio o di dover fare variazioni
di bilancio andando a recuperare delle somme che naturalmente non
erano state preventivate.
Montesano (P.S.D.I.)
- Nessun altro chiede di
intervenire? Allora si passa alla votazione articolo per articolo
della legge.
Art. 1 - Chi approva alzi la mano. Contrari? Astenuti? Il
Consiglio approva.
Art. 2 - Chi approva alzi la mano. Contrari? Astenuti? Il
Consiglio approva.
Art. 3 - Chi approva alzi la mano. Contrari? Astenuti? Il
Consiglio approva.
Art. 4 - Chi approva alzi la mano. Contrari? Astenuti? Il
Consiglio approva.
Art. 5 - Chi approva alzi la mano. Contrari? Astenuti? Il
Consiglio approva.
Si passa alla votazione a scrutinio segreto.
Risultato della votazione: presenti: trenta; votanti: trenta;
maggioranza: sedici; favorevoli: ventinove; contrari: uno.
Il Consiglio approva.
Io pregherei i Consiglieri di pazientare a svolgere la
discussione sull'oggetto n. 20 per poi chiudere la seduta se il
Consiglio è d'accordo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK