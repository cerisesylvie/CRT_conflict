Consiglio Regionale della Valle d'Aosta - Oggetto del Consiglio n. 2575 del 1° ottobre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2575 del 1° ottobre 1991 - Resoconto
OGGETTO N. 2575/IX Proposta di realizzazione di un centro per
lo sci di fondo nel Pianoro del Nivolet, nel parco nazionale del
Gran Paradiso
(Interpellanza)
.
Presidente
Do lettura dell'interpellanza
presentata dal Consigliere Riccarand:
Interpellanza Appreso che da parte di tecnici nominati dalla
Regione si starebbe elaborando una proposta per realizzare, nel
pianoro del Nivolet, nel cuore del Parco Nazionale del Gran
Paradiso, un centro per lo sci di fondo;
Rilevato che la creazione di tale stazione di sci richiederebbe
la costruzione di infrastrutture per trasportare le persone da Pont
di Valsavarenche fin sul pianoro del Nivolet;
Sorpreso per il riesame di ipotesi che parevano morte e sepolte
e che si scontrano con le esigenze di salvaguardia ambientale del
territorio del Parco,
il sottoscritto Consigliere regionale del Gruppo Verde
Alternativo
interpella
l'Assessore regionale dell'Ambiente, Territorio e Trasporti per
sapere:
1) se è vero che tecnici incaricati dalla Regione stanno
elaborando le proposte citate in premessa;
2) che cosa intende fare per salvaguardare il territorio del
Parco Nazionale Gran Paradiso da minacce di costruzioni e di
infrastrutture che continuamente vengono riproposte.
Presidente
Ha chiesto di illustrare
l'interpellanza il Consigliere Riccarand, ne ha facoltà.
Riccarand (VA)
Questa interpellanza è stata
presentata perché da alcune notizie che abbiamo avuto, sembrerebbe
che dei tecnici nominati dalla Regione stiano elaborando, fra altre
proposte che riguardano il parco del Gran Paradiso, anche quella di
realizzare sul Pianoro del Nivolet un centro per lo sci di
fondo.
Evidentemente la creazione di una simile stazione per lo sci di
fondo implicherebbe la necessità di realizzare dei sistemi di
trasporto per gli utenti dalla frazione di Pont di Valsavarenche
fino al Pianoro, quindi con strade o con impianti di risalita a
fune eccetera.
Tutte cose che contrastano profondamente rispetto alle
caratteristiche della zona dei Nivolet e tutto il tratto che va da
Pont al Nivolet, che sono zone incluse, come sappiamo, all'interno
del parco nazionale del Gran Paradiso, quindi si tratta di
territorio che deve essere salvaguardato in modo particolarmente
attento sul piano ambientale.
Queste notizie ci preoccupano, sappiamo tutti che in passato era
iniziata la costruzione di una strada che da Pont dovrà salire fino
al Nivolet per raggiungere la strada che già sale sul versante
piemontese; sul versante piemontese da tempo si stanno studiando
delle soluzioni per chiudere comunque al traffico la strada che
arriva fino al colle, per impedire gli assembramenti di gente e di
automobili che questo determina, per cui riproporre cose di questo
genere sul versante valdostano non può che avere un impatto
negativo.
Volevamo quindi sapere dall'Assessore all'Ambiente se è vero che
ci sono dei tecnici incaricati dalla Regione di elaborare questo
tipo di proposte e cosa in particolare si intende fare per
salvaguardare il territorio del parco nazionale Gran Paradiso.
Presidente
Ha chiesto di parlare l'Assessore
dell'Ambiente, Territorio e Trasporti Fosson, ne ha facoltà.
Fosson (DC)
Direi che alla domanda del Consigliere
Riccarand non può che es-serci una risposta precisa: non è vero che
ci sono tecnici incaricati dalla Regione che stanno elaborando
delle proposte per la realiz-zazione di un complesso per lo sci di
fondo sul piano del Nivolet.
Cosa intende fare la Regione per salvaguardare il territorio del
parco.... Direi che nell'ambito del piano territoriale paesistico
stanno nascendo delle ipotesi, che fra l'altro sono condivisibili,
sulla destinazione delle diverse zone della Valle d'Aosta, e non è
detto che dappertutto debba esserci dello sci intensivo con
impianti o meno, ma che ci siano delle zone della Valle d'Aosta, e
fra queste sicuramente il parco nazionale del Gran Paradiso, come
altre zone di parco che sono già state individuate o che saranno
individuate in base alla legge, che hanno una vocazione prettamente
naturalistica, che valgono per quello che rappresentano in termini
di risorse geologiche, mineralogiche, floristiche e
faunistiche.
Quindi è inutile pensare di dover dare a tutte le zone della
Regione uno sviluppo di tipo analogo; ogni zona della Regione deve
sviluppare la vocazione naturale per la quale è maggiormente
predisposta. Questo è il senso generale della risposta che do.
Voglio ancora aggiungere rispetto a quanto diceva il Consigliere
Riccarand riguardo alla strada che sale dal versante piemontese,
che produce un intasamento di veicoli nelle zone del parco, che ho
avuto modo di parlarne personalmente con il presidente del parco,
che sta muovendosi con la provincia di Torino, con l'Enel e con il
comune interessato per regolamentare in maniera drastica l'utilizzo
da parte di veicoli di questa strada, proprio perché ci troviamo in
una zona di parco e quindi la sua fruizione deve essere di un certo
tipo, non certo quello costituito dall'afflusso di veicoli.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Ringrazio l'Assessore della
risposta e mi dichiaro soddisfatto perché è stata esclusa questa
ipotesi, che probabilmente era stata avanzata in una fase e poi è
rientrata.
Ne prendo atto favorevolmente e spero che si sappia tenere nel
dovuto conto il patrimonio che rappresenta il parco del Gran
Paradiso e che non si mettano in atto delle iniziative che
potrebbero comprometterne le caratteristiche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK