Consiglio Regionale della Valle d'Aosta - Oggetto del Consiglio n. 2591 del 8 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
ASSISTENZA SANITARIA E OSPEDALIERA
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2591 del 8 giugno 2023 - Resoconto
OGGETTO N. 2591/XVI - Interpellanza: "Promozione della
crescita multidisciplinare necessaria per affrontare le sfide
sanitarie e ambientali complesse a livello regionale".
Bertin (Presidente) -
Punto n. 61. Per l'illustrazione,
la parola al consigliere Restano.
Restano (GM) -
Innanzitutto una premessa, Assessore: qua
giochiamo a carte scoperte perché il tema lo conosciamo, proseguo
la serie dei miei interventi sul tema della sanità, della
prevenzione, del piano della prevenzione regionale, dell'approccio
"Una salute" che si rende necessario per avere alcune conferme
attraverso varie interrogazioni e interpellanze.
Come ho detto prima, parliamo dell'approccio "One Health", nel
2021, verso fine anno, un quotidiano
on-line
che tratta di
sanità, una giornalista scientifica,
(omissis)
, ha
scritto al riguardo a un importante incontro tra tecnici che
trattava appunto di quest'approccio: "Una salute" e nel sottotitolo
così scriveva: "Salute umana, animali, ambienti, tutti sotto lo
stesso cappello. La sfida è ormai nel presente. Si riusciranno a
integrare le varie competenze per raggiungere un benessere a 360
gradi?". Nel corpo dell'articolo la giornalista affermava che da
circa un decennio in sanità si era capita l'importanza dei
team
multidisciplinari, che si occupano della presa in
carico del paziente a 360 gradi; adesso vi è un approccio
ulteriore, che è quello di cui vi ho appena parlato, che, oltre
alla salute umana, abbraccia anche quella animale e soprattutto
l'ambiente. Si è quindi creata la consapevolezza che viviamo tutti
sullo stesso pianeta e che le modifiche di una variabile finiscono
per influenzare anche gli altri soggetti, questo è emerso
soprattutto nel corso della pandemia, del Covid, che abbiamo appena
vissuto dove le principali istituzioni sanitarie hanno provato a
integrare i vari aspetti, le varie competenze, i vari saperi per
risolvere la situazione. A quest'incontro hanno partecipato i
rappresentanti di Federsanità, che hanno evidenziato come di
quest'approccio "Una salute" se ne parla ormai da tanti anni e che
quello che il tema ha trattato era un sottoinsieme dell'approccio
avuto in precedenza in sanità, che non fa altro che richiamava il
benessere globale dell'individuo e in base a una nuova idea di
sanità che è stata portata avanti dall'Organizzazione mondiale
della sanità. Cosa dire? Sono intervenuti dei direttori generali di
varie aziende sanitarie del nord Italia, del centro Italia e tutti
concordano nel dire che bisogna portare avanti questa tipologia di
approccio, ma soprattutto bisogna interfacciarsi con altri settori,
soprattutto quei settori che si occupano dell'ambiente. Si sono
così alternati negli interventi i relatori provenienti dalla
Toscana, dal Piemonte e dalla Liguria e tutti hanno concordato che
bisogna fare qualcosa in questo senso ed era l'anno 2021. Da parte
nostra, da parte della nostra Regione diciamo che si è lavorato in
tal senso, questo lo dobbiamo dire, attraverso il piano regionale
della prevenzione, ho richiamato ieri la bozza del piano della
salute e del benessere sociale che richiama quest'approccio.
Essendo cambiato il Governo regionale, quindi l'Assessore alla
sanità, alla luce di quanto detto ieri e quanto affermato anche da
lei ieri durante alcuni interventi, mi corre l'obbligo di avere
delle conferme in tal senso. A dire il vero, Assessore, in parte
lei ha già risposto, però le chiedo se l'Assessorato da lei
governato si identifica nella visione olistica "One Health" e se la
Valle d'Aosta si è impegnata a promuovere questa crescita
multidisciplinare necessaria per le sfide ambientali, sanitarie e
complesse che dobbiamo affrontare a livello regionale nel futuro;
in caso di risposta affermativa, le chiedo di illustrare cosa è
stato fatto e cosa eventualmente si intende ancora fare.
Presidente -
Risponde l'assessore Marzi.
Marzi (SA) -
In realtà, collega Restano, la devo
ringraziare perché a volte le domande aiutano a dare risposte
politiche, nel senso che se si pensa di trattare temi che nulla
hanno a che fare con quest'Aula e di fatto poi dopo esprimere
giudizi sulle connotazioni o meno di matrice politica, piuttosto
che burocratico-amministrativa, a volte nel chi fa la domanda
risulta essere il peccato rispetto alla qualità della risposta che,
di fatto, poi dopo si riceve.
Lei invece sono due giorni che in qualche modo rappresenta
politicamente una sua volontà, che si è espressa nel corso di
questi ultimi tre mesi in particolar modo, di ragionare... ieri
l'abbiamo definita "One Health", possiamo definirla "Salute
olistica omnicomprensiva", e quindi in una qualche maniera con
un'azione di accerchiamento, sta proponendo una visione che avrà un
riscontro positivo o negativo, io, come lei e anche il collega
Sapinet, riteniamo e speriamo positivo nel cominciare a ragionare
in maniera diversa. Proviamo pertanto a dare delle risposte
rispetto a quanto da lei rappresentato e anticipato già
nell'interrogazione di ieri.
Se mettiamo insieme i timori dei cittadini italiani legati ai
fattori che possono influenzare lo stato di salute delle persone,
come i determinanti ambientali non solo derivati dai cambiamenti
climatici in corso ma anche le malattie che si possono sviluppare
in un contesto simile, soprattutto malattie da vettori e zoonosi,
come, ad esempio,
in primis
l'influenza aviaria, si deve
parlare di un concetto pluri-fattoriale nel quale convergono
giocoforza la salute dell'uomo, dell'animale e dell'ambiente,
chiamato in gergo "One Health", possiamo tradurlo in maniera
italica che è meglio: "Salute olistica", di un'unica salute, fin
dal 2004 quando è stato appunto coniato il termine che lei
richiama.
Per affrontare al meglio questa complessa tematica, la nostra
Regione ha lavorato e sta attualmente lavorando con il piano
regionale della prevenzione 2020-2025 da lei richiamato
nell'interrogazione di ieri in uno specifico programma dal titolo:
"Ambiente, clima e salute". In tale programma, attraverso delle
strette sinergie multidisciplinari tra attori e referenti sanitari
e referenti dell'ambiente, Dipartimento sanità e salute,
Dipartimento ambiente regionale, ARPA e Azienda USL, si sono
delineati dei fattori specifici di rischio da approfondire come
cambiamenti climatici ed eventi meteorologici estremi, esposizione
ad agenti chimici, fisici e microbiologici in ambienti
indoor
e
outdoor
declinati in particolari campi di
approfondimento e cioè l'esposizione a pollini allergenici e le
allergie, esposizione e aumento delle temperature e ondate di
calore, malattie cardiovascolari, neurologiche, disidratazione e
aumento della temperatura corporea, l'esposizione a raggi
ultravioletti con le malattie dermatologiche e oculistiche
conseguenti, l'esposizione a nuovi agenti patogeni e ai loro
vettori, nuove tipologie appunto di malattie infettive,
l'esposizione a fumi da combustione di biomassa all'aperto,
irritazioni respiratorie e oculistiche, l'esposizione a inquinanti
atmosferici, cioè l'aggravamento delle reazioni dei soggetti
allergici, le malattie respiratorie e oculistiche.
Il PRP prevede un cronoprogramma che ha portato alla chiusura di
azioni e obiettivi specifici intersettoriali e comunicativi e di
formazione a partire dall'anno scorso fino al 2025, come, ad
esempio, la stipula di un accordo intersettoriale per il
miglioramento della sorveglianza epidemiologica della popolazione
residente nelle aree interessate dalle varie criticità e pressione
ambientale, la DGR 1119/2022, la predisposizione di opuscoli per
informare e sensibilizzare la comunità sui rischi legati alle
radiazioni ionizzanti e due
webinar
sul radon in acqua e
radioattività ambientale, dei corsi FAD da erogare quest'anno per
medici di medicina generale e pediatri di libera scelta sulle
radiazioni ultraviolette, la mappatura, prevista sempre nel 2023,
della dotazione di sistemi di raffrescamento interno ed esterno
nelle strutture dei centri diurni e nelle microcomunità per anziani
già dotata di sistemi di raffrescamento presenti sul territorio a
una quota inferiore a 1.600 metri sul livello del mare,
l'istituzione di tavoli tecnici regionali interistituzionali,
intersettoriali e interdisciplinari per la definizione e la
condivisione di percorsi e procedure integrate basate sul concetto
di salute unica. Tali tavoli verranno istituiti con i portatori di
interessi sia istituzionali che non e saranno finalizzati alla
governance
integrata delle azioni in materia di ambiente,
clima e salute. Inoltre sarà coinvolta una rappresentanza sanitaria
ambientale in almeno un tavolo tecnico-interistituzionale, come,
tra l'altro, da lei spesso richiamato, secondo la programmazione
delle politiche regionali di sviluppo rurale per la promozione di
misure finalizzate a ridurre l'impatto ambientale della filiera
agricola e zootecnica.
Sempre in quest'ottica, inoltre la nostra Regione si identifica
nella visione "One Health" e nel suo percorso di suo sviluppo nel
tempo in quanto, sempre per fare un certo esempio concreto, ha
sempre cercato di tutelare, nonostante le carenze di risorse degli
ultimi decenni, la valenza multidisciplinare attribuita al
Dipartimento di prevenzione quale anello di congiunzione strategico
rispetto al territorio, all'Ospedale e all'ambiente, e lei questo
lo conosce direttamente, conservando quindi una visione strategica
mirante a riconoscere la complessità delle azioni da portare avanti
nella stessa strategia "One Health", che vede per l'appunto
coinvolto il personale medico, paramedico e veterinario,
dipartimentali, in sinergia con vari
stakeholder
interni ed
esterni, quali, ad esempio, l'ARPA, i Comuni, l'Istituto
zooprofilattico del Piemonte, Liguria e Valle d'Aosta. Due esempi
concreti, in realtà tre, a titolo significativo di un approccio
complesso di "One Health" al triplice problema di salute a esso
connesso risultano essere il piano pandemico influenzale regionale,
il PANFLU 2021-2023, il piano di prevenzione, sorveglianza e
risposta alle arbovirosi per quanto riguarda il 2020 e il 2025,
nonché tutte le azioni susseguenti al decreto legislativo 18/2023
considerato che il decreto introduce un approccio basato sul
rischio finalizzato a garantire la sicurezza delle acque destinate
al consumo umano da un punto di vista igienico-sanitario e
l'accesso universale ed equo all'acqua potabile, comprendendo
quindi anche rischi correlati ai cambiamenti climatici, alla
protezione dei sistemi idrici e ad altri eventi, che, se combinati,
possono avere effetti molto importanti sulla fornitura di acqua
potabile, in una logica sinergica tra sanità, ambiente, territorio,
ARPA, BIM e Azienda USL.
Presidente -
Per la replica, la parola al consigliere
Restano.
Restano (GM) -
Assessore, forse non capita spesso ma sono
soddisfatto della sua risposta e le spiego perché: perché la
combinata lettura delle due interrogazioni e di questa
interpellanza ci portano a un risultato importante. Lei stesso ha
parlato di intersettorialità, interdisciplinarità, interstrutture e
multidisciplinarietà, ma soprattutto ha richiamato degli atti
specifici: piano pandemico, il piano regionale della prevenzione,
che prevedono la cooperazione e la multidisciplinarietà. Ora, su
tutto questo bisogna metterci un piccolo "cappello" politico che io
non ho avuto modo di leggere nella delibera 515, ormai per me
tristemente famosa e che richiameremo, sulla quale ci confronteremo
nel corso di questo Consiglio o forse nel prossimo Consiglio, si
chiede ovviamente una piccola modifica con un riconoscimento
politico questa volta a chi opera nel settore che ci ha portato a
questi importanti risultati. Aspetto quindi speranzoso il risultato
di questi approfondimenti che abbiamo fatto insieme.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK