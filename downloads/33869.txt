Consiglio Regionale della Valle d'Aosta - Oggetto del Consiglio n. 1895 del 13 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1895 del 13 luglio 2011 - Resoconto
OGGETTO N. 1895/XIII - Interpellanza: "Interventi per il
rifacimento del sottopasso ferroviario in corrispondenza della
stazione di Aosta".
Interpellanza
Richiamate le interpellanze oggetto n. 556/XIII del Consiglio
regionale del 20 maggio 2009, concernente la "Predisposizione di un
progetto, in accordo con le Ferrovie Italiane, per l'abbattimento
delle barriere architettoniche e la realizzazione di un sovrappasso
pedonale e ciclabile" e oggetto n. 738/XIII del Consiglio regionale
del 23 settembre 2009, concernente le "Iniziative per
l'abbattimento delle barriere architettoniche presso la stazione
ferroviaria di Aosta";
Preso atto della situazione disastrosa in cui versa il
sottopasso ferroviario della stazione di Aosta, tra piazza Manzetti
e via Paravera, non solo sotto l'aspetto delle barriere
architettoniche che precludono ai portatori di handicap l'accesso
ai binari successivi al primo, ma anche per quel che concerne la
manutenzione ordinaria del sito e i problemi strutturali, tra i
quali i continui allagamenti, che emergono in tutta la loro gravità
in occasione di nevicate e piogge intense, come quelle di queste
ultime settimane;
Ricordata la delibera n. 2184 del 7 agosto 2009, con la quale
la Giunta regionale ha approvato l'affido di incarico al
raggruppamento Copaco e Sitec s.r.l. di Aosta per lo sviluppo e la
redazione di elaborati tecnici preliminari per l'adeguamento e
l'allargamento del sottopasso esistente in corrispondenza della
stazione di Aosta;
Constatato che i tempi per un intervento di rifacimento e
ammodernamento della linea ferroviaria Aosta-Ivrea e delle relative
infrastrutture si prospettano lunghi, e che gli utenti della
ferrovia e i cittadini che utilizzano il sottopasso non possono
aspettare ancora per vedere risolti i problemi di accesso al sito e
di abbattimento delle barriere architettoniche;
Considerato che il perdurare di questa situazione crea
crescenti problemi di sicurezza sia per l'integrità strutturale del
sottopasso sia per la deambulazione dei cittadini;
Sottolineato che, nel corso dell'audizione del 31 maggio
scorso in IV Commissione, l'Assessore al bilancio, finanze e
patrimonio Claudio Lavoyer ha portato a conoscenza di una
disponibilità di risorse per 1 milione e 328 mila euro da destinare
a interventi sulla linea ferroviaria;
la sottoscritta Consigliera regionale
Interpella
la Giunta regionale per sapere:
1) se intenda intervenire urgentemente per il rifacimento del
sottopasso in corrispondenza della stazione ferroviaria di Aosta,
concorrendo al progetto con le risorse proprie attualmente
disponibili, con l'obiettivo di garantire agli utenti della
ferrovia e a tutti i cittadini il pieno accesso e la messa in
sicurezza dell'infrastruttura;
2) se siano già disponibili o, in caso contrario, con quali
tempistiche saranno disponibili gli elaborati relativi ai progetti
preliminari di allargamento e ammodernamento del sottopasso,
oggetto dell'affido di incarico del 7 agosto 2009.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie Presidente. Il sottopasso
ferroviario della stazione di Aosta tra piazza Manzetti e via
Paravera versa in una situazione disastrosa non solo sotto
l'aspetto delle barriere architettoniche, che precludono ai
portatori di handicap l'accesso ai binari successivi al primo, ma
anche per quel che concerne la manutenzione ordinaria del sito e i
problemi strutturali, tra i quali i continui allagamenti, che
emergono in tutta la loro gravità in occasione di nevicate e piogge
intense, come quelle di queste ultime settimane. Ricordata la
delibera n. 2184 del 7 agosto 2009, con la quale la Giunta
regionale ha approvato l'affido di incarico al raggruppamento
Copaco e Sitec S.r.l. di Aosta per lo sviluppo e la redazione di
elaborati tecnici preliminari per l'adeguamento e l'allargamento
del sottopasso esistente in corrispondenza della stazione di Aosta;
constatato che i tempi per un intervento di rifacimento e
ammodernamento della linea ferroviaria Aosta-Ivrea e delle relative
infrastrutture si prospettano lunghi e che gli utenti della
ferrovia e i cittadini che utilizzano il sottopasso non possono
aspettare ancora per vedere risolti i problemi di accesso al sito e
di abbattimento delle barriere architettoniche; considerato che il
perdurare di questa situazione crea crescenti problemi di sicurezza
sia per l'integrità strutturale del sottopasso, sia per la
deambulazione dei cittadini; sottolineato che, nel corso
dell'audizione del 31 maggio scorso in IV Commissione, l'Assessore
al bilancio, finanze e patrimonio Claudio Lavoyer ha portato a
conoscenza di una disponibilità di risorse per 1.328.000 euro da
destinare a interventi sulla linea ferroviaria, volevamo sapere
dall'Assessore se intende intervenire urgentemente per il
rifacimento del sottopasso in corrispondenza della stazione
ferroviaria di Aosta, concorrendo al progetto con le risorse
proprie attualmente disponibili, con l'obiettivo di garantire agli
utenti della ferrovia e a tutti i cittadini il pieno accesso e la
messa in sicurezza dell'infrastruttura. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Credo vi sia un
fil rouge
interessante fra le varie interpellanze e questa visione
apocalittica (disastroso, catastrofe...) e quindi vengono
addebitate all'Amministrazione regionale tutte le malefatte
possibili e immaginabili, anche quando non c'entra niente, per cui
il risultato negativo di un vettore è colpa della Regione! In
questo caso c'è una richiesta su una serie di interventi
riguardanti i sottopassi ferroviari. È doveroso precisare,
esattamente come nell'altro caso, che il sottopasso non è di
proprietà della Regione, pertanto l'Amministrazione regionale non
può decidere autonomamente come intervenire su di esso, né può
imporre determinate scelte progettuali alla società del gruppo
Ferrovie dello Stato, proprietari e gestori dell'infrastruttura
ferroviaria, ossia la società Rete Ferroviaria Italiana RFI e
Centostazioni. Pur a fronte delle proprie limitate possibilità di
incidere sulle politiche di tali società, la Regione in passato ha
segnalato puntualmente le principali problematiche riscontrate,
quindi condividiamo con lei che lì esiste un problema e lo abbiamo
detto nelle sedi opportune e in modo ufficiale e in modo ufficioso,
non solo chiedendo a RFI di intervenire, ma anche proponendo
specifiche soluzioni.
L'incarico affidato, da lei citato, al raggruppamento Copaco e
Sitec infatti nasce da una proposta maturata in seno
all'Amministrazione regionale. Ci siamo fatti parte attiva e
condivisa con il Comune di Aosta nell'ambito del Comitato di
pilotaggio del progetto cardine relativo alla riorganizzazione
dell'area della stazione ferroviaria di Aosta, all'allargamento e
all'adeguamento del sottopasso. RFI, nel corso di un incontro
dedicato proprio al sottopasso, aveva chiesto di sviluppare e
definire con elaborati grafici e descrittivi, anche al fine di
poter valutare compiutamente la fattibilità dell'intervento e i
necessari oneri e prescrizioni. Tale proposta tecnica elaborata
nelle forme di uno studio di prefattibilità è stata poi esaminata
dalla società del gruppo Ferrovie dello Stato, che, attraverso
pareri formali e successivi pronunciamenti verbalizzati nell'ambito
dei vari incontri tenuti sull'argomento, l'ha giudicata
negativamente e non conveniente né dal punto di vista
tecnico-ferroviario, né economico: non lo hanno voluto fare e,
essendo "a casa loro", pur essendo propositivi, hanno bocciato la
nostra proposta che era condivisa fra noi e il Comune di Aosta.
Hanno indicato quale soluzione la costruzione di un nuovo
sottopasso ad ovest della stazione, pertanto l'intervento di
allargamento e adeguamento del sottopasso esistente è stato sospeso
e non si sono sviluppate le relative progettazioni ed oggi, essendo
contrari all'intervento i proprietari e i gestori
dell'infrastruttura, lo stesso non può proseguire nemmeno con i
fondi regionali, che non sarebbero - almeno con riferimento agli
stanziamenti attuali - sufficienti tenuto conto delle difficoltà
rappresentate da RFI.
La Regione, oltre all'ipotesi di allargamento di cui si è
riferito e a maggior ragione a seguito della relativa bocciatura di
RFI, ha chiesto ripetutamente alla società del gruppo RFI di
intervenire per risolvere i problemi di allagamento, di gelo e
scivolosità del sottopasso segnalati da alcuni utenti e riportati
dagli organi di stampa, in modo da rendere sicura e più agevole la
fruizione di tale passaggio. In proposito, nelle riunioni del
luglio 2010, dell'ottobre 2010 dei gruppi di lavoro della Regione e
Ferrovie dello Stato, è emerso che RFI ha pianificato ed eseguito
nel 2010 specifici interventi, gli ultimi dei quali conclusisi nel
mese di agosto, che hanno riguardato sia la perdita d'acqua dai
tubi e dai pozzetti di scarico, sia la scivolosità in presenza di
umidità del sottopasso. Proprio in occasione della riunione di
ottobre 2010, si verbalizzava che tutti gli interventi previsti nel
corso della riunione del luglio erano terminati, inclusi gli
interventi antiscivolo e che risultavano al momento efficaci. Tale
valutazione trova poi conferma da quanto riferito da Trenitalia
successivamente nell'ambito del Comitato tecnico paritetico di
gestione dell'accordo commerciale fra Trenitalia e Regione.
Sulla base di quanto sopra riportato, i problemi di allagamento,
gelo e scivolosità del sottopasso risulterebbero risolti e in
effetti non sono più giunti a noi reclami in proposito.
Riguardo all'accessibilità per i portatori di handicap, RFI ha
comunicato in più occasioni di aver programmato ai fini
dell'abbattimento delle barriere architettoniche il posizionamento
di piattaforme elevatrici per l'accesso ai binari e di averne già
curato la predisposizione, ma di ritenere che spetti al Comune di
Aosta, sulla base di un progetto già presentato da RFI, il
corrispondente intervento per collegare il sottopasso a piazza
Manzetti. Il Comune di Aosta al contrario, nell'ambito del Comitato
di pilotaggio, ha giudicato che tale onere compete a RFI, quindi
RFI scarica sul Comune, il quale dice che tocca a RFI.
Per quanto riguarda la seconda domanda:
"se siano già
disponibili o, in caso contrario, con quali tempistiche saranno
disponibili gli elaborati..."
, come vi avevo detto, gli
elaborati oggetto dell'incarico sono disponibili e sono stati già
inoltrati al proprietario e al gestore del sottopasso, quindi
quello che dovevamo fare noi lo abbiamo fatto. È opportuno
precisare che non si tratta di progetti preliminari, lei ha parlato
di progetto, ma è uno studio di fattibilità. La Regione, tenuto
conto dei riscontri avuti da RFI, non ha proceduto secondo quanto
riferito al punto precedente alla vera e propria fase della
progettazione. La Regione, così come convenuto in sede di Comitato
di pilotaggio, non ha sviluppato la proposta alternativa di RFI,
quella ad ovest, poiché un nuovo passaggio ad ovest rispetto a
quello proposto da RFI è già presente nello studio di Geodata
nell'ambito del
People mover.
In sede di comitato, si è
evidenziato che, se si optasse per la costruzione di un nuovo
sottopasso, sarebbe necessario effettuare accurate valutazioni sui
flussi di utenza, gli aspetti urbanistici, le interferenze e
soprattutto - ne parleremo oggi - c'è il discorso futuro
dell'Aosta/Pré-Saint-Didier, quindi, a seconda di quello che si
deciderà, ci sarà modo di dare una valutazione più appropriata sul
sottopasso che RFI ci chiede di fare più ad ovest, per intenderci
più avanti rispetto alla stazione, guardando il Monte Bianco,
quindi verso l'alta Valle.
Si dà atto che, dalle ore 10,22, presiede il Vicepresidente
André Lanièce.
Presidente
- La parole alla Consigliera Carmela
Fontana.
Fontana (PD)
- Ogni volta, Assessore, che lei mi dà una
risposta, sembra che sia prevenuto. In occasione di tutte le
interpellanze che facciamo, lei pensa che noi ce l'abbiamo con la
Regione. Io ho posto una domanda perché diversi cittadini...anzi
adesso faccio un invito al Governo regionale: per due mesi
consecutivi, invece di prendere le macchine, prendiamo il treno. Ho
visto dei Signori che sono venuti in ferie e che per arrivare giù
hanno dovuto cambiare cinque treni; andiamo a prendere l'aereo con
i treni, con i mezzi che abbiamo, forse il Governo regionale si
renderà conto che i cittadini si trovano ad affrontare una
situazione veramente disastrosa! Con questo non sto incolpando
nessuno, ma allora che potere abbiamo come Governo regionale se non
siamo in grado di mettere a posto un sottopasso? Siamo nel 2011, si
va sulla luna e noi non siamo in grado di rifare delle strisce
pedonali, di mettere un semaforo...ma almeno mettiamo tutta la
buona volontà di risolvere i problemi! Oppure, quando nevica,
Assessore, viene con me, parcheggiamo al parcheggio della
Cogne...venga a fare il sottopasso e poi vede se non è vero quello
che le ho detto! C'era l'acqua alta così, ci vogliono gli stivali
per passare! Lei mi dice che queste cose non sono vere, io non le
sto dicendo che lei deve risolvere i problemi, ma è lei l'Assessore
che segue tali questioni; le chiedo solo un po' di buona volontà!
Non la prenda come polemica ogni volta che le pongo una domanda,
altrimenti d'ora in avanti noi dell'opposizione non facciamo più
richieste e vedremo come finisce questo Consiglio regionale! Scusi
per il disturbo, Assessore!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK