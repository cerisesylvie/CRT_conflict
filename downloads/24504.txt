Consiglio Regionale della Valle d'Aosta - Oggetto del Consiglio n. 3408 del 2 aprile 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Anagrafe patrimoniale - Indennità e previdenza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3408 del 2 aprile 2008 - Resoconto
OGGETTO N. 3408/XII - Illustrazione ed esame della mozione:
"Impegno a predisporre proposte di contenimento dei costi della
democrazia regionale".
Mozione
Ricordato che nel corso della seduta consiliare del 27 luglio
2007 la proposta di legge n. 142, presentata dal gruppo
Arcobaleno-Vallée d'Aoste, finalizzata ad incidere sui costi della
politica, iniziando dalla diminuzione di indennità ed assegni
vitalizi dei Consiglieri è stata bocciata;
Ricordato, altresì che il Consiglio regionale, per dare
comunque una risposta alla necessità di ripensare i costi della
politica, aveva votato a maggioranza relativa una risoluzione con
cui si stabiliva di dar mandato alla Conferenza dei Capigruppo di
proporre, entro il 30 settembre 2007, "soluzioni concrete per un
contenimento dei costi della democrazia regionale"
Ricordato che tale termine è stato ulteriormente spostato,
senza che nessuna proposta sia stata predisposta;
Ritenuto che non si possa concludere la legislatura senza
dare una risposta a questo problema;
il Consiglio regionale
Impegna
la conferenza dei Capigruppo a portare entro il prossimo
Consiglio regionale proposte concrete da esaminare.
F.to: Squarzino Secondina - Venturella - Bortot
Président
- Sur cette motion ont été déposés 2
amendements.
La parole à la Conseillère Squarzino Secondina.
Squarzino (Arc-VA)
- Abbiamo presentato un emendamento,
su cui torneremo, proprio perché la mozione che è iscritta
all'ordine del giorno è datata rispetto ai contenuti, nel senso che
era stata preparata per i primi di febbraio, è chiaro che nel
frattempo qualcosa è successo e abbiamo presentato un emendamento
che aggiorna, ma soprattutto corregge la data da
"30
settembre"
a
"30 novembre"
. Finalmente si giunge a
discutere tale argomento in Consiglio, dico "finalmente", perché
questo è uno degli argomenti che il nostro gruppo ha sempre posto
al centro della propria attenzione. Ricordo che fin dal 2003,
appena istituito il gruppo "Arcobaleno", i 3 Consiglieri Riccarand,
Curtaz e Squarzino avevano presentato la proposta di legge n. 4,
uno dei primi provvedimenti, poi questa è stata bocciata. Ne
abbiamo ripresentato una seconda nel 2006: la n. 142, anche questa
bocciata. Credo comunque sia importante ricordare alcune tappe
fondamentali che sono richiamate anche in tale mozione.
Prima tappa. In attesa che la nostra proposta di legge n.
142/2006 fosse discussa in Commissione... abbiamo presentato a
marzo 2007, più di un anno fa, una mozione, perché era avvenuto un
fatto per noi increscioso, ossia il fatto che era stata aumentata a
livello nazionale la percentuale dell'indennità dei Parlamentari,
indennità su cui è parametrata anche l'indennità dei Consiglieri;
allora si voleva intervenire per dire: "va bene, questo adeguamento
percentuale è un adeguamento quasi automatico, mentre il Consiglio
regionale può intervenire su un'altra parte dell'emolumento dei
Consiglieri regionali, che è la diaria", per cui chiedevamo 1 anno
fa che si provvedesse ad una riduzione della diaria mensile, di un
importo pari agli aumenti dei Parlamentari a partire dal 1° gennaio
2006. Quando abbiamo presentato tale proposta in Consiglio
regionale, avevamo detto chiaramente che questa non era la
soluzione al problema dei costi della politica, naturalmente;
avevamo detto che le Commissioni dovevano cominciare a discutere
del nostro provvedimento, lo avevamo lasciato in Commissione più
mesi affinché potesse intervenire sullo stesso e fare le sue
proposte alternative o integrative. Avevamo detto che era un primo
passo, poteva essere un segnale per dire all'opinione pubblica:
"guardate, stiamo riflettendo per rivedere tutto l'insieme della
questione, che intendiamo incidere per quanto riguarda l'entità
delle spese della politica, in modo che diminuisca il costo della
politica in questa regione"; questa era stata la nostra proposta
molto minimale fatta nel marzo 2007. A tale proposta avevamo avuto
delle reazioni tutte improntate al discorso della demagogia: alcuni
colleghi ricordavano che noi eravamo demagogici, nel senso che
"eravamo adulatori del popolo e che noi, sfruttando particolari
situazioni storico-politiche e volgendole a fini propri", guidavamo
le masse popolari, soggiogando "grazie a particolari capacità
oratorie" tratti psicologici spesso istintivi che permettono di
interpretare gli umori e le esigenze più immediate. Non solo, ma si
è detto: "guardate che questo modo di fare politica da parte vostra
non tiene conto minimamente degli interessi reali della Comunità".
Altri colleghi ci hanno detto: "ma no, quello che voi presentate
non vale niente, abbiamo già un disegno di legge pronto..." - erano
i colleghi del gruppo "Stella Alpina" - "... che presenteremo come
movimento, quindi vorremmo affrontare il problema in modo concreto
e meno demagogico". Lo stesso Presidente della Regione, Caveri,
aveva parlato di un'ondata demagogica e qualunquistica sui costi
della politica, aveva ricordato che il peggior nemico della
democrazia è il qualunquismo, come pure la demagogia, perché siamo
tutti d'accordo sul fatto che il meccanismo attuale è ipocrita. Mi
auguro - concludo - che non vi siano più né mozioni, né annunci che
si danno soldi ai partiti, mi auguro che si ponga mano ad una
riforma che non abbia però un sentore pauperistico, quindi chiedeva
una riforma. La nostra mozione allora era stata bocciata perché
considerata demagogica. Ciascuno è libero di esprimere le proprie
opinioni, quindi se questa era l'opinione dei colleghi della
maggioranza, libertà loro di esprimere la loro proposta e libertà
nostra di esprimere le nostre proposte.
Ritorniamo nel luglio dello scorso anno di nuovo su questo tema
e ci torniamo con 2 atti: primo atto, finalmente arrivava in
Consiglio la nostra proposta di legge n. 142, che era stata
depositata il 22 novembre 2006, e che era stata in Commissione
febbraio, marzo, aprile, maggio, giugno, luglio 2007, 6 mesi,
periodo durante il quale le Commissioni avrebbero avuto tempo per
affrontare questa tematica e giungere a quello che credo utile e
importante, ossia una riforma complessiva... abbiamo sempre detto
che non volevamo essere i primi della classe, ma volevamo fare
alcune proposte minimali, quasi chiedendo agli altri colleghi di
integrare le nostre proposte, convinti che il problema era
importante con cui ci si doveva confrontare. La nostra proposta di
legge era molto semplice, diceva: "indennità dei Consiglieri...",
che oggi è calcolata in percentuale sull'indennità del
Parlamentare, adesso la nostra percentuale è del 70%, chiediamo che
sia ridotta di 10 punti, una minima riduzione. Volevamo poi
intervenire sull'assegno vitalizio, che è stato rivisto secondo una
logica nuova, più interessante rispetto alla vecchia logica, ma su
cui bisogna ancora lavorare perché questo assegno vitalizio è
formato da 1/3 pagato dal Consigliere e 2/3 pagati dalla
collettività. Abbiamo quindi presentato questo disegno di legge,
che è stato bocciato come immaginavamo già...
(interruzione del Consigliere Vicquéry, fuori
microfono)
... collega Vicquéry, pensavo che il suo gesto volesse dire: "i
vostri emendamenti non ci interessano, comunque vai pure avanti".
Vorrei concludere il mio ragionamento, collega, perché adesso
arrivo a citare proprio lei. Questa legge è stata bocciata,
contemporaneamente avevamo presentato una risoluzione in cui
chiedevamo molto semplicemente un impegno da parte del Presidente
Caveri a concordare in tempi utili per la riunione del 31 maggio
nella Commissione affari costituzionali e poi negli incontri con i
rappresentanti degli enti locali e dei Presidenti della Regione una
posizione comune con gli altri Presidenti di Regione per favorire
una drastica riduzione dei costi della politica. A fronte di questa
risoluzione, i colleghi di maggioranza hanno detto: "no", che ne
avevano un'altra che ci avrebbero presentato in quanto molto
migliore: in essa si dava mandato alla Conferenza dei Capigruppo di
svolgere un esame della situazione esistente e di proporre entro il
30 novembre soluzioni concrete per un contenimento dei costi della
democrazia regionale. Mi sembra interessante il fatto che si sia
passati dai costi della politica ai costi della democrazia, un
passaggio interessante su cui valeva la pena lavorare, in una
logica di equità e di rapporto fra i differenti livelli di
rappresentanza democratica e in coerenza con le decisioni
complessivamente assunte dal sistema delle Regioni italiane. Era
questa la finalità della risoluzione presentata dalla maggioranza e
il collega Vicquéry ha affermato giustamente dal suo punto di
vista: "questo documento è un segnale forte, decisivo rispetto al
dibattito in corso..." - siamo al 27 luglio 2007 - "... ed è una
risposta concreta alla demagogia che ieri è stata emanata a più
mani durante il dibattito sui costi da parte del gruppo
"Arcobaleno" e dei "DS", demagogia che è contraria a democrazia,
demagogia che denota un vuoto totale di proposte". Secondo la
maggioranza di governo, quindi, si diceva: "con questa nostra
proposta diciamo basta agli interventi demagogici del gruppo
"Arcobaleno" e finalmente presentiamo una risposta concreta, perché
recepiamo la necessità di ragionare sui costi delle istituzioni
della Regione e degli enti locali e sui costi in generale della
democrazia. Non solo recepiamo questo, ma abbiamo un disegno molto
più ampio del vostro che è così piccolo: vogliamo anzitutto..." -
diceva sempre il Capogruppo "dell'Union" - "... informare la
popolazione, il primo punto di partenza è la conoscenza dei dati".
C'era una volontà giusta di informare la popolazione. In secondo
luogo diceva: "bisogna anche distinguere e capire bene qual è il
ruolo del Consigliere e il ruolo degli altri membri eletti nella
nostra Regione; ci sono ruoli istituzionali diversi..." -
sacrosante parole - "... quindi conosciamo la situazione,
ragioniamo su questi diversi ruoli istituzionali e la conclusione
potrebbe essere identica, ma il punto di partenza è un altro, ossia
è un metodo di lavoro diverso, perché noi non vogliamo dare un
segnale..." - come dire: "voi del gruppo "Arcobaleno" vi limitate a
sbandierare le vostre proposte e a dare un segnale di attenzione,
noi che governiamo vogliamo proporre delle soluzioni concrete
perché dare un segnale di riduzione del 10% è "aria fritta", in
quanto il problema di fondo è vedere se facciamo bene o male il
nostro lavoro, vedere se con la riduzione del 10% o con la
partecipazione per 5 minuti attorno al tavolo delle Commissioni per
non perdere il gettone di presenza e via dicendo... e una serie di
osservazioni interessanti. Ha detto ancora: "a noi non interessa
poter dire all'esterno che siamo i primi della classe, dimostreremo
che non è così, che non abbiamo nulla da nascondere, per cui diremo
chiaramente le cose e in questo documento..." - conclude - "...
vogliamo produrre azioni concrete da qui al 30 novembre per
dimostrare che siamo in grado di rappresentare degnamente la
Comunità valdostana".
Il nostro gruppo non aveva votato quella risoluzione presentata
dalla maggioranza, avevamo detto che c'erano alcuni paletti che
avremmo voluto fossero inseriti in quella risoluzione, riguardanti
i contenuti, riguardanti l'informazione, tant'è vero che poi il
collega Tibaldi ci aveva detto: "guardate, dovete tener conto che
questo è un punto importante ampiamente condiviso", stabiliamo di
contenere i costi della democrazia regionale, è vero che non c'è
pubblicità ai lavori dei Capigruppo come chiedete, ma abbiamo 2
momenti pubblici che sono la seduta conclusiva dei Capigruppo e la
seduta del Consiglio regionale. Il documento quindi è stato votato,
il collega Viérin Marco ha detto:
"noi vogliamo non solo
limitarci ai Consiglieri regionali, ma vogliamo coinvolgere gli
enti locali"
. Quella discussione avvenuta il 27 luglio 2007 si
è conclusa con l'approvazione da parte della maggioranza di questa
risoluzione, che noi non abbiamo né firmato, né votato e che
metteva come punto fermo 2 aspetti: la volontà politica di
intervenire sui costi della democrazia, quindi vedere i vari
livelli istituzionali, fare questo entro il 30 novembre. Così il
gruppo di lavoro che doveva occuparsi dei costi della politica,
ossia i Capigruppo, hanno cominciato ad incontrarsi, si sono
riuniti 2 volte il 26 e 27 luglio perché si voleva trovare una
soluzione, soluzione che, per i motivi che prima ho detto, non si è
raggiunta. Il 7 novembre il Capogruppo "dell'Union" ha preso atto
che esiste il problema, che bisogna calendarizzare una serie di
riunioni, ha detto: "aspettiamo che finiscano le vicende del
referendum, dopo ci troviamo e cominciamo a lavorare seriamente".
Il 21 novembre si fissano le riunioni e il 29 novembre ci si trova:
il collega Vicquéry ribadisce l'esigenza di un ragionamento globale
sui costi di funzionamento dell'istituzione, la necessità di
attenersi allo spirito del documento votato, operando in una logica
di equità, di rapporto fra i diversi livelli della rappresentanza
democratica, di dover definire il ruolo che si intende dare al
Consiglio regionale, pena l'allontanamento dallo spirito della
risoluzione. La sottoscritta ritiene che un discorso di
contenimento dei costi della democrazia regionale non possa
prescindere dalle entrate dei Consiglieri. Dicono invece altri
colleghi che le indennità sono solo una parte del problema, mentre
occorre la precisa volontà di affrontare la problematica di una
razionalizzazione di tutte le spese. I Capigruppo dal 29 novembre
2007 non si sono più riuniti per affrontare questo problema.
Di fronte al fatto che i Capigruppo non affrontavano il
problema, visto che ricordavo qui in aula espressa fortemente la
volontà politica di affrontare il problema in tempi brevi, abbiamo
ripresentato ai primi di febbraio quella mozione che arriva solo
oggi in Consiglio, allora, 20-21 febbraio non discussa, 5-6 marzo
non discussa, 19-20-21 marzo non discussa, è arrivata adesso. A
febbraio, visto che c'era la volontà del Consiglio regionale
espressa in quella risoluzione di voler intervenire -
differentemente da come proponeva il gruppo "Arcobaleno", in modo
demagogico - con una proposta organica che prendesse in esame i
costi della democrazia ai vari livelli, timidamente abbiamo
ricordato al Consiglio regionale l'impegno forte che aveva preso e
riaffermato che non si poteva non concludere questa legislatura
senza dare una risposta a tale problema. In 5 anni non una
proposta, non dico neanche seria, ma non una proposta da parte
della maggioranza se non demandare ai Capigruppo l'incarico di fare
una proposta entro il 30 novembre 2007! Abbiamo allora ricordato al
Consiglio regionale che si era preso questo impegno, per fare in
modo che il Consiglio regionale, che aveva affidato ai Capigruppo
questo incarico, richiedesse ai Capigruppo in modo forte di portare
nel prossimo Consiglio regionale delle proposte concrete da
esaminare. Ora la mozione non l'abbiamo né votata, né discussa, né
esaminata a febbraio, ma questa mozione c'era sul tavolo di tutte
le forze politiche. Pensavo che almeno l'iscrizione di questa
mozione avesse "svegliato" l'attenzione di alcuni colleghi. Mi
avessero detto: "avete ragione, ci eravamo dimenticati", ma adesso
in un "tour de force" vediamo che abbiamo raccolto una serie di
documenti e adesso riusciamo a "coagulare" queste proposte e quindi
le presentiamo, invece niente! Sono molto amareggiata, non so come
questo andrà a finire, ma sono molto amareggiata di come si è
svolta la vicenda. Ricordo che, quando a luglio avevamo accettato
la risoluzione, brontolando un poco che era troppo poco, alcuni
colleghi "dell'Union", che io stimo, mi hanno detto: "guarda, c'è
un impegno, credi a questa cosa, hai raggiunto un grosso obiettivo,
hai fatto sì che il Consiglio regionale affrontasse tale tema... e
si costringesse a darsi un modo per discutere di questi temi (i
Capigruppo) e un tempo entro cui discutere degli stessi". Ripeto:
avevo creduto, perché credo sempre alle proposte che i colleghi
fanno fino a prova contraria, per questo sono amareggiata: sono
amareggiata personalmente perché sono stata nuovamente smentita
nella mia fiducia data a colleghi; c'è poi un'amarezza di tipo
politico per il fatto che in questa legislatura su un tema che
avevamo proposto all'inizio - ma che allora non era ancora "à la
une", nel senso che i giornali non ne parlavamo, non era stato
ancora pubblicato il libro "La Casta", nel senso che non si era
ancora sollevata una consapevolezza da parte della popolazione che
chi amministra, chi è eletto è pagato con i soldi di tutti e lavora
per tutti - e sul quale c'era una volontà politica qui espressa,
intenzionata a dare una risposta, questo non è avvenuto. L'amarezza
che ho è che di fronte a chi ci ha eletto, a coloro a cui abbiamo
detto andremo 5 anni ad amministrare o a lavorare affinché vi sia
una buona amministrazione, il Consiglio regionale - e l'amarezza
riguarda anche me, perché io faccio parte di questo Consiglio - in
tale legislatura non è stato capace di dire una parola su questo
tema! Credo che questo sia molto grave, per tale motivo abbiamo
riformulato la mozione e diciamo: "preso atto di tutto quello che è
successo, c'è almeno la volontà da parte di questo Consiglio di
esaminare all'interno dell'assestamento di bilancio, ma anche in un
altro modo una proposta concreta, piccola". Ripeto: non si potrà
arrivare a quella riforma organica che tutti avevano auspicato e su
cui tutti qui avevano votato, dicendo che quella sarebbe stata la
risposta della maggioranza alla nostra demagogia e qui adesso
constatiamo che non c'è stata la risposta della maggioranza e, a
fronte di ogni tentativo che abbiamo fatto di presentare una
risposta seppure minima, ma che andava nella direzione di dare un
piccolo segnale, se questo non lo si vuole dare, saranno gli
elettori a decidere sul comportamento che hanno avuto le diverse
forze politiche all'interno di tale Consiglio.
Prima ho ricordato il Capogruppo Vicquéry, però devo ricordare
anche il collega Cesal, in quanto Presidente "dell'Union", che, di
fronte alle proposte del gruppo "Arcobaleno", ha ricordato ai
Consiglieri di tale gruppo che:
"l'Union Valdôtaine nell'ultimo
Congresso ha approvato una mozione per arrivare alla riduzione
degli emolumenti, il tema deve essere affrontato senza ipocrisia e
senza voler essere sempre i primi della classe"
. Era giusto
riconoscere anche al Presidente "dell'Union" la sua
autorevolezza.
Président
- La parole au Conseiller Vicquéry.
Vicquéry (UV)
- La collega Squarzino "cavalca" questo
tema, cercando di dimostrare l'indimostrabile, cercando di
dimostrare che la colpa di tutti i mali risiede nel gruppo "Union
Valdôtaine". A questa affermazione è facilissimo rispondere,
perché, come ben sa la collega Squarzino, la Conferenza dei
Capigruppo è convocata dal Presidente del Consiglio, è convocata su
richiesta dal Presidente della Regione, è convocata anche per
determinazione dell'Ufficio di Presidenza, nel quale siede anche il
collega Venturella. Non mi risulta dagli atti dell'Ufficio di
Presidenza che il collega Venturella abbia mai richiesto la
convocazione dei Capigruppo affinché fosse messa all'ordine del
giorno questa tematica, per cui vi prego di fare in modo di non
prenderci in giro. Se la Conferenza dei Capigruppo fosse stata
convocata per trattare su questo argomento, come è stato ribadito
da parte mia nella riunione del mese di novembre, avremmo
partecipato e presentato delle proposte concrete di tipo organico.
Noi abbiamo sempre rigettato interventi parziali, "ad personam",
come quelli presentati dal gruppo "Arcobaleno" che facevano
riferimento ad ex Parlamentari, abbiamo sempre proposto di
ragionare in termini complessivi non solo sui costi della politica,
ma sui costi della democrazia, così come da risoluzione votata da
questo Consiglio, siamo pronti a confrontarci, lo abbiamo ribadito
in tutte le sedi. Abbiamo fatto un piccolo passo in avanti
presentando il disegno di legge che è all'ordine del giorno di
questo Consiglio, che riguarda le disposizioni in materia di organi
di amministrazione di società partecipate, che vanno nella logica
di riduzione dei costi della democrazia.
È facile rispondere alla collega Squarzino, che si dice
amareggiata. Io stesso posso definirmi amareggiato
dall'atteggiamento del Governo di Centro-Sinistra,
dall'atteggiamento della Conferenza Stato-Regioni che è in
maggioranza di Centro-Sinistra, perché il tema delle indennità dei
Consiglieri regionali deriva a cascata dagli emolumenti dei
Magistrati, dei Parlamentari e degli Amministratori delle Giunte e
dei Consigli regionali. In quelle sedi nessun provvedimento
concreto è emerso né a livello governativo, né a livello di
Conferenza Stato-Regioni; c'è un documento, che il Presidente del
Consiglio ha più volte citato e che è stato firmato dai Presidenti
dei Consigli, che dà delle indicazioni programmatiche e al quale ci
atteniamo in termini di correttezza di rapporti istituzionali.
Siamo per ragionare su questo argomento e siamo anche disponibili a
votare la mozione, se emendata, perché mi scusi la Presidenza del
Consiglio, ma mi pare che l'emendamento presentato dal gruppo
"Arcobaleno" sia irricevibile, perché impegna ad esaminare con
attenzione e ad inserire nel predisponendo assestamento di
bilancio, disegno di legge n. 212, almeno una norma che riduca i
costi della politica relativamente all'assegno vitalizio e
all'indennità di Consigliere. A parte il fatto che indicare
"almeno una norma"
non si sa bene cosa significa, è
irricevibile per le motivazioni che abbiamo detto stamani nella
Conferenza dei Capigruppo, perché possono essere presentati
emendamenti ai disegni di legge inseriti nel suppletivo e non
quelli già depositati, e pertanto non è possibile presentare
emendamenti all'assestamento di bilancio. Voi avete presentato
l'emendamento all'assestamento di bilancio, in cui si dice che
viene ridotto l'assegno vitalizio? Questo ulteriore sub-emendamento
allora è mal formulato, perché avreste dovuto dire: "impegna ad
esaminare con attenzione l'emendamento presentato in sede di
assestamento di bilancio". Questo comunque è un aspetto tecnico, ma
al di là di questo siamo disponibili a votare la mozione originaria
ovviamente modificandola rispetto al testo presentato, essendo
questo l'ultimo Consiglio regionale... Propongo quindi che si
impegni la Conferenza dei Capigruppo a portare a termine entro una
data da discutere - che può essere il 30 ottobre o il 30 novembre
prossimo - proposte concrete da esaminare, con l'impegno che la
Conferenza dei Capigruppo non decade con il termine dei Consigli
regionali, e può dunque iniziare a lavorare da qui a fine
legislatura per presentare una proposta.
Noi abbiamo una bozza di documento da presentare e ribadiamo che
volevamo al mese di novembre avere a disposizione i dati completi
che riguardavano le indennità degli amministratori locali, le
indennità degli amministratori delle società partecipate che ci
sono stati forniti dall'Assessorato del bilancio, che volevamo
ragionare in termini di costi complessivi della democrazia, ivi
compresi i finanziamenti ai gruppi consiliari, cara collega
Squarzino. Diciamolo ai cittadini che nei costi della politica vi è
anche questo finanziamento ai gruppi consiliari, che non è così
palese, ma è un finanziamento indiretto ai partiti politici. Siamo
per ridiscutere il finanziamento ai gruppi consiliari, vogliamo
confrontarci su questo tema con voi che siete stati promotori di
tale tra virgolette nobile iniziativa che è passata inosservata
poiché siete stati voi dell'opposizione a proporre l'aumento del
finanziamento ai gruppi consiliari. Anche questi sono costi della
politica!
Per cui ragioniamo a 360 gradi, senza preconcetti. Lo facciamo?
Bene, ci mettiamo attorno ad un tavolo e ragioniamo in termini di
fedele applicazione della risoluzione che abbiamo votato in questo
Consiglio, per cui, se siete disponibili, si può anche evitare una
sospensione, se ritenete che sia il caso di fare una sospensione,
non abbiamo nessun problema... per emendare la vostra mozione
originaria ed impegnare fin d'ora la Conferenza dei Capigruppo per
"mettere nero su bianco" alcune proposte concrete che possano
essere di volta in volta integrate. Non vorrei che passi l'idea che
con un singolo provvedimento ridurremo i costi della democrazia.
Non è così perché sui costi della democrazia è necessario agire con
una serie di provvedimenti consequenziali che devono avere una loro
logica complessiva, che porteranno gradualmente a ridurre i costi
della democrazia. È un processo lungo, che riguarda anche l'aspetto
del trasferimento delle competenze agli enti locali, l'eventuale
soppressione di enti e istituzioni, faccio riferimento al dibattito
in corso da tempo rispetto alla riduzione delle AIAT. È un
procedimento lungo e complesso che già inizia in tale legislatura
con il disegno di legge che andremo a votare in questa seduta. Non
sarà solo un provvedimento che riguarda solo il tema delle
indennità, tema che mi pare essere dibattuto anche nella campagna
elettorale a livello nazionale, dove si affrontano i maggiori
"leader" dei 2 schieramenti politici. In conclusione siamo
disponibili a sederci attorno ad un tavolo per ragionare in termini
concreti. Se ritenete, chiediamo la sospensione sin da subito.
Presidente
- La parola al Consigliere Segretario
Venturella.
Venturella (Arc-VA)
- Accettiamo la sospensione, però è
necessario chiarire alcune affermazioni che definiamo non
rispondenti alla realtà del collega Vicquéry. Quanto alla mia
personale posizione all'interno dell'Ufficio di Presidenza, per cui
dice il collega Vicquéry che avrei dovuto richiedere la
convocazione della Conferenza dei Capigruppo, io ho fatto di più:
in una riunione di 4 mesi fa ho chiesto formalmente all'Ufficio di
Presidenza, una volta esaminato il bilancio tecnico dell'istituto
dell'assegno vitalizio, la presa in carico di un disegno di legge
regionale di iniziativa consiliare, quello che poteva avere la
firma di tutti i componenti dell'Ufficio di Presidenza,
sull'istituto dell'assegno vitalizio. Questo non è capitato e ho
presentato, proprio perché era chiaro che si faceva un po' di
melina, la proposta di legge n. 210, che è andata in discussione in
I Commissione 2 settimane fa, che tratta di disposizioni in materia
di assegno vitalizio. Rilancio quindi e nego l'accusa di non avere,
come componente dell'Ufficio di Presidenza, sollecitato questa
riunione.
Secondariamente l'emendamento all'articolo 4 della legge del
1986... lei è molto abile a dire: "l'hanno voluto i gruppi di
opposizione". Le ricordo che il gruppo "Arcobaleno" questo non lo
ha votato, perché non lo ha presentato e perché non eravamo
d'accordo, era stato presentato da un nostro collega, che ora siede
nei banchi dell'opposizione, ma il gruppo "Arcobaleno" non era
d'accordo sull'aumento "tout court" del finanziamento ai gruppi
regionali. Questo emendamento... se ben ricorda il collega
Vicquéry, nella trasformazione da lire in euro era stato fatto con
piglio mercantile, ossia da 1,8 milioni di lire per componente fino
al quinto componente si era trasformato in 1.500 euro, un po' come
il prezzo del cappuccino. Su questo avevamo votato contro, quindi
non si parli di opposizione, ma si parli di un componente prima
della maggioranza che poi per vicissitudini di tipo politico è
passato all'opposizione, per favore, un po' di correttezza formale
almeno, perché ho capito che c'è stato uno svarione. Naturalmente
questi contributi finanziari ai gruppi consiliari sono stati
aumentati a dismisura, perché sono passati nei gruppi dal 6° al
10°... che mi pare sia il vostro caso, sono passati da 1,3 milioni
di lire pro capite a 1.100 euro, da 1,1 milioni di lire pro capite
a 900 euro, quindi una crescita aritmetica.
Cosa si può fare? Abbiamo presentato la proposta di legge n.
210, che interviene direttamente sulla corresponsione dell'assegno
vitalizio. Ora questa proposta di legge la portiamo in Consiglio
con l'assestamento di bilancio, infatti abbiamo presentato degli
emendamenti. Se ci mettiamo d'accordo anche su un solo articolo,
che è quello che si riferisce alla corresponsione di una quota... a
questo riguardo ci siamo confrontati - per rispondere al collega
Cerise che dice: "anche per quelli che vanno via" - con i dirigenti
finanziari, e non, del Consiglio regionale, il capitale versato dai
Consiglieri che avevano opzionato entro il 7 luglio 2003 non si può
toccare, perché quel capitale è stato già accantonato da una
società assicuratrice terza rispetto all'Amministrazione regionale.
Possiamo quindi intervenire in maniera chiara e subitanea, nel
senso che proponiamo - riprendo l'emendamento per rispondere al
collega Vicquéry che dice che non si potrà fare qualcosa di
organico e di completo - di fare qualcosa di molto incisivo subito,
ossia un articolo all'assestamento di bilancio. Sono gli
emendamenti segnati con la lettera e), esattamente l'emendamento n.
4e), lo dichiaro in Consiglio perché sarà oggetto di prossima
discussione, in cui si dice che si modifica l'articolo 6, che dice:
"la trattenuta obbligatoria a carico del Consigliere regionale,
quota X, viene ogni mese incrementata di 2X attraverso il
versamento dell'ente", quindi una quota parte (circa 1.700 euro) la
versa il Consigliere con una trattenuta in busta, un'altra quota
(circa 3.400) la versa il Consiglio regionale. Chiediamo che la
quota versata a carico del Consiglio regionale sia stabilita in
misura non superiore alla trattenuta obbligatoria a carico del
Consigliere regionale, quindi invece che 1.700-3.400, 1.700-1.700.
Facendo un piccolo conto: 1.700 euro per 35 Consiglieri per 12
mesi, si avrebbe un risparmio effettivo netto annuale di più di
mezzo milione di euro, questo è un risparmio che è istantaneo, che
basterebbe per limitare i costi della politica di circa 1,3% del
bilancio dell'istituto dell'assegno vitalizio: questa è la nostra
proposta...
(interruzione del Consigliere Vicquéry, fuori
microfono)
... siamo d'accordo. Su queste proposte specifiche quindi siamo
disposti a confrontarci in una riunione dicendo quali sono le
vostre proposte, quali sono le nostre, se si va a una riduzione
significativa, ci stiamo.
Presidente
- La parola al Consigliere Ottoz.
Ottoz (PdL)
- Sono un grande estimatore del Presidente
della Repubblica emerito Francesco Cossiga, ogni tanto leggo anche
i suoi libri, ne ha scritto uno bellissimo ultimamente "Gli
italiani sono gli altri". Mi permetto allora di rinviare alla
collega Squarzino il suo rinvio sulla demagogia, perché i demagoghi
sono sempre gli altri. Quando è demagogica la collega Squarzino,
diventano demagoghi gli altri. Questa è una cosa demagogica, su cui
voteremo tutti, perché tutti siamo d'accordo che non si può non
votarla, ma è una cosa demagogica.
Dico una cosa e poi leggo un elenco. Rispondo subito al problema
del 1/3 e 2/3: chiedo al collega Venturella, così esperto di tali
problemi, in quale trattamento di questo tipo in Italia, per
qualunque lavoratore dipendente di qualunque livello, compresi i
contratti a progetto, gli ex Co.Co.Co., non esista come minimo
rapporto 1/3 a carico del prestatore d'opera e 2/3 a carico del
datore di lavoro, è una regola... quindi questa cosa così
obbrobriosa secondo voi è una normale regola... Il problema è se
noi siamo dei lavoratori, noi in effetti non facciamo niente e
quindi dovremmo prendere zero: l'ho detto già una volta, ma la
battaglia per gli emolumenti agli eletti è una vecchia battaglia
della Sinistra, cominciata prima della guerra, sostanziata
definitivamente con la Costituzione dopo la guerra, altrimenti solo
i ricchi potrebbero fare politica. Allora per dare possibilità
operative, strumenti per fare politica all'opposizione... e
all'opposizione nel caso di Sinistra, la Sinistra, Togliatti, c'era
già Napolitano e tutti questi padri costituenti hanno voluto,
compresi quelli che non erano dell'allora "Partito Comunista",
vincere la battaglia per gli emolumenti agli eletti, perché anche
la Sinistra potesse fare politica e non solo la Destra, ossia i
ricchi! Sgombriamo subito un campo da un concetto: che la battaglia
per poter fare politica sia una battaglia della Sinistra, che
adesso la Sinistra nega, perché? Perché la demagogia vuole che ci
sono una serie di situazioni, sono stati scritti una serie di
libri, hanno avuto recentemente un grande successo, c'è questa
"poussée" di "grillismo", quindi bisogna fare il contrario del
contrario.
Vi leggerò poi un elenco, sono d'accordo a portare l'emolumento
dei Consiglieri regionali a zero, perché un euro in più della
pensione minima... dice: "rubano un euro"... perché il problema
qual è? Qualcuno si è mai domandato se un Consigliere regionale in
questa Regione guadagni al netto mensile, facendo il calcolo sulle
mensilità dei dipendenti regionali, quanto di più o di meno di un
dirigente regionale? Lo chiedo, perché ha fatto questo conto il
Consigliere Venturella? Oppure quanto guadagni in più o in meno o
uguale ad un coordinatore di un Assessorato? La risposta è: certo
che guadagniamo di meno, però quelli lavorano, ossia noi "non
facciamo un tubo"! Il vero costo della politica è che non la
facciamo la politica, sono le non decisioni, come far perdere tempo
alla gente e non servire la gente prendendo i provvedimenti di cui
la gente ha bisogno per stare meglio, però i demagoghi sono gli
altri. Dopo aver vinto la battaglia e aver portato a casa i soldi,
si dice adesso "ne voglio meno per far vedere che sono più realista
del re".
Vi leggo un elenco, perché i costi della politica sono quelli
che costano ai cittadini per far funzionare questa macchina.
Partiamo dai Consiglieri regionali, per evitare equivoci, vi è il
problema dei Consiglieri regionali, c'è il problema dei "fringe
benefits", ad esempio la tessera dell'autostrada per girare in
Valle, il parcheggio qui fuori, il corso di inglese... sottolineo
"en passant" che anche i dirigenti regionali - e non solo loro -
hanno il parcheggio, comunque vorrei capire rispetto alle altre
Regioni... perché dovremo misurarci con il resto d'Italia, perché
la gente pensa che abbiamo i soldi per il portaborse, poi andiamo
in aereo e in treno gratis, poi abbiamo anche qualche altro
servizio gratis: non è vero niente! Vorrei chiarire che prendiamo
un emolumento dignitoso, sicuramente, che può essere diminuito o
annullato sicuramente, però prendiamo un emolumento che, rispetto
alle altre Regioni d'Italia, è il più basso, dopodiché possiamo
prendere di meno e sono d'accordo allo zero, ma non vorrei che
berciaste dicendo che con lo zero possono far politica solo i
ricchi, zero. Siamo dei volontari. Quanto prende il Direttore del
Centro dei servizi del volontariato? Me lo sa dire qualcuno? Per
capire, perché lì ci sono i volontari quelli veri, quelli che "si
fanno il culo", vorrei capire quanto prende. Vi sono poi le
indennità che sono pari grosso modo a quelle che prende un
Consigliere regionale, è vero che il trattamento chiamiamolo
vitalizio, di pensione, come volete, per uno che non ha fatto
niente, che è stato accampato qui a rubare per 5 anni, prendere
1.200 euro al mese, un operaio ci mette 30 anni, questo è vero. Non
è vero il rapporto 2 a 1, perché qui, Consigliere Venturella, hai
"preso una bica", perché è il rapporto "standard" normale. Vi è poi
il problema del numero dei Consiglieri, che è un costo della
politica, vogliamo ridurlo per diminuire la rappresentanza delle
minoranze? Va benissimo. Mettiamo 20? Ovviamente toglieremmo la
barriera dei 2 Consiglieri, così voi ne avreste 1, se ce lo avete.
È questo che volete? C'è un numero minimo al di sotto del quale non
si riesce più a garantire la rappresentanza delle minoranze? È
stato identificato dallo Statuto in 35, possono essere
36-34-30-22... non è un problema. Sulle comparazioni non ho nulla
da dire, questo è il Consiglio regionale che ha meno Consiglieri di
tutta Italia, dopodiché i Consiglieri non si lamentano, sono qui a
chiedere di togliere.
I costi della politica poi sono l'accanimento burocratico contro
i cittadini, ossia tutti i servizi, le richieste, i controlli
inutili che fanno impazzire i cittadini e che ci fanno odiare dai
cittadini. Vi è poi questa azienda comunale che è "l'APS",
un'azienda che vive sulle telecamere, è un costo della politica: 2
milioni di euro da un anno all'altro, il Comune ha un cespite
strutturale che non è più un pagamento a fronte di un'evenienza che
non dovrebbe prodursi, ossia che il cittadino fa cose che non deve
fare, quindi va punito, no; è diventato un cespite strutturale, c'è
un ufficio che si occupa di vedere come si possono dare più multe,
facendo le strade più strette, trasformando i parcheggi in blu,
inventando i vigilini... ossia "l'APS" è il nuovo casinò di questa
Valle! Ha solo metà dei dipendenti... per adesso. Tutti sono
convinti che abbiamo l'auto blu: non abbiamo l'auto blu! Vado in
ordine alfabetico, bilanci, spese di pubblicazione: è mai possibile
che nel 2008 non si possano pubblicare i bilanci su "Internet"
senza dover pagare dai giornali la tariffa senza sconto che fanno,
approfittando della politica, che non è la tariffa che fanno alle
aziende? Non si può pubblicare il bilancio di tutte le società
regionali su "Internet", no, bisogna pubblicarlo sui giornali! È un
problema di legge nazionale, potremmo anche intervenire. Non voglio
parlare sul costo del bilinguismo, arrivo alla lettera c), c'è il
Casinò: il Casinò non è un costo della politica? Va resettato?
Abbiamo poi la comparazione fra i vari settori, dovremmo vedere la
Regione i vari servizi che fornisce pubblici quanto costano
rispetto a quanto costano nella media delle altre Regioni e
potremmo scoprire che non si sa perché, ma da qualche parte ci sono
degli sprechi. Bisogna farla questa comparazione. Vi sono poi i
Comuni: Assessori, quali e quanti, comparazione con il resto
d'Italia, il Sindaco di Carema prende 4.000 euro all'anno, prende
400 euro al mese! E quando va a Pont-Saint-Martin si sente in
California. Comuni: oltre alla comparazione con gli indici del
resto d'Italia non solo dei sindaci, costi della spesa corrente e
rapporto con gli investimenti, quanti dirigenti, ad Ivrea sono 5
dirigenti e ad Aosta 12, quanto costano questi dirigenti?
L'esplosione delle assunzioni: sono andato ad abitare a
Saint-Christophe nel 1966, siamo al 2008, gli abitanti sono il 30%
di più del 1966, i vigili sono 11 volte di più, nel 1966 c'era un
messo comunale che faceva un po' tutto, adesso abbiamo i vigili, ma
poi dopo sono spesa corrente, non è che non ci vogliano i vigili,
ma "est modus in rebus", o come direbbe un Consigliere che non c'è
più: "c'è un modo particolare per risolvere i rebus"... Nei Comuni
poi c'è il problema dei vari organi, AIAT, partecipazione alle
Comunità montane non c'è il gettone, ma lo dà il Comune per la
trasferta, si perde il controllo di dove finiscono i soldi, la
razionalizzazione della spesa.
Andiamo alla comunicazione, c'è il problema della comunicazione
interna, quello della comunicazione per legge, pubblicazione degli
appalti e qui stesso discorso che si potrebbe fare su "internet",
perché i giornali vendono le pagine al prezzo d'oro per gli
appalti. Sapete tutti in campagna elettorale quanto costa una
pagina sul giornale rispetto a quanto costa normalmente. Vi è la
pubblicità che spendiamo per pubblicità tabellare e per
redazionali, c'è la comunicazione stampa e tivù che ha costi
allucinanti, ci sono gli
"house organs" interni, ossia ogni
Assessorato ha il suo giornale, come direbbe Vasco Rossi ognuno con
il suo giornale, ognuno diverso... La comunicazione potrebbe essere
abbassata come costo mediante un uso più brillante delle
teleconferenze soprattutto per i dirigenti che vanno avanti
indietro Roma/Aosta. Arriviamo alle Comunità montane: qualcuno mi
spieghi a cosa servono, soprattutto quando i Comuni continuano a
fare consorzi fra Comuni, ma con Comuni che non sono della loro
Comunità montana e soprattutto quando la Comunità montana parte da
Gressoney, scende a Pont-Saint-Martin, e, siccome acquista moto
scendendo, risale verso Champorcher, voglio capire perché è una
cosa simpatica. Non vi dico in Italia a cosa servono le Province,
perché la penso esattamente nello stesso modo! Vi sono poi i
consulenti da banco e i consulenti fascia C e i consulenti su
ricetta, sono un costo, quelli da banco sono quelli che si comprano
senza ricetta, quelli fascia C anche, ma non sono prodotti
galenici, e gli altri e qui chiudo... cito semplicemente il
capitolo consulenze. Vi è poi il numero di questi consulenti, le
tariffe di questi consulenti; perché parlo di fascia C, banco e
ricetta? Perché le tariffe dei consulenti non si toccano, sono come
la pubblicità in campagna elettorale. Il giornale intanto ti dice:
"questa pagina non costa più 300 euro costa 2000, poi se mi dici il
giorno costa 10% in più, se mi dice ancora in che pagina lo vuoi,
costa 20% in più", "stendo un velo pietoso" su questo tema. Salto a
piè pari per non farmi insultare da Dina, da Adriana e da Teresa, i
costi per gli organismi di parità, quando ne basterebbe uno ben
fatto che funziona, poi potrei parlare dei costi delle non
decisioni, perché, quando un Cinese mi ha chiesto il "Palaindoor"
quanto ci abbiamo messo a farlo, vergognandomi di dire:
"10
anni"
, ho risposto:
"5 anni"
, mi ha detto:
"noi in
Cina lo facciamo in 6 mesi"
, quindi costo delle non decisioni,
si procrastina, alla fine avremo una legge sul risparmio energetico
che sarà allucinante per le famiglie, ma ne parleremo più avanti.
Anche in Regione abbiamo il problema del numero dei dirigenti... i
premi, gli obiettivi, come si stabiliscono, perché tutti prendono i
premi: ma che premio è se lo prendono tutti? Bisognerà stabilire
degli obiettivi che permettano di distribuire tutti i soldi dati
per i premi, ma che premino chi lavora e facciano capire a chi non
lavora che non prende il premio, non che si stabiliscono a priori
con i sindacati gli obiettivi sicuramente raggiungibili e poi si va
a vedere che sono stati raggiunti, perché ormai i premi sono
diventati una componente strutturale dello stipendio, non una
componente che stimola la produttività e la meritocrazia. Abbiamo
poi il problema delle doppie pensioni, a livello nazionale tutti lo
conoscono, non so se Ciampi quando era Presidente del Consiglio
prendesse ancora la pensione della Banca d'Italia, che, fra
l'altro, ha delle buone pensioni e così via se uno ha fatto il
Deputato, il Senatore, ossia il cumulo delle pensioni... è il costo
della politica. Vi è poi il finanziamento ai gruppi, collega
Squarzino, e voi glissate sempre su questo, è un'altra cosa che
permette di far politica a chi ne ha meno, è un'altra battaglia
della Sinistra, abbiate il coraggio di dirlo. È un problema,
ponetelo correttamente e poi assumetene le conseguenze.
Vi è un problema dei gettoni di presenza nelle Commissioni,
gente che arriva firma e se ne va! Gente che fa una domanda e poi
esce senza ascoltare neanche la risposta, basterebbe mettere un
minutaggio minimo alle riunioni non per avere il gettone di
presenza, ma per non avere il gettone di presenza negativo, perché
una cosa che la gente non sa è che se un Consigliere non va in
Commissione, prende un gettone di presenza negativo. Se non vai in
Commissione, prendi 340 euro in meno, giustamente! Ma non è neanche
giusto entrare, prendere il gettone e andare via e non perdere 340
euro per 5 minuti, quindi bisognerebbe stabilire dei minutaggi
minimi... Vi è il problema degli agganci automatici fra
Magistratura, Parlamento... che non è altro che la "foglia di
fico", è sempre antipatico discutere del proprio stipendio, quindi
se lo fa qualcun altro... e, siccome in Italia l'unica categoria al
di sopra di ogni sospetto è la Magistratura, facciano loro, perché
nessuno sa quanto guadagnano i magistrati! Non se ne può parlare, e
va bene, non parliamone. Vi è poi il problema delle istituzioni
inutili, tutti questi organi che non servono a niente, fatti a
go-go, perché servono alla gestione del consenso, ma hanno un costo
carissimo. C'è il problema del ritardo dei lavori pubblici e chi
paga quando i lavori pubblici sono in ritardo: paga il cittadino
che non ha un servizio. Ricordo nel 1979 a Hong-Kong, erano 10 anni
che ci andavo, facendo un giro in pullman chi spiegava diceva
questo passa sotto la baia e vedo che c'è un tunnel che non c'era
la volta prima. Mi hanno detto: "sì, c'è un tunnel, è costato 20
milioni di dollari, il preventivo era 24, doveva essere fatto in 4
anni è costato 20 milioni, lo hanno fatto in 3 anni". Mi hanno
spiegato che lì c'è un meccanismo sugli appalti per cui se il
lavoro viene finito prima, i cittadini hanno un servizio prima, la
municipalità paga all'imprenditore il vantaggio, ossia viene diviso
in 2: metà è un sovrapprofitto per l'imprenditore e metà è un
vantaggio per la Comunità. Qui i lavori pubblici si sa quando
cominciano, ma non si sa mai quando finiscono e paga il cittadino
che non ha il servizio che si trova bloccato lì perché non si passa
più... Le municipalizzate, abbiamo parlato delle "APS", è una
ripetizione. Le nomine fatte non si sa mai bene in base a quali
specializzazioni, per cui il lavoro che fanno queste persone
nominate in tali società non si sa per quale motivo siano sempre
persone che non hanno niente a che fare con quel lavoro e quindi
servizio che non funziona, costi e disservizio per la gente. Delle
procedure inutili ne abbiamo già parlato, siamo pieni di procedure
e regolamenti inutili, facciamo venire qui la gente 2.000 volte per
fare una pratica e li trattiamo male e non è giusto. Vi è poi
questa idea per cui il pubblico è santo e il privato è ladro e si
parte sempre da questo punto di vista per fare qualunque tipo di
legge e regolamento. I cittadini sono dei ladri! Tutto quello che è
pubblico è santo e da qui discendono una serie di problemi. Per non
dimenticare nessuno dei costi della politica, c'è il costo del
distacco dei sindacalisti, del bilancio dei sindacati che non si sa
quale sia, dei costi dei sindacati. Al Casinò, quando fanno le
riunioni, ci sono i sindacati in ogni stanza, alla fine sono in
cento a discutere, non è che ne bastano 5: CGIL, CISL, UIL, SAVT e
poi magari SNALS, no. La "roulette" ha il suo sindacato che non è
quello dei giochi americani, né quello delle "slot", né quello
delle cantine, né quello dell'ingresso... ma è un costo o no? Chi
paga questi Signori che sono distaccati? Qui chiudo, perché non
voglio annoiarvi con le ultime 5 righe, per dire che, se parliamo
di costi della politica, parliamone seriamente, cominciamo ad
azzerare lo stipendio dei Consiglieri; poi però non dimentichiamoci
il resto, perché i cittadini lo stipendio dei Consiglieri, se non
lavorano, sono soldi rubati e, se lavorano, non mi sembra così
indegno che guadagnino quanto guadagna un qualunque dirigente
regionale.
Presidente
- La parola al Consigliere Viérin Marco.
Viérin M. (SA)
- Condivido parecchi passaggi del collega
Ottoz, che ha fatto un intervento molto puntuale sul costo della
politica e sul costo della democrazia.
Ho chiesto la parola come gruppo "Stella alpina" solo per
precisare alcune affermazioni della collega Squarzino e per evitare
fraintendimenti, perché, quando si dice che qui non si vuole
affrontare il problema, volevo solo essere chiaro anche oggi che
noi, come movimento "Stella alpina", è da oltre 5 anni che abbiamo
detto 2 cose molto chiare su quello che avremmo voluto fare in
merito a questo problema. Lo ribadisco solo perché rimanga a
verbale, come le altre volte. Riteniamo che 2 misure... quindi
anziché tanti "bla-bla" e "parlarci intorno" e fare demagogia e
riprendere l'argomento... abbiamo sempre detto che 2 concetti a noi
cari su tale tema erano essenzialmente questi: scorporo degli
importi già eventualmente percepiti con proventi di trattamenti
pensionistici, detto in maniera chiara: chi di noi o i futuri
Consiglieri regionali che percepiscono una pensione da lavoro
dipendente e quant'altro, questo importo con il CUD viene scalato
agli emolumenti dalla pubblica amministrazione. Questa è stata una
nostra posizione già ribadita 6 anni fa, 5 anni fa, 4 anni fa, un
po' come il discorso dello sconto sulle tariffe elettriche. L'altra
proposta molto puntuale che avevamo espresso è la riduzione del 50%
per chi fa doppi lavori, perché è comodo per qualcuno affermare
certi comportamenti e poi continuare tranquillamente l'attività
percependo altri proventi; qui bisogna essere chiari, non è il 10%,
ma per chi fa altre cose è il 50% di decurtazione. Inoltre possiamo
anche condividere quanto presentato dal collega Sandri sul fatto di
sganciare le indennità dei Consiglieri regionali da quelle dei
Parlamentari nazionali, perché dobbiamo essere anche
autoresponsabili, affrontiamolo; ma non si può venire qui a dire o
fare affermazioni come se gli altri non avessero fatto niente,
queste proposte le abbiamo fatte 5-6 anni fa e abbiamo continuato a
farle in tutti i momenti e in maniera puntuale, perché a volte qui
ci parliamo addosso e alla fine nessuno dice cosa vuole fare. Noi
siamo per quei 2 punti, sugli altri punti che il Consigliere Ottoz
ha ben illustrato, sui costi della democrazia e non solo della
politica, bisogna fare un ragionamento più completo. Noi siamo per
questi 2 punti che riteniamo essenziale, dopodiché ragioniamo anche
sul resto senza problemi e senza demagogia, perché sono cose che
abbiamo detto da molti anni ma qualcuno della Sinistra, la collega
Squarzino compresa, non era troppo d'accordo su queste nostre
proposte.
Presidente
- La parola al Presidente della Regione,
Caveri.
Caveri (UV)
- Vorrei aggiungere qualche elemento
concernente gli enti locali e poi aggiungere una chicca, che sono
quelle che la settimana enigmistica chiama le "spigolature" oppure
anche "strano, ma vero".
Per quel che riguarda gli enti locali, vorrei dire che siamo
andati molto avanti rispetto alla questione di un accordo che
riguardasse i costi della democrazia con gli enti locali, vorrei
ricordare brevemente i punti, sono: la definizione di un rapporto
equilibrato nel bilancio di ciascuna amministrazione tra i costi
degli organi elettivi e degli apparati amministrativi e i costi
necessari per l'esercizio delle funzioni pubbliche. C'è un'intesa
di massima sulla riduzione del numero dei Consiglieri comunali
anche per facilitare la presentazione delle liste e per favorire la
partecipazione dei cittadini alla vita democratica di ciascuna
comunità. C'è un accordo anche sull'eventuale riduzione con la
modifica degli statuti comunali del numero degli Assessori di
ciascun Comune, vi è l'idea di limitare al Sindaco e al Vicesindaco
la possibilità di far parte del Consiglio dei Sindaci delle
Comunità montane, con l'attribuzione delle indennità di funzione
solo al Presidente delle Comunità montane e infine la
determinazione delle indennità degli Amministratori degli enti
locali per categorie omogenee di enti, con l'introduzione di fasce
all'interno delle quali gli importi massimi delle indennità
attribuibili siano inferiori alla media delle indennità attribuite
dal 1° gennaio 2007. Veniamo alla spigolatura, visto, cari amici
del "Galletto", che parlate dei costi della politica. La lettura
della Gazzetta ufficiale - che condividiamo ogni tanto con l'amico
Marguerettaz - è molto interessante per i costi della politica,
perché chi finanzierà i costi della campagna elettorale del
"Galletto"? Basta leggere la Gazzetta ufficiale e vedere la
conversione del decreto legge 31 dicembre 2007, il famoso "mille
proroghe", che è stato convertito in legge il 28 febbraio 2008, n.
31, e che è diventato legge il 1° marzo. "Guarda lì l'alpino", come
si direbbe scherzosamente: i costi della politica sono anche quando
per il rimborso delle spese delle elezioni politiche scorse, c'era
un termine perentorio entro il quale doveva essere presentata la
richiesta di rimborso elettorale. Sappiamo che il "Galletto" si è
dimenticato di fare la richiesta, quindi era emersa prima alla
Camera dei deputati una proposta di legge, poi il Senatore Perrin
aveva smentito in parte il Deputato Nicco dicendo che su questa
cosa non si erano messi d'accordo; peccato che nella discussione
alla Camera dei deputati gli 8 Capigruppo della maggioranza hanno
presentato un articoletto perché il "Galletto" possa avere i soldi
per la campagna elettorale, in barba alla legge che fissava un
termine perentorio. Si tratta dell'articolo 51bis, che riapre i
termini per il rimborso delle spese elettorali. Di chi è la manina?
La manina è degli 8 Capigruppo, io quindi trovo divertente che noi
si parli dei costi della politica, questi erano soldi non più
dovuti perché non si erano rispettati i termini della legge, invece
questi soldi tornano per le casse del "Galletto"!
Marguerettaz
(fuori microfono)
- ... bravi, i
costi della politica!
Venturella
(fuori microfono)
- ... chi finanzia
"Le Peuple valdôtain"?
Presidente
- La parola alla Consigliera Squarzino
Secondina.
Squarzino (Arc-VA)
- Accettiamo la sospensione.
Presidente
- I lavori consiliari sono sospesi.
Si dà atto che la seduta è sospesa dalle ore 11,41 alle ore
12,59.
Presidente
- Possiamo sospendere? Sono le ore 13,00. Mi
pare ragionevole che il testo sia distribuito affinché i colleghi
possano vederlo. Il Consiglio è riconvocato nel pomeriggio.
La seduta è tolta.
---
La seduta termina alle ore 12,59.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK