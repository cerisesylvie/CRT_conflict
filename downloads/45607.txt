Consiglio Regionale della Valle d'Aosta - Oggetto del Consiglio n. 2275 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2275 del 5 aprile 2023 - Resoconto
OGGETTO N. 2275/XVI - Interpellanza: "Individuazione di
misure di semplificazione volte a ridurre gli adempimenti di natura
burocratica in capo ai medici di famiglia e ai pediatri di libera
scelta".
Marguerettaz (Presidente) -
Punto n. 50 all'ordine del
giorno. Per l'illustrazione, ha chiesto la parola il collega
Aggravi.
Aggravi (LEGA VDA) -
L'interpellanza tratta di un tema
non nuovo e riguarda due figure importanti del sistema sanitario: i
medici di medicina generale e i pediatri di libera scelta. La
finalità di quest'iniziativa è una finalità che possiamo dire
vorrebbe cercare di fare il quadro di un problema che spesso viene
sintetizzato in maniera rapida e anche sbrigativa dicendo: gestione
della burocrazia.
Se effettivamente durante la pandemia, lo sappiamo, non soltanto
queste due figure ma anche altre figure, pensiamo a quelle che
hanno fatto i Sindaci, che hanno fatto altre figure coinvolte nel
sistema di prevenzione e di gestione dell'emergenza, quindi una
gestione anche burocratica di tutta una serie di incombenze...
vogliamo capire e avere uno sguardo che non guarda un evento
eccezionale ma che guarda l'ordinario e appunto cercare di far luce
sul peso, e magari un peso evitabile, in capo a due figure
fondamentali e soprattutto, come abbiamo visto insieme ad altri
casi, come gli infermieri e i medici specialisti, mancano, e lo ha
detto lei anche già più volte, Assessore.
Tra l'altro, le figure dei medici di medicina generale e i
pediatri di libera scelta, se si va a vedere la trattazione del
piano sanitario del benessere sociale, almeno la bozza che è stata
consegnata e quella sulla quale si sono tenute le audizioni fino ad
oggi, rivestono un ulteriore importante ruolo, tra l'altro, poco fa
si è parlato degli Ospedali di comunità, ci sono le case della
comunità all'interno delle quali queste figure fanno parte di quel
team
disciplinare di cui appunto si parla, si parla delle
aggregazioni funzionali territoriali che nella nostra realtà
dovrebbero essere circa quattro e che fanno riferimento a un bacino
di circa 30 mila utenti e soprattutto poi, sempre all'interno del
piano, ma direi di un altro piano, il piano nazionale di ripresa e
resilienza, si dice che queste figure hanno un ruolo fondamentale
quale prima linea di difesa all'interno appunto del sistema
sanitario.
Io avevo, insieme ai colleghi, la voglia di citare qualche
numero, un po' perché è la mia deformazione professionale, me lo
chiede sempre, ma non è stato semplice, non è stato facile, perché
si trovano purtroppo anche sui confronti... la nostra realtà
sappiamo che ha dei denominatori o dei numeratori, dipende,
particolari, perché su una base di 125.500 abitanti, sto citando il
numero che è riportato quale dato del 2019 proprio sul piano della
salute... ad esempio, se andiamo a vedere il
trend
riportato
da un sito che si occupa, tra l'altro, di PNRR da tempo che è
Openpolis, si dice appunto che ci sono tre realtà in Italia
all'interno delle quali in realtà si riscontra un trend inverso
rispetto a quello delle altre realtà, ovvero il fatto che i medici
sono diminuiti... i dati che cita sono quelli del 2016 e del 2019,
laddove nel 2016 c'erano 373,7 medici su 100 mila abitanti, si è
passati a 367 sempre su 100 mila abitanti, quindi c'è un trend
inverso, tra l'altro, in due realtà, possiamo dire anche tre realtà
che hanno delle esigenze particolari: noi e il Trentino, realtà di
montagna, la Sardegna ha anche suo modo una realtà territoriale
molto complicata e difficile.
L'interpellanza chiede appunto all'Assessore competente:
- "quali siano ad oggi le incombenze "burocratiche" delegate e/o
in capo ai medici di medicina generale e ai pediatri di libera
scelta", siamo stati volutamente vaghi e ampi proprio per cercare
di avere un quadro preciso della burocrazia che i medici o il
medico di base sostanzialmente deve subire in qualche modo come
ogni cittadino, perché la burocrazia prima di tutto si subisce;
- "quali di queste dipendano di fatto da procedure..." o
comunque da altro dispositivo, linee guida, delibere, qualsiasi
tipo di atto deliberativo di competenza regionale. L'idea qual è?
Se ci sono delle incombenze di natura burocratica, capiamo quali
riguardino una competenza regionale eventualmente per poter porvi
rimedio;
- "se, con riferimento al punto precedente, possano essere
previste forme di semplificazione e/o sostituzione di queste
incombenze che possano sgravare i medici di medicina generale e i
pediatri di libera scelta da tali attività burocratiche";
- "se sia intenzione dell'Assessorato condurre un'attività
valutativa volta a identificare misure di semplificazione volte per
l'appunto a ridurre le incombenze di natura meramente burocratica".
Il principio è quello di evitare ai soggetti che devono fare il
loro lavoro di dover fare un lavoro che magari può essere svolto da
altri o che comunque può essere digitalizzato, può essere
semplificato o quant'altro. Mi perdonerà una battuta, visto che
abbiamo parlato prima di numeratori e denominatori, se poi il
numero di medici e di pediatri, come anche di altri medici
specialisti li mettiamo in rapporto magari agli amministrativi, che
sono sicuramente importanti in un'organizzazione ma che magari
possono essere anche contenuti rispetto alla spesa complessiva,
allora forse è il caso di fare un attività valutativa volta a
capire se possiamo fare qualcosa su un problema che sta toccando
una figura fondamentale del nostro sistema sanitario.
Presidente -
Per la risposta, la parola all'assessore
Marzi.
Marzi (SA) -
Nella semplificazione delle incombenze
amministrative è fondamentale disporre di funzionali e mirati
sistemi informatici. È in fase di applicazione, come da lei
ricordato, per la parte concernente il territorio, il nuovo sistema
informatico aziendale, che è perfettamente integrato, o almeno così
dovrebbe essere, con il sistema aziendale ospedaliero e
amministrativo e con il nuovo programma fornito dall'USL a sue
spese ai medici di medicina generale in via sperimentale e con
qualche criticità. Il sistema dovrebbe permettere a breve di
migliorare l'acquisizione dei dati dal sistema stesso, alleggerendo
il compito del medico nella compilazione di alcuni documenti, così
da coinvolgerlo per gli inserimenti dei dati delle variazioni e
delle valutazioni sanitarie.
Vi sono comunque casi in cui le procedure devono essere
necessariamente compilate dal medico in quanto richiedono
l'espressione di una valutazione clinica che non può essere
demandata a soggetti amministrativi per ragioni cliniche/o
medico-legali. In tale fattispecie, che vede quindi la parte
amministrativa non separabile dall'attività clinica e organizzativa
propria del medico di medicina generale, già molti medici si sono
dotati di personale amministrativo al quale viene riconosciuta la
specifica indennità prevista dall'accordo collettivo nazionale.
Anche in tale ottica il nuovo accordo collettivo nazionale da poco
approvato, attraverso l'accordo integrativo regionale e le nuove
aggregazioni funzionali territoriali, potrà permettere nuovi passi
avanti in tal senso, funzionali a ridurre le incombenze
burocratiche, per permettere al medico di meglio dedicarsi
all'attività assistenziale.
È nostra intenzione proseguire con i medici di medicina generale
e i pediatri di libera scelta in un rapporto di piena
collaborazione e condivisione nel quale aspetti, come quelli
richiamati dalla sua iniziativa, vengono inseriti in un processo di
riforme e miglioramento della loro quotidianità posto al servizio
della nostra comunità. Sicuramente queste erano anche le finalità
di riferimento che erano poste in essere nel momento in cui ci si è
dotati di quello che lei ha richiamato nella presentazione di
quest'iniziativa. A mio modesto avviso - e sono d'accordo quindi
con la sua presentazione -, sono sicuramente mancati come minimo
dei criteri generali di condivisione per trovare quelle che erano
delle soluzioni rispetto a problematiche proposte e anche, in una
qualche maniera, per far chiaramente capire che l'obiettivo
vorrebbe essere comune. Tutto ciò sarà quindi prodromico a
facilitare e completare i processi di riforma della medicina
territoriale, resi ancora più importanti dopo la pandemia. In tal
senso, cogliendo molto positivamente la sua iniziativa, è nostra
intenzione anche su questi aspetti provare ad aumentare la
condivisione e la collaborazione con la medicina territoriale in
senso lato e naturalmente con ognuno dei due attori di riferimento:
i MMG e i PLS come da lei richiamato.
Presidente -
Per la replica, la parola al collega
Aggravi.
Aggravi (LEGA VDA) -
Assessore, mi perdoni, lei è un po'
furbetto, nel senso che magari poi ci torniamo e farò delle domande
più specifiche, ma adesso io non volevo che ci fosse un'elencazione
puntuale, però "quali siano ad oggi le incombenze burocratiche o
delegate", per carità, almeno in linea generale qualcosa ci
aspettavamo.
"Se alcune di queste dipendono da competenza regionale" un
minimo ce lo aspettavamo. "Se con riferimento al punto precedente
si possa pensare alle semplificazioni...", si è parlato di
condivisione, guardavo anche il collega Sapinet mentre lei
giustamente stava rispondendo e mi sembrava la stessa condivisione
del sistema dell'Osservatorio della biodiversità di ieri, quando
lei parlava di criteri generali di condivisione, e giustamente
abbiamo chiesto se è intenzione di condurre un'attività valutativa.
Per carità, lei ha detto: "vogliamo condividere con queste due
figure quelle che possono essere delle soluzioni". Il dubbio che mi
viene è questo: o la contezza delle incombenze burocratiche non
c'è, e questo mi preoccupa, oppure il fatto che ci sia un sistema
informatico integrato... e, per carità, magari una volta parleremo
anche del Fascicolo Sanitario Elettronico o delle cartelle
cliniche, o delle cartelle dei singoli utenti, perché anche lì se
ne vede di tutti i colori, al di là della questione medicina
generale e Ospedale, cioè territorio e Ospedale, però sinceramente
la sua risposta non mi soddisfa.
Torneremo a cercare di capire effettivamente se c'è un quadro
chiaro di queste incombenze, io magari la invito visto che, ripeto,
è arrivato da poco, però ha anche esperienze in ambito di
innovazione, perché prima mi sono anche dimenticato che in parte
l'informatizzazione è stata anche oggetto delle sue deleghe, quindi
forse è il caso prima di capire se c'è un sistema informatico
integrato, di capire se le procedure di riferimento sono di
competenza e quindi le relative incombenze burocratiche possano
essere sistemate, perché altrimenti è inutile dotarsi di sistemi
informativi nuovi e magari anche performanti. Io quindi magari le
consiglierei un minimo di mappatura delle incombenze burocratiche e
magari poi ci risentiamo.
Mi riservo comunque, insieme ai colleghi, eventualmente di fare
delle domande un pochettino puntuali, perché su questo mi è
sembrato che la risposta sia stata molto molto alta e... come dire?
un po' vuota, mi perdoni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK