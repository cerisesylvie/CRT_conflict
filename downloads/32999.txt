Consiglio Regionale della Valle d'Aosta - Oggetto del Consiglio n. 1502 del 1° dicembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1502 del 1° dicembre 2010 - Resoconto
OGGETTO N. 1502/XIII - Disegno di legge: "Modificazioni alla
legge regionale 17 marzo 1992, n. 8 (Interventi regionali a favore
di una fondazione per la valorizzazione e la divulgazione del
patrimonio musicale tradizionale e per lo sviluppo e la diffusione
della cultura musicale in Valle d'Aosta), e determinazione di un
ulteriore contributo a favore della fondazione Istituto musicale
della Valle d'Aosta per l'anno 2010". (Reiezione di un ordine del
giorno)
Articolo 1
(Modificazione all'articolo 6 della legge regionale 17 marzo
1992, n. 8)
1. Al comma 1 dell'articolo 6 della legge regionale 17 marzo
1992, n. 8 (Interventi regionali a favore di una Fondazione per la
valorizzazione e la divulgazione del patrimonio musicale
tradizionale e per lo sviluppo e la diffusione della cultura
musicale in Valle d'Aosta), è aggiunto, in fine, il seguente
periodo: "I criteri e le modalità per la concessione del contributo
annuo sono determinati con deliberazione della Giunta regionale,
secondo il sistema della quota capitaria ovvero in relazione
diretta al numero di allievi della Fondazione".
Articolo 2
(Modificazione all'articolo 7 della l.r. 8/1992)
1. Il comma 3 dell'articolo 7 della l.r. 8/1992 è sostituito
dal seguente:
"3. Il contributo annuo di cui all'articolo 6, comma 1, è
erogato per ciascun anno solare in due rate: la prima, fino al 60
per cento, entro il 15 febbraio, la seconda, a saldo, entro il 31
agosto.".
Articolo 3
(Contributo per l'anno 2010)
1. Al fine di concorrere al pagamento delle spese del
personale docente della Fondazione Istituto musicale della Valle
d'Aosta, il contributo annuo, relativo al 2010, di cui all'articolo
6, comma 1, della l.r. 8/1992, già determinato nell'allegato B
della legge regionale 11 dicembre 2009, n. 47 (Legge finanziaria
per gli anni 2010/2012), in euro 4.552.000, è incrementato di euro
1.069.595,31.
Articolo 4
(Disposizioni finanziarie)
1. L'onere complessivo derivante dall'applicazione
dell'articolo 3 è determinato in euro 1.069.595,31 per l'anno 2010
e trova copertura nello stato di previsione della spesa del
bilancio di previsione della Regione per il triennio 2010/2012
nell'unità previsionale di base 1.6.1.10 (Trasferimenti ad enti
universitari per il funzionamento).
2. Al finanziamento dell'onere di cui al comma 1 si provvede
mediante l'utilizzo per pari importi degli stanziamenti iscritti
nello stesso bilancio nell'unità previsionale di base
1.6.1.10.
3. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 5
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- Il disegno di legge ha avuto parere
favorevole a maggioranza della V e II Commissione.
La parola al relatore, Consigliera Hélène Impérial.
Impérial (UV)
- Grazie Presidente.
Questo disegno di legge viene proposto dalla Giunta regionale in
un periodo dominato dalle contestazioni e dalla polemiche innescate
a livello nazionale dai "tagli" ai finanziamenti destinati
all'ambito dell'istruzione e della cultura; questa
contestualizzazione iniziale non vuole tanto alimentare inutili
polemiche a tale riguardo, quanto piuttosto sottolineare, al
contrario, ancora una volta, l'importanza e il valore che
quest'Amministrazione attribuisce a quelle attività di carattere
culturale in genere, musicale nel particolare, che contribuiscono
alla formazione dell'individuo, sia esso bambino, giovane o adulto,
alla sua piena espressione e realizzazione. Per questo vi chiederei
di non limitare il significato di questo disegno di legge ad un
significato squisitamente tecnico, ma di riconoscere anche il
significato politico che esso sottende.
Entrando nel dettaglio, il presente disegno di legge nasce dalla
necessità di assicurare la copertura di spese indispensabili
all'espletamento delle attività della fondazione denominata
"Istituto musicale della Valle d'Aosta". In particolare, il disegno
di legge persegue due finalità: - primo, determinare i criteri e le
modalità per la concessione del contributo annuo a favore della
fondazione, secondo il sistema della quota capitaria, cioè in
relazione diretta con il numero di allievi della fondazione: tale
meccanismo consente di effettuare un controllo puntuale sull'entità
del finanziamento erogato nell'ottica del contenimento della spesa
pubblica come declinato nell'articolo 1; con l'articolo 2 vengono
inoltre anticipati, rispetto alle date del 30 marzo e del 30
settembre previste dalla normativa attualmente vigente in materia,
ossia la legge regionale 17 marzo 1992, n. 8, i tempi di erogazione
del contributo, in considerazione delle esigenze di cassa
manifestate dalla fondazione e dei tempi necessari per la materiale
erogazione del contributo da parte dell'Amministrazione
regionale;
- secondo, intervenire, attraverso l'articolo 3, nella copertura
di spese concernenti il personale docente, attraverso
un'integrazione al finanziamento 2010: tale integrazione
contribuisce a fronteggiare nuove esigenze finanziarie sorte a
seguito della stipulazione del contratto collettivo nazionale in
data 4 agosto 2010 per il personale docente di Alta Formazione e
Specializzazione Artistica Musicale (AFAM), oltre al riconoscimento
degli arretrati a partire dall'anno 2006 per 50 docenti, 40 dei
quali incardinati presso l'Istituto musicale pareggiato e 10 presso
la Scuola di Formazione e Orientamento Musicale (docenti ai quali
si applica il contratto AFAM in quanto vincitori di una vecchia
causa, risalente al 1995, presso il pretore del lavoro); sono
ancora comprese in questo intervento spese concernenti il personale
dei corsi della Scuola di Formazione e Orientamento Musicale
(SFOM), così come risultanti dall' ultimo conto consuntivo
2009.
Non mi dilungherò sull'illustrazione degli articoli 4 e 5 che
definiscono le disposizioni finanziarie e la dichiarazione
d'urgenza.
Presidente
- Dichiaro aperta la discussione generale.
La parola al Consigliere Louvin.
Louvin (ALPE)
- Grazie Presidente.
Il gruppo ALPE aveva già attirato l'attenzione del Governo
regionale e dell'Assessore alla cultura sulla questione del
disavanzo ormai cronico che si manifestava all'interno della
fondazione per la valorizzazione e divulgazione del patrimonio
musicale, in sostanza Istituto musicale, perché così lo conosciamo.
L'Istituto musicale, ci ha spiegato in quella circostanza
l'Assessore Viérin, si portava dietro della zavorra da tempo e, in
qualche modo, si era impegnato l'Assessore a mettere ordine in
questa fondazione di cui la Regione è il principale partner e il
principale finanziatore.
La situazione dell'Istituto musicale della Valle d'Aosta è una
situazione che ha assunto delle dimensioni e dei connotati
sinceramente preoccupanti; vorrei dare un solo dato complessivo, ed
è che, mentre per il finanziamento dell'Università della Valle
d'Aosta stanzieremo quest'anno 7.200.000 euro, ne stanziamo
5.500.000 per l'Istituto musicale. Ora, se tanto mi dà tanto, che
costi più di due terzi dell'università l'Istituto musicale,
dovrebbe farci riflettere sulla necessità di rimettere un po'
d'ordine in questo settore, e credo che da questo punto di vista
non ci sia stata un'azione particolarmente pressante, non dico
negli ultimi mesi, ma forse negli ultimi anni.
Questo è un settore che è cresciuto esponenzialmente come spesa,
ma soprattutto che non è stato governato dall'interno nel modo che
noi riteniamo consono a delle fondazioni fondamentalmente di
emanazione pubblica. Perché diciamo questo? Adesso siamo di fronte
ad un disegno di legge in cui, prendendo atto di una situazione che
già era ben presente all'inizio dell'anno - i verbali del consiglio
di amministrazione fanno riferimento a questa situazione di
pregresso già nel mese di gennaio -, prendendo atto di una spesa
non prevista nel bilancio discendente dalla stipulazione del
contratto collettivo del 4 agosto 2010, si va a proporre un
finanziamento complessivo ad integrazione del già cospicuo budget
2010 per ben 1.069.000 euro. Vedete, colleghi, è sul concetto di
non prevedibilità che noi osiamo avanzare qualche riserva. Se vi
date la pena di leggere il percorso del contratto di lavoro
dell'Alta Formazione e Specializzazione Artistica Musicale,
scoprire che non è stato un fulmine a ciel sereno, è stato a lungo
discusso ed era atteso e fra l'altro ha preso una forma ben
inferiore dimensionalmente alle richieste avanzate dalle
rappresentanze di categoria.
Qui sappiamo che ci troviamo in un settore nel quale un
insegnante costa, all'Istituto musicale, di riflesso a noi, 50.000
euro all'anno e quindi riteniamo che sarebbe stato assolutamente
normale mettere in bilancio una posta cautelativa, tenere presente
- come teniamo presente noi, non faccio riferimento ad alte
strategie, ma a quello che comunemente facciamo come amministratori
pubblici - di prevedere degli avanzamenti contrattuali, di mettere
una posta che può rivelarsi insufficiente in una certa misura, ma
il non metterle queste poste, il non prevedere che ci siano dei
rinnovi contrattuali, quando è notorio che essi stiano per
arrivare, è un segno di debole previdenza. Ma questo fenomeno ha
investito l'Istituto musicale per una posta di pregresso - mi pare
di ricordare - di 480.000 euro per la parte ante 2010 e di circa
200.000 euro per il 2010 stesso, quindi sostanzialmente due terzi
soltanto di questa posta complessiva riguardano questo avanzamento
contrattuale; per il resto, sono dei debitucci di altra natura.
A fronte di questa situazione ci chiediamo come ha reagito, come
si è comportato in questo biennio il consiglio di amministrazione,
come sta amministrando concretamente questa fondazione, quali
criteri di tipo cautelativo mette in opera, perché questa somma,
già altissima che ha stanziato la Regione... ripeto, siamo oltre i
10.000.000.000 di lire per un istituto musicale, parte pareggiata,
parte SFOM... come ha gestito la propria azione rispetto ad altre
attività, comprese quelle ultime per le quali ci sono arrivati
ancora pochi giorni fa degli inviti a concerti, ad iniziative
esterne, attivazione di nidi sonori, eccetera. Abbiamo cioè una
fondazione che continua a far proliferare attività, continua ad
avere anche assunzioni di personale e, anche lì, forse un minimo di
apertura di sguardo non sarebbe del tutto inutile per il modo in
cui vengono operate queste scelte, ma abbiamo una situazione che
continua ad evolvere e a far gestire all'Iistituto musicale -
questo lo abbiamo già detto e consideriamo che sia una metodologia
non corretta dal punto di vista amministrativo - un pacchetto di
mezzo milione di euro di progetti speciali in campo musicale.
Quello che si vuol far correre su rotelline un po' più veloci,
invece di gestirlo dal punto di vista del Governo regionale e delle
sue deliberazioni, lasciamo che vada avanti attraverso l'Istituto
musicale: con quali criteri, con quale visibilità e riconoscibilità
da parte nostra non lo sappiamo, perché non abbiamo nessuna
informazione su come viene gestita questa
enveloppe
di
500.000 euro.
Il problema però, non è solo in quello che viene dato da
gestire, è che queste attività generano a loro volta spese in
termini di personale, e l'istituto ormai sta facendo fronte ad una
situazione che ,sotto molti profili, comincia a rivelarsi
problematica. Credo che siano a conoscenza anche gli amministratori
dei problemi che si sono manifestati anche recentemente in termini
di reperimento di spazi per lo svolgimento delle attività di
istruzione musicale; insomma, ci sono delle situazioni che
continuano a preoccupare e non abbiamo la sensazione - lo dico
all'Assessore direttamente, perché è o dovrebbe essere l'occhio
vigile di questa amministrazione sulla fondazione - che si stia
governando questo settore in modo adeguato!
Abbiamo saputo, dalla lettura dei verbali del consiglio di
amministrazione, che in uno slancio di generosità il Presidente del
consiglio di amministrazione avrebbe proposto di rinunciare per
l'anno in corso ai propri emolumenti e abbiamo constatato che, con
altrettanta generosità, il consiglio di amministrazione ha respinto
la sua proposta; sono dei passaggi di grande eleganza formale, ma
sul piano sostanziale, di fronte ad un istituto che chiude questa
annualità con una negatività di 1.069.000 euro... signori, questo
tipo di eleganza ci sembra un poco troppo leggero! Questa è la
ragione per la quale presentiamo un ordine del giorno, per
esprimere un profondo disagio nel vedere sul tavolo del Consiglio
regionale questo disegno di legge in fine anno 2010, ordine del
giorno che riguarda l'opportunità di
remettre le pendule à
l'heure
, e per far rimettere in ordine il funzionamento di
questo consiglio di amministrazione con un suo azzeramento.
Grazie.
Presidente
- La parola al Consigliere Rigo.
Rigo (PD)
- Grazie Presidente. Un breve intervento per
esplicitare tre considerazioni in ordine al disegno di legge alla
nostra attenzione, alcune di queste già manifestate in sede di
commissione.
La prima: vorrei che tutti ci rendessimo conto della possibilità
di far fronte ad un'ingente spesa, oltre 1.000.000 di euro in parte
corrente alla fine dell'anno, siamo a dicembre, avendone la
disponibilità in capo all'Assessorato competente. Non è una cosa
secondaria la capacità e anche la forza di far fronte ad una spesa
non prevista in una realtà italiana molto pesante per quanto
riguarda i bilanci delle amministrazioni pubbliche, in particolare
nel settore della cultura come in questo caso. Vorrei che facessimo
una riflessione su come la nostra Regione riesca a far fronte,
improvvisamente, ad una spesa non prevista, in un campo che in
altre parti d'Italia si considera secondario, a cui non prestare la
minima attenzione.
La seconda (lo ha già espresso bene il collega Louvin): il nuovo
contratto collettivo di lavoro, a cui fa riferimento questo disegno
di legge, e quindi la conseguente rivalutazione del trattamento
economico, non poteva essere una cosa che accadeva all'improvviso
nell'agosto di quest'anno. Certo, la spesa non poteva essere
prevista nel dettaglio, ma il consiglio di amministrazione doveva
indicarla in questi anni come voce possibile, quindi si doveva
effettuare un accantonamento, anche minimo, negli anni; così
prevedono le pubbliche amministrazioni, così prevede anche
l'Amministrazione regionale.
La terza: la spesa di oltre 300.000 euro invece doveva essere
segnalata, perché è una spesa certa che riguarda non direttamente
il contratto collettivo, ma riguarda anni precedenti. Come ho già
detto in commissione, a mio parere anche il collegio dei revisori
doveva indicare al consiglio di amministrazione, nelle note che il
collegio fa al consiglio di amministrazione, la necessità di
prevedere una voce di spesa certa in questi anni, il bilancio della
fondazione doveva contenere queste voci che non erano improvvise,
né dettate da una contrattazione ancora in essere.
Non entro nel merito sulla gestione dell'attività della
fondazione; in commissione abbiamo stabilito un percorso, una
specifica visita alla nuova fondazione, alla ristrutturazione della
Torre dei Balivi e uno specifico momento in commissione di
confronto sull'attività dell'istituto, anche per discutere in
maniera approfondita delle questioni sollevate in Consiglio
regionale. Siamo invece preoccupati per la gestione amministrativa
della fondazione stessa e del fatto, è almeno questa l'impressione
che noi ne ricaviamo, che non si cerchi da parte del consiglio di
amministrazione di portare un'attenzione maggiore alle voci di
spesa e di entrata, perché tanto ci sono le spalle coperte
dall'Amministrazione regionale, e la vicenda ripercorsa da questo
disegno di legge ne è una dimostrazione. Grazie.
Presidente
- Se nessuno chiede la parola, dichiaro chiusa
la discussione generale.
La parola all'Assessore all'istruzione e cultura, Laurent
Viérin.
Viérin L. (UV)
- Merci M. le Président.
Intanto vorrei ringraziare la commissione e la relatrice del
disegno di legge, perché credo che l'aspetto importante di questo
disegno di legge sia stato deviato da certe considerazioni - sulle
quali poi tornerò -, che vanno a mettere in discussione il buon
nome e l'eccellenza, che ritengo siano un elemento basilare e parte
integrante della fondazione Istituto musicale della Valle d'Aosta,
realtà invidiata anche e soprattutto dalle realtà esistenti fuori
Valle e che rappresenta, fra le altre cose, l'eccellenza da un
punto di vista musicale per la nostra Regione. Un provvedimento
importante che va a dare risposta, come è stato ricordato dalla
relatrice, in un momento di crisi, dove fuori Valle, con lo stesso
adeguamento di contratti, abbiamo certe realtà che sono a rischio
chiusura, non avendo disponibilità di bilancio, avendo affrontato -
ci siamo confrontati con altre realtà - la questione... quindi
riteniamo che prima di tutto vada sottolineata la salvaguardia dei
diritti dei lavoratori per quest'anno e anche quelli pregressi,
perché sono costi inerenti al personale. Certe cause, ne abbiamo
discusso in commissione, penso siano questioni tecniche e non ci
tornerò, ma sottolineo da un punto di vista politico non il fatto
che la fondazione abbia le spalle coperte in senso negativo, e
anche su questo tornerò, ma sul fatto che l'Amministrazione
regionale ha a cuore il problema dei lavoratori in senso generale,
in questo caso dei docenti che svolgono il loro ruolo da un punto
di vista professionale con eccellenza. Per una parte sullo SFOM
abbiamo una certa tipologia di didattica non inerente al rilascio
di titoli, mentre per la parte AFAM abbiamo un conservatorio, una
realtà che diploma ragazzi giovani in ambito musicale e che è fiore
all'occhiello della nostra Regione.
Per quanto riguarda tutte le questioni sollevate, intanto cosa
ha fatto il consiglio di amministrazione, che è stato nominato a
luglio 2009, non 15-20 anni fa?... ma tornerò anche sul passato...
Quindi questo consiglio di amministrazione, che da luglio 2009
opera alla fondazione, intanto ha approvato un regolamento di
contabilità per la prima volta che prima non esisteva, e nessuno si
è posto il problema in passato di verificare, nessuno! Un codice
etico che non esisteva in passato e che nessuno degli
amministratori, qui, si era preoccupato in passato di verificare se
c'era o se ce n'era la necessità, come su nostra richiesta sarà
inserita l'evidenza pubblica per tutte le formule di assunzione e
contratti, cosa che nessuno prima si è posto il problema di
verificare se esisteva.
Abbiamo una fondazione che non è solo partecipata
dall'Amministrazione regionale; abbiamo preparato, d'intesa con la
fondazione, una richiesta al CELVA e ai Comuni per vedere se è
possibile tornare come in origine ad una partecipazione dei Comuni
e del Comune di Aosta, che hanno anche loro i membri nel consiglio
di amministrazione, per un'assunzione di responsabilità. Quindi
credo che la situazione di cosa ha fatto questo consiglio di
amministrazione per ovviare - da un punto di vista amministrativo -
alla gestione di una fondazione che nel tempo ha avuto, rispetto a
20 anni fa, un'evoluzione che oggi gestisce 1.220 alunni e che era
iniziato nel tempo con 60 e con pochi corsi, oggi è una realtà che
unisce il conservatorio e la parte AFAM, e che rientra nella
filiera musicale che stiamo costruendo.
Cosa stiamo facendo? Le scuole medie ad indirizzo musicale, il
liceo musicale che sarà attivato attingendo dalla fondazione parte
AFAM per arrivare al conservatorio; quindi corso di studi: medie,
superiori e accademia, università. Nessuno si era preoccupato di
pensare ad una filiera, a cosa facciamo fare a questi ragazzi che
poi escono diplomati; la filiera garantisce una continuità, perché
questi ragazzi che escono dalla fondazione sono ad insegnare nelle
scuole medie ad indirizzo musicale... nessuno se n'era preoccupato!
Questo per dire cosa ha fatto questo consiglio di amministrazione.
Ecco perché respingeremo questo ordine del giorno, è il primo
consiglio di amministrazione in questo momento che, visto che la
situazione era cambiata e vista l'evoluzione che questa realtà ha
avuto... e questo può essere confermato da chi prima era alla guida
di questo consiglio di amministrazione e che partecipava a quello
precedente... in questi ultimi anni ha fatto molto per far crescere
questa realtà.
Come funzionava in precedenza la questione delle spalle coperte?
Si agiva con l'assestamento, da sempre; oggi non c'è più
l'assestamento, cerchiamo di avere una certezza di bilancio, c'è un
preventivo da parte della fondazione che ha un tot, ha
un'assegnazione e quello deve essere. In tutti gli anni precedenti
si agiva con l'assestamento, era una forma di riappianamento perché
con l'assestamento si andava a coprire l'ulteriore quota che non
era prevista nella precedente fase di bilancio. Quindi dipingere
oggi questa situazione... credo che si debba riportare i termini
della discussione nei giusti termini. Giustamente questo consiglio
di amministrazione - poi fra l'altro su nostra sollecitazione, come
Governo abbiamo sollecitato, perché siamo pienamente convinti che
l'evoluzione di questa scuola vada da un punto di vista
amministrativo di pari passo con questa crescita - ha avuto delle
indicazioni e questi atti, dagli emolumenti che erano stati
bloccati già da luglio, al regolamento di contabilità, codice
etico, patto di stabilità, evidenza pubblica, sono tutti atti di
questo ultimo consiglio di amministrazione che dal settembre 2009
in avanti ha messo in campo queste azioni per andare nella
direzione che noi auspichiamo, e penso sia auspicata da tutti.
La questione dei fondi... i progetti speciali non c'entrano
niente con la parte di didattica e la parte di formazione. Come
succedeva in precedenza? Succedeva che nel calderone del bilancio
c'era comunque quella quota dei progetti speciali che erano decisi
e gestiti dalla fondazione con una quota. Noi abbiamo, con una
delibera, cercato di mettere ordine provando a scorporare la parte
dei progetti speciali, perché la fondazione ha anche una funzione
di sviluppo sul territorio di fusione culturale musicale; allora
abbiamo detto, anche da un punto di vista contabile: scorporiamo la
parte di diffusione della cultura musicale dalla parte didattica e
di costi fissi che è più del 95 percento e con una delibera andiamo
a fissare, d'intesa con la fondazione, quali sono i progetti
musicali che possono essere di interesse regionale e dove ci può
essere l'apporto della fondazione, non senza controllo. C'è un
controllo scientifico da parte della fondazione dei contenuti
musicali di questi eventi, quindi noi potremmo benissimo
organizzare direttamente questi eventi, ma vogliamo avere dei
contenuti scientifici, e soprattutto far operare chi è nella
fondazione. Quindi è un altro modo per valorizzare questi giovani,
e allora non confondiamo le cose e non attribuiamo a questi
progetti speciali una valenza che non hanno, perché non computano
sulla parte e sono addirittura nell'Assessorato computati su due
bilanci: da una parte è la cultura, dall'altra l'istruzione e la
formazione. Non confondiamo, perché questo, in esterno e fuori da
questa realtà, genera confusione.
L'ho detto in commissione: sono disposto ad incontrare la
commissione con il consiglio di amministrazione, a fare i vari
sopralluoghi sulle sedi, a vedere tutte le questioni che ci sono,
ma facciamo attenzione a non andare a creare allarmismo o imputare
a questo consiglio di amministrazione responsabilità che, a mio
avviso, non ha per le cose riferite e per gli elementi che avete
esposto.
Crediamo che la discussione vada incardinata sull'importanza di
questo provvedimento, che va a riconoscere i diritti di chi opera
all'interno, insegnanti e docenti, e respingiamo questo ordine del
giorno perché riteniamo che il consiglio di amministrazione, appena
nominato nel settembre 2009, debba agire nella direzione da noi
auspicata e soprattutto per migliorare e ancora far crescere questa
importante realtà, che è fiore all'occhiello della nostra
Regione.
Presidente
- La parola all'Assessore all'istruzione e
cultura, Laurent Viérin, per un'ulteriore precisazione.
Viérin L. (UV)
- L'ho esplicitato, ma forse non sono
stato chiaro. Il consiglio di amministrazione non percepisce
emolumenti, il Presidente non percepisce emolumenti da maggio e non
li percepirà in futuro.
Presidente
- Passiamo all'esame dell'ordine del
giorno.
La parola al Consigliere Bertin.
Bertin (ALPE)
- Grazie Presidente.
Per una rapida presentazione dell'ordine del giorno che appare
alquanto superfluo, al di là della difesa d'ufficio della gestione
attuale della fondazione musicale. È del tutto evidente, da quanto
emerso, che la situazione è del tutto fuori controllo; ormai la
fondazione musicale ha assunto un ruolo e un peso enorme, che mette
in discussione la stessa missione di questa fondazione, che non si
capisce più bene qual è: è gestire i fondi speciali o cos'altro? Si
ha l'impressione che sia cresciuta rapidamente, ma che in questo
momento la situazione sia fuori controllo, che sia opportuno fare
un punto a capo - e magari anche due! - per azzerare una situazione
e fare il punto della situazione.
Pertanto crediamo necessario, anche verso l'esterno, chiedere al
Governo regionale la revoca della nomina dei propri rappresentanti
in seno al consiglio di amministrazione: ciò permetterebbe anche
simbolicamente di riprendere in mano la situazione che appare ormai
sfuggita di mano.
Presidente
- La parola al Consigliere Donzel.
Donzel (PD)
- Egregio Presidente, cari colleghi, è
costume ormai in quest'aula, quando si affronta un argomento
specifico, legato ad una questione di bilancio, cercare di
rimescolare le carte. Una volta tanto non è la minoranza, quella
cattiva opposizione demagogica che fa questo lavoro, ma ultimamente
vedo nelle file della maggioranza usare questo stile che ormai
impera nella politica nazionale.
Non abbiamo minimamente messo in discussione la professionalità
dei docenti, né messo in dubbio che c'è una qualità di formazione
nell'istituto che è altissima, che è riconosciuta, anzi; il nostro
interesse per l'istituto musicale è altissimo, e si apprezza questa
istituzione... ci mancherebbe che non vogliamo che sia riconosciuto
il giusto compenso a quei lavoratori che si impegnano nell'Istituto
musicale! Così come siamo interessati allo sviluppo dell'educazione
musicale... e voi direte: cosa c'entra tutto questo? Ma tutto
questo lo ha messo in campo l'Assessore nella sua risposta, quindi
conviene che ci sia chiarezza. Promuovere l'educazione musicale con
i corsi nella scuola media è una cosa straordinaria, così come dare
continuità a questo in un liceo è una cosa qualificante. Non era
ciò che si voleva mettere in discussione con l'ordine del
giorno.
Si voleva dire che non c'è a nostro avviso... ma con un certo
sconcerto l'ho appreso anche dalle parole dell'Assessore, che dice
è normale che non c'era attitudine a fare previsioni di spesa
perché normalmente provvedevamo con variazioni di bilancio...
(interruzione dell'Assessore Laurent Viérin, fuori
microfono)
...l'ho capito, non è rivolto a lei, Assessore, io non ho
questioni personali con nessuno, le ho appena fatto i complimenti
per quel lavoro sulla scuola media e questa filiera a promozione
dell'istruzione musicale. Ma voglio tornare al merito della
questione.
Se mettiamo dei consigli di amministrazione che anziché avere
capacità previsionale, capacità di spesa, non interpretano la
situazione, non lanciano un grido di allarme, non dicono: guardate,
qua sforiamo completamente... ci troveremo sempre a ricorrere
all'ultimo momento, come stiamo facendo, con un provvedimento
d'emergenza. Noi, invece, vogliamo stigmatizzare questa cosa,
perché la proporzione di questo tipo di intervento rispetto a
questa realtà, se applicata ad altre realtà, vuol dire che c'è un
totale sgoverno, incapacità di governo della spesa... questo non è
ammissibile! È normale che lei faccia una difesa d'ufficio del
consiglio di amministrazione dell'istituto, ma a nostro avviso
vanno analizzate più a fondo le responsabilità. Ci sono state
magari delle leggerezze nelle segnalazioni. Abbiamo provato a
leggere i testi dei revisori dei conti: era stato lanciato un
allarme preciso su una difficoltà, forse non esplicitato in modo
chiaro, forse non con dei numeri, solo un segnale d'allarme... mi
pare che i revisori dei conti nelle relazioni segnalino dei
problemi!
Ora, un consiglio di amministrazione
comme il faut
dice:
qui c'è un problema, vediamo di intervenire, e non in situazione di
emergenza, quando si tratta di rispondere a degli emolumenti dovuti
a questi docenti, sulla cui professionalità nessuno discute, né del
loro impegno, del loro zelo e quant'altro. Quindi nessuno dice che
non bisogna darli questi soldi, si dice che c'è un pessimo modo di
gestire la cosa pubblica, il denaro pubblico, tanto più quando un
governo invece si fa zelante di consigli di amministrazione con
amministratore unico di iperefficienza. Qui c'è un caso di "non
efficienza", di non puntualità, noi lo stigmatizziamo; se poi
questa è la prassi consolidata che là dove intervengono dei
problemi, si ripiana, ripianeremo; però, in una situazione come
quella che andremo a discutere nei giorni a venire, forse è il caso
di interpretare in modo diverso il ruolo dei consigli di
amministrazione! Grazie.
Presidente
- La parola al Consigliere Louvin.
Louvin (ALPE)
- Grazie Presidente.
Evidentemente ci sono chiavi di lettura diverse sul
comportamento, la rapidità, l'efficienza di questo consiglio di
amministrazione; mi pare di avere capito che l'Assessore riconosca,
in modo diametralmente opposto alla nostra visione, che ci sia
stata una forte accelerazione di operato e di incisività da parte
di questo consiglio di amministrazione per essersi dotato di un
regolamento di contabilità. Io non sono molto informato, se non del
fatto che, ancora a fine ottobre, il consiglio accademico non ne
aveva avuto piena contezza e chiedeva ancora ragguagli su questo,
sulla necessità di avere approfondimenti giuridici, e riteneva
addirittura imprudente pronunciarsi prima di avere le necessarie
informazioni. Non sappiamo del codice etico e delle decisioni che
sarebbero state assunte in merito alle assunzioni di personale, in
modo che finalmente vengano sottoposte a criteri di evidenza
pubblica; ma se questo si sta manifestando come un'esigenza
avvertita addirittura all'interno del consiglio di amministrazione,
forse è perché qualche segnale è venuto in questo campo e
finalmente si comincia a prenderne atto!
Questi sono degli esordi di un'amministrazione, ma la cosa ci
sorprende, perché la Giunta con lei ha scelto di mettere a capo di
questa istituzione una persona impegnata già nell'Amministrazione
regionale, quindi presumo con un mandato che risale a 15 mesi fa,
ad intervenire in modo sollecito. Questa sollecitudine non mi pare
che ci sia stata, e non c'è stata sicuramente della preveggenza:
come non accantonare delle somme necessarie per far fronte ad un
urto come quello di un rinnovo contrattuale che riguarda oltre 50
docenti dalla remunerazione media?... parliamo di docenti che per
12 ore di insegnamento costano 57.000 euro all'amministrazione! Che
non abbia previsto questo organismo l'onda d'urto, tale da far
lievitare adesso del 20 percento complessivamente la spesa per
questo istituto, è cosa che ci sorprende in modo sbalorditivo!
Insomma, nominiamo Consiglieri di amministrazione dappertutto,
nessuno ha mai nessuna responsabilità qui, qualunque cosa succeda,
è sempre tutto una fatalità, il fato, il destino cinico e baro che
si accanisce contro delle situazioni! Eppure non ne abbiamo avute
altre di fondazioni, istituzioni che siano venute a chiedere delle
rallonges
per dei rinnovi contrattuali, non lo chiede lei,
perché lei, prudentemente, come Assessore, mette da parte i soldi
dei rinnovi contrattuali, che non determina lei, ma che determina
il contratto nazionale della scuola, fa quel giusto lavoro di
cautela amministrativa. Qui perché non c'è? Qui perché le
fondazioni possono permettersi di avere questa "finanza allegra"?
Su questo punto siamo irremovibili e manteniamo molto fermamente la
richiesta che le ha esplicitato poco fa, a nome del nostro gruppo,
illustrando l'ordine del giorno, il collega Bertin. Questi
rappresentanti che lei ha scelto devono essere sostituiti, si deve
procedere in modo molto diverso alla gestione di questo organismo,
perché lo impongono quelle esigenze di buon nome ed eccellenza
musicale a cui noi sottoscriviamo totalmente. Ci riconosciamo nella
cultura musicale di questa regione, è frutto non di questo o quel
consiglio di amministrazione, è un patrimonio collettivo ampio, ma
deve essere tutelato da un'efficienza amministrativa molto alta in
questo momento.
Il fatto che lei dica che non è il portato di oggi, che queste
cose nessuno prima le aveva fatte... ma si giri a destra,
Assessore, perché il Presidente dell'Istituto musicale della
gestione precedente ce l'ha lì vicino! Io non voglio girare il
coltello nella piaga, perché del tema e dei rapporti di stretta
dipendenza dell'Istituto musicale dal Governo regionale abbiamo
discusso in altre sedi... e sul tema dell'ineleggibilità... non
voglio girarle questo coltello nella piaga, ma c'è un'assunzione di
responsabilità dei governi regionali, del suo
in primis
, di
questi ultimi anni su come viene gestito questo. E lei ha la
responsabilità, essendo Assessore da quattro anni e mezzo, delle
scelte di questo consiglio di amministrazione, in particolare, e
delle direttive date agli ultimi consigli di amministrazione.
Non mi accaloro ulteriormente; lei ha chiuso rimbeccando
polemicamente, dicendo che dal mese di maggio questo consiglio di
amministrazione non percepisce più emolumenti, è vero. Scusi, mi
permetto di leggere, siccome è deliberato dal consiglio di
amministrazione stesso:
"Il consiglio respinge con 6 voti
contrari ed 1 astenuto la proposta del Presidente di rinunciare
alla propria indennità di incarico e di ridurre i gettoni di
presenza dei Consiglieri. Tale decisione sarà oggetto di eventuale
revisione, alla luce dell'approvazione del decreto concernente:
Misure urgenti in materia di stabilizzazione..."
, eccetera.
Allora, il
beau geste
, quel senso di responsabilità che
chiedevamo e che qualcuno faceva finta di avere, l'ha avuto perché
c'è stato un decreto di stabilizzazione che ha obbligato ad
assumere determinati comportamenti... quindi non alziamo veli
ipocriti!
Qui siamo su un terreno dell'analisi molto stretta di
comportamento di un ente che è fondamentalmente dipendente dalla
Regione e di cui noi chiediamo che ci sia una sostituzione; sarete
voi a scegliere chi e come, ma che ci sia la sostituzione dei
rappresentanti da voi nominati. Grazie.
Presidente
- La parola al Consigliere Rigo.
Rigo (PD)
- Due brevi osservazioni. Vede, Assessore, la
nostra preoccupazione doveva essere valutata da lei non con
fastidio, ma come uno stimolo per trasferire questa discussione e
questa preoccupazione nel rapporto dell'Assessorato con il
consiglio di amministrazione. Non faccio nessuna dietrologia, non
c'è niente rispetto alle future gestioni, lo ha detto molto bene il
collega Donzel, lo abbiamo riconosciuto e riconosciamo la capacità
di fare cultura nel territorio dell'istituto; qui non si tratta di
dare o di togliere la fiducia alle attività della scuola, perché
questa l'istituto l'ha conseguita sul campo in questi anni. Qui non
è in discussione la professionalità del personale che lì lavora.
Noi, anzi, abbiamo detto, rispetto al rapporto con la Regione, che
abbiamo riconosciuto e riconosciamo l'attenzione che la Regione
dedica a questi temi; per la Valle d'Aosta è questa una risorsa ed
è bene che l'Assessorato sia molto vicino allo sviluppo di questa
fondazione.
Le nostre osservazioni avevano uno scopo ben preciso: vogliamo
riportare l'attenzione alla necessità che, anche nella gestione
amministrativa, burocratica, quella delle nude cifre, ci sia la
stessa attenzione che vediamo nella gestione delle attività. Credo
che la fondazione sia una grande risorsa e come tale debba essere
attentamente valutata, anche nella parte che riguarda le entrate e
le uscite della gestione, non dovrebbe essere una parte secondaria.
Questa gestione, secondo noi non corretta, di una spesa per quanto
riguarda il contratto collettivo, ma anche le spese precedenti
riguardanti il riconoscimento al personale di pagamenti arretrati,
doveva essere valutata in maniera diversa da chi doveva
controllare.
Presidente
- Pongo in votazione l'ordine del giorno, che
recita:
Ordine del giorno
Il Consiglio regionale della Valle d'Aosta/Vallée
d'Aoste
Richiamata la legge regionale n. 8/1992 che istituisce la
Fondazione Istituto musicale della Valle d'Aosta;
Evidenziato il DDL 120 che determina, tra l'altro, un
ulteriore contributo di euro 1.069.595,31 a favore della
sopraccitata Fondazione per l'anno 2010;
Constatato l'evidente stato di criticità venutosi a creare
nella gestione della Fondazione Istituto Musicale della Valle
d'Aosta, determinato da una situazione che appare oramai totalmente
fuori controllo;
Impegna
la Giunta regionale a revocare la nomina dei propri
rappresentanti in seno al Consiglio di amministrazione della
Fondazione Istituto musicale della Valle d'Aosta.
F.to: Bertin - Louvin - Chatrian - Carmela Fontana - Rigo -
Morelli Patrizia - Donzel Giuseppe Cerise
Consiglieri presenti e votanti: 29
Favorevoli: 8
Contrari: 21
Il Consiglio non approva.
Presidente
- Passiamo all'esame della legge, articolo per
articolo.
Pongo in votazione l'articolo 1:
Consiglieri presenti e votanti: 30
Favorevoli: 22
Contrari: 8
Il Consiglio approva.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato. Articolo 5: stesso
risultato.
Pongo in votazione la legge nel suo complesso:
Consiglieri presenti e votanti: 30
Favorevoli: 22
Contrari: 8
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK