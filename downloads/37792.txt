Consiglio Regionale della Valle d'Aosta - Oggetto del Consiglio n. 1459 del 7 ottobre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
ORDINE PUBBLICO - FORZE ARMATE
Pubblica sicurezza
SPORT E TEMPO LIBERO
Enti e Società sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1459 del 7 ottobre 2015 - Resoconto
OGGETTO N. 1459/XIV - Interrogazione: "Furti compiuti nei
locali delle società partecipate Monterosa S.p.A. e Pila
S.p.A".
Presidente
- Punto 10 all'ordine del giorno. Per la
risposta, la parola all'Assessore Marguerettaz.
Marguerettaz (UV) -
Grazie Presidente.
Il collega Ferrero mi chiede una serie di informazioni per
vicende che hanno occupato le pagine di cronaca dei giornali,
quindi credo che sia corretto dare una rappresentazione più
puntuale in Consiglio regionale.
Nella notte fra il 27 e il 28 agosto, un gruppo di tre persone
si è introdotto all'interno di due locali di biglietteria di
proprietà della Monterosa S.p.A. - ovviamente ciò che dico è una
rappresentazione che mi hanno fatto le società - un sito in
località Frachey e l'altro in località Champoluc, nel Comune di
Ayas. Le videocamere, presenti alla partenza della funicolare di
Frachey, hanno registrato i primi movimenti dei tre individui alle
ore 21.40, i quali, dopo aver forzato gli accessi ai locali, hanno
estratto il contenuto del fondo cassa presente nelle tre cassette
di sicurezza metalliche e sono usciti tre minuti più tardi.
Indicativamente, verso la mezzanotte della stessa sera, i tre
ignoti malfattori sono entrati nei locali di Champoluc, forzando
l'accesso sito nel retro della biglietteria, sottraendo il
contenuto di una cassetta di sicurezza e asportando, dopo un
tentativo di scasso non riuscito, la cassaforte del peso di alcuni
quintali. Per la fuga e il trasporto della cassaforte hanno rubato
un mezzo fuoristrada, sempre di proprietà della Monterosa, poi
ritrovato. L'importo complessivo del furto di contante e valori
bollati della società Monterosa è stato di poco più di 30 mila
euro, 31086 euro.
La società Pila S.p.A. nella notte tra il 22 e il 23 agosto e
tra il 4 e il 5 settembre, rispettivamente presso i locali delle
biglietterie degli impianti di Cogne e Pila, ha subito furti con
scasso eseguiti con modalità analoghe a quelle avvenute nei locali
della Monterosa. Nel primo caso, a Cogne, la cassaforte presente
all'interno degli uffici e contenente una somma di denaro pari a 4
mila e 800 euro, è stata completamente smurata ed asportata, mentre
una seconda cassaforte più piccola, ubicata al piano interrato nei
locali di azionamento della telecabina, è stata scassinata
direttamente in loco e il suo contenuto, corrispondente ad una
somma di denaro pari a mille euro, asportato. Dall'esame dei
luoghi, fatto contestualmente dall'Arma dei Carabinieri
immediatamente interessata dell'accaduto, la mattina del 23 agosto
è emerso che l'ingresso è avvenuto dai locali di comando
dell'impianto, previa scassinatura della finestra e successivamente
della porta poste a protezione degli uffici.
Nel secondo caso che ha interessato la società Pila, la
cassaforte presente all'interno dell'ufficio del responsabile di
biglietteria, del peso di circa 400 chili e contenente una somma di
denaro pari a 10 mila 834 euro, è stata asportata dai locali
forzando più porte dello stabile, e caricata su un mezzo di
proprietà della società che è stato successivamente ritrovato nei
pressi di Aosta. Anche in questo caso è stata immediatamente
allertata l'Arma dei Carabinieri, che, intervenuta sul posto la
stessa mattina del 5 settembre, ha eseguito i rilievi del caso.
Entrambe le società hanno tempestivamente interessato la
compagnia di assicurazioni, per il risarcimento dei danni subiti,
compresi quelli materiali arrecati agli uffici. Le società
funiviarie in oggetto, durante la stagione invernale effettuano
giornalmente il versamento dei propri incassi nelle casse continue
di proprietà delle banche, presenti nei locali e dotate di sistema
di allarme direttamente collegato con la vigilanza o presso casse
continue delle banche presenti nelle vicinanze delle biglietterie.
Soltanto gli importi destinati al fondo cassa rimangono all'interno
degli uffici delle società, custoditi in cassette di sicurezza e in
casseforti. Per tale ragione, la società Pila, limitatamente alle
casse periferiche, in quanto quelle principali di Aosta sono
adeguatamente protette, e la società Monterosa, a protezione dei
limitati beni di valore presenti negli uffici, hanno ritenuto
sufficiente dotarsi esclusivamente di sistemi di protezione
passiva, quali infissi di sicurezza e casseforti. Per gli stessi
motivi si è ritenuta anti economica e difficilmente attuabile, in
quanto non presente in loco, la stipula di contratti con società di
vigilanza per sorvegliare i locali.
Per quanto riguarda la copertura assicurativa, si rende noto che
tutte le società funiviarie valdostane - le partecipate - hanno
recentemente stipulato una polizza assicurativa
all risk
,
che comprende la garanzia furto e rapina, i relativi danni da
scasso senza franchigie o scoperti e con limite di risarcimento
adeguato agli importi normalmente presenti all'interno dei locali
di proprietà. In considerazione di quanto sopra e dell'aumento dei
furti che si sta registrando negli ultimi anni nel territorio
regionale, è intenzione del responsabile aziendale implementare i
sistemi di protezione oggi presenti, con altri a protezione attiva,
quali impianti di allarme collegati con la vigilanza e impianti di
videosorveglianza, i quali avranno costi significativi ancora
oggetto di stima.
Presidente -
Per la replica, la parola al Consigliere
Ferrero.
Ferrero (M5S) -
Grazie Presidente.
Fortunatamente c'è l'assicurazione ed è andata bene, però, al di
là dei fatti di cronaca che magari riempiono un po' di più le
pagine dei giornali rispetto ad altre cose, il fatto che vengano
lasciati 30 mila euro in cassaforte è comunque una cosa strana; un
fondo cassa di 30 mila euro, anche per una società come la
Monterosa, mi sembra un pochettino strano. Che poi siano andati lì,
che abbiano addirittura preso la cassaforte e utilizzato un mezzo
della società per portarla via, sa un po' di film tragicomico. È
una cosa che secondo noi poteva essere tranquillamente evitata con
un minimo di misure di sicurezza in più.
Il fatto che non ci siano comunque dei danni da rimborsare a
carico della Regione, questa è una cosa positiva. È ovvio che dal
punto di vista dell'organizzazione e della razionalizzazione dei
servizi, se la prossima volta i ladri arrivassero magari anche solo
con un mezzo loro e non portassero via quello della società, forse
genericamente l'immagine delle società partecipate regionali ne
verrebbe fuori un pochettino meglio. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK