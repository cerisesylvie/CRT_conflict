Consiglio Regionale della Valle d'Aosta - Oggetto del Consiglio n. 606 del 26 novembre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 606 del 26 novembre 1981 - Resoconto
OGGETTO N. 606/81 - ATTIVITÀ DELLA COMMISSIONE REGIONALE DI CUI
ALL'ART. 3 DELLA LEGGE 4 AGOSTO 1978, N. 440, CONCERNENTE NORME PER
L'UTILIZZAZIONE DELLE TERRE INCOLTE ABBANDONATE O
INSUFFICIENTEMENTE COLTIVATE. (Interrogazione)
Presidente
- Do lettura dell'interrogazione presentata
dal Consigliere Minuzzo:
INTERROGAZIONE
VISTA la legge 4 agosto 1978, n. 440, concernente norme per
la utilizzazione delle terre incolte abbandonate o
insufficientemente coltivate;
TENUTO CONTO che l'art. 3 della citata legge prevede la
costituzione di una Commissione regionale;
Interroga
l'Assessore all'Agricoltura e Foreste per essere messo a
conoscenza:
1)
quante volte è stata convocata la citata
Commissione;
2)
le date di convocazione di detta
Commissione;
3)
se è possibile prendere visione dei verbali delle
sedute svolte dalla Commissione prevista dall'art. 3 della legge 4
agosto 1978, n. 440;
4)
sinteticamente del lavoro svolto dalla Commissione
in oggetto.
Presidente
- Ha chiesto di parlare l'Assessore
all'Agricoltura e Foreste, Marcoz, ne ha facoltà.
Marcoz (UV)
- Questa Commissione, che è stata costituita
con il decreto del Presidente della Giunta nell'agosto del '78, non
è mai stata convocata per diversi motivi: all'inizio
dell'emanazione della legge statale 440 l'Assessorato aveva cercato
di predisporre il D.L. che ho sottomano ma che all'ultimo momento -
per volontà esplicita del mio Assessorato - non ha avuto corso in
quanto si ritiene che questa Commissione e questa legge interessino
molto poco la Valle d'Aosta. Innanzitutto i compiti della
Commissione sono semplicemente quelli di definire alcune produzioni
unitarie e medie dei terreni coltivati per avere degli elementi di
comparazione per le terre incolte. La legge precisa molto
chiaramente quali siano le terre incolte e come devono essere
approvate. Da un esame approfondito si è visto che in Valle d'Aosta
il problema è molto marginale, perché disponiamo più che di terreni
incolti, di terreni abbandonati, singoli appezzamenti e mai intere
aziende come forse ci sono in altre Regioni.
Nelle Regioni vicine, come il Piemonte, la legge ha avuto
un'applicazione negativa, per cui non abbiamo ritenuto opportuno
costituire questa Commissione farraginosa e creare artificiosamente
dei problemi che in Valle d'Aosta - piccola com'è - non
esistono.
Presidente
- Ha chiesto di parlare il Consigliere
Minuzzo, ne ha facoltà.
Minuzzo (PSDI) -
Il fatto che l'Assessore abbia dovuto
partecipare ieri (se non sbaglio) ad un incontro della Commissione
bilancio o qualcosa di simile, può essere una giustificazione alla
risposta fornita a quest'interrogazione, che è quanto mai scarna
contrariamente al solito.
Per questo motivo non mi dichiaro né soddisfatto né
insoddisfatto, però ritengo doveroso fare alcune osservazioni a
quanto ha detto sulle terre incolte l'Assessore all'Agricoltura e
Foreste Marcoz.
Nella legge 440 sono ritenute terre incolte anche quelle - per
così dire - sottocoltivate; ci sono infatti dei parametri ben
precisi, delle percentuali di produzione rispetto agli anni
precedenti, per cui il terreno che ha reso al di sotto di quella
percentuale è ritenuto se non incolto, comunque sottoutilizzato.
Quello che dice l'Assessore Marcoz mi lascia un po' perplesso,
perché da un po' di tempo a questa parte abbiamo avuto modo di
leggere sui giornali diversi articoli in materia di agricoltura,
dichiarazioni fatte dall'Assessore stesso, il quale in due articoli
apparsi sulla Stampa - uno del 1° novembre e l'altro del 24
novembre 1981 - chiedeva, Presidente Pertini permettendo, cinquanta
miliardi di lire per un'agricoltura più moderna in Valle, per poter
raddoppiare l'attuale produzione agricola nella Regione. Ci sono
state delle dichiarazioni di esperti dell'Amministrazione
regionale, e precisamente dell'Assessorato all'Agricoltura e
Foreste, molto validi e professionalmente preparati, che hanno
affermato che si può far produrre molto di più certi terreni che
oggi in Valle d'Aosta non sono coltivati in modo adeguato, ed hanno
fatto addirittura raffronti con le provincie autonome di Trento,
Bolzano e Sondrio per quanto concerne la foraggicoltura e colture
analoghe.
Sebbene l'Assessore Marcoz non ci abbia portato a conoscenza per
ragioni sue, nel merito delle quali non voglio entrare, dei motivi
che l'hanno portato a non convocare questa Commissione e a non
farla operare, le dichiarazioni fatte in risposta a questa mia
interrogazione non sono rispondenti alla realtà perché di terreni
incolti o da bonificare o che potenzialmente possono produrre di
più in Valle d'Aosta ce ne sono molti. Mi auguro che questi
cinquanta miliardi che ha chiesto per incrementare e migliorare
l'agricoltura in Valle, non servano invece ad incentivare la
politica del contributo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK