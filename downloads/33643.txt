Consiglio Regionale della Valle d'Aosta - Oggetto del Consiglio n. 1749 del 20 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1749 del 20 aprile 2011 - Resoconto
OGGETTO N. 1749/XIII - Interrogazione a risposta immediata:
"Ottenimento di contributi per l'acquisto di macchine e attrezzi
agricoli".
Interrogazione a risposta immediata
Appreso che l'Ufficio Servizi Zootecnici del Dipartimento
Agricoltura non accoglie più le domande per l'ottenimento di
contributi per l'acquisto di macchine e attrezzi agricoli;
Constatato che con l'avvio della primavera e dell'estate le
aziende di piccole dimensioni possono trovarsi nella condizione di
dover sostituire macchine o attrezzi non più funzionanti;
i sottoscritti Consiglieri regionali
Interrogano
l'Assessore competente per sapere se sia vero che non vengono
più accolte le domande per l'ottenimento di contributi per
l'acquisto di macchine e attrezzi agricoli, in quanto i fondi a
disposizione sono finiti.
F.to: Donzel - Rigo - Carmela Fontana
Presidente
- La parola al Consigliere Donzel.
Donzel (PD)
- Ci troviamo a sollecitare per l'ennesima
volta un problema ormai costante, cioè l'assenza del Governo su
questioni assolutamente rilevanti. Non mi dilungo, perché più volte
è stata espressa la richiesta di non dire cose che non riguardino
la stretta questione della domanda, altrimenti c'è preoccupazione
nelle risposte; allora mi attengo alla questione e dico che negli
anni passati ci sono state delle profonde norme che hanno
riguardato la sicurezza e hanno costretto le aziende ad un rinnovo
del parco macchine molto significativo.
In questa situazione non è stato - a nostro avviso - previsto
con adeguatezza né l'importo globale che doveva essere messo a
disposizione delle nostre aziende, né è mai stata presa in
considerazione la questione delle emergenze, ossia che alcune
aziende hanno pochissimi mezzi, alcune ne dispongono di tanti, ma
altre ne dispongono di pochi, e se uno di questi mezzi per avarie è
inutilizzabile, sono obbligate a sostituirlo, pena il non poter
svolgere i lavori agricoli.
Allora mi domando: è normale che si rinviino le domande al
mittente dicendo: no, non accettiamo più domande...cosa vuol dire
"non accettiamo più domande"? Quale sarà poi la graduatoria per
valutare chi aveva fatto domanda prima o dopo, se le domande non
vengono più accettate? A me sembra che stia un po' sfuggendo di
mano la situazione; anzi, è completamente sfuggita di mano la
situazione del settore agricolo in Valle d'Aosta.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Per quel che riguarda gli attrezzi agricoli, nei primi mesi
dell'anno, ricordo che anzitutto non ci sono bandi, ma in base alle
regole esistenti si lavora a sportello aperto, proprio per dare
tempestività, a volte, di risposta, nei momenti in cui bisogna
intervenire per quel che riguarda la messa in sicurezza dei mezzi
attualmente funzionanti; ricordo solo che dall'anno scorso è stata
introdotta nella possibilità di finanziamento anche la messa in
sicurezza di attrezzature e macchinari relativi all'applicazione
delle direttive ISPESL e l'esecuzione di lavori che comunque devono
certificare l'idoneità dei mezzi attualmente in uso.
Detto questo ricordo che, lavorando a sportello aperto,
l'accoglimento delle domande deve essere in funzione della
copertura finanziaria, in quanto non si possono riconoscere degli
acquisti fatti precedentemente al momento in cui viene approvato il
finanziamento, come è previsto dalle norme europee. La situazione
dei primi mesi è che ci sono stati molti cambi di trattori; ad
esempio, in tre mesi circa, 60 domande di trattori nuovi...poi
ognuno faccia le sue considerazioni.
Per quel che è invece della situazione attuale, l'Ufficio
servizi zootecnici ed il Dipartimento agricoltura hanno dovuto
sospendere momentaneamente l'accoglimento delle domande di
contributo - per i motivi di cui sopra - per l'acquisto di macchine
ed attrezzi agricoli, avendo esaurito i fondi previsti a tale scopo
sul capitolo 41800 del bilancio di previsione 2011, consistenti in
euro 1.000.000, finanziando 230 domande. Vi è comunque l'intenzione
- lo stanno facendo a prescindere dall'interrogazione - di
rifinanziare il relativo capitolo con modifiche al bilancio di
gestione, rendendo disponibili ulteriori fondi in tempi brevi
all'interno dell'Assessorato stesso; quindi questo è,
nell'immediato, quello che si sta facendo.
Presidente
- La parola al Consigliere Donzel.
Donzel (PD)
- Egregio Presidente, cari colleghi, tutto
funziona bene...tempestività dello sportello, già intervenuti con
norme apposite per mettere in sicurezza i mezzi...quindi tutto
funziona, quindi è un'invenzione della minoranza che ci sono dei
problemi nel settore agricolo per quanto riguarda la sostituzione
dei mezzi...tutto va bene, non c'è bisogno di fare altro!
Io le rinnovo invece la necessità di prendere atto che ci sono
delle realtà, in particolare in Valle d'Aosta, piccole realtà in
cui, se una persona si trova con un mezzo
inutilizzabile...immaginiamo uno che deve falciare il prato e la
macchina falciatrice non funziona o è inutilizzabile, bisogna
sostituirla, qui, in Valle d'Aosta...questa persona decide di
chiudere l'attività come stanno facendo tantissime aziende...e lei
non ne vuole prendere coscienza! I 60 trattori nuovi li avete
autorizzati voi; allora, se li avete autorizzati, è perché ne
avevano diritto, non è un lusso comprarsi un trattore nuovo, perché
uno potrebbe comprarsi la Maserati piuttosto! Se si è comprato il
trattore è perché ha voglia di lavorare! Sembra quasi che sia uno
che vuole andare a spasso...chi va a spasso si compra la Maserati,
non il trattore!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK