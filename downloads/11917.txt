Consiglio Regionale della Valle d'Aosta - Oggetto del Consiglio n. 2751 del 20 novembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2751 del 20 novembre 1991 - Resoconto
OGGETTO N. 2751/IX Applicazione della legge sulla copertura
dei tetti in lose
(Interpellanza)
.
Presidente
Do lettura dell'interpellanza
presentata dai Consiglieri Mostacchi e Vallet:
Interpellanza Vista la nuova legge regionale n. 10 del 28
febbraio 1990, concernente l'obbligo di costruzione del manto di
copertura in lose e la disciplina dei relativi benefici
economici.
Venuti a conoscenza di problemi relativi all'applicazione
dell'articolo 5 della suddetta legge;
i sottoscritti consiglieri regionali
interpellano
l'Assessore competente per conoscere:
1) se corrisponde al vero che le lose della cava di Morgex non
risultano idonee;
2) se è stato riscontrato che l'utilizzo del certificato di
idoneità avverrebbe in modo irregolare;
3) se il costo delle lose, condizionato da tale certificato,
lieviti di circa lire 6000 al quintale;
4) se ritiene opportuno adottare provvedimenti, e quali, in
merito a quanto richiesto.
Presidente
Ha chiesto di illustrare
l'interpellanza il Consigliere Mostacchi, ne ha facoltà.
Mostacchi (UV)
Ero venuto a conoscenza (non so
quanto sia vero o meno) di difficoltà relative alla applicazione
dell'articolo 5. Già in fase di discussione della legge, avevo
fatto presente che avevo delle perplessità e che l'articolo 5
avrebbe comportato delle difficoltà nella sua applicazione. Sembra
che per un periodo di tempo le lose di Morgex non fossero idonee,
adesso pare che siano "guarite". Non so come intende comportarsi
l'Assessore per quel periodo in cui le lose non risultavano idonee
come certificazione.
Inoltre sembra che il documento venga usato anche per lose
provenienti da altre cave, cioè sempre con lo stesso certificato
vengano fornite ai richiedenti delle lose provenienti da cave
diverse.
Penso che la Regione con quell'articolo che stabilisce
trent'anni per dare un nuovo contributo per la costruzione dello
stesso tetto, sia già sufficientemente protetta, garantita; per cui
chiedo se non sia il caso di abolire questo articolo 5 per tutte le
difficoltà che genera negli acquirenti.
Presidente
Ha chiesto di parlare l'Assessore al
turismo, sport e beni culturali, Pascale, ne ha facoltà.
Pascale (PSI)
Le certificazioni previste
dall'articolo 5 della legge, relative alle caratteristiche
fisico-chimiche delle cave, fanno riferimento unicamente ai
campioni prelevati e quindi alla zona di cava sulla quale è stato
effettuato il prelievo. Pertanto è abbastanza normale che
l'apertura di nuovi fronti di cava possa portare alla estrazione di
materiali non aderenti ai parametri fissati dalla legge. Nel caso
di Morgex si è verificata una situazione analoga, sanata poi con
una nuova certificazione.
Non risulta però, al momento attuale, un utilizzo irregolare
delle certificazioni; gli uffici stanno effettuando tutti i
controlli necessari, abbiamo anche intensificato i prelievi per
verificare a campione tutti i materiali che vengono impiegati.
C'era poi un altro punto della interpellanza che si riferiva al
costo delle lose: non siamo in grado di verificare se questa
certificazione ha prodotto una lievitazione di prezzi; vorrei solo
fare una considerazione di carattere generale, cioè che ogni
intervento finanziario pubblico in genere comporta poi un aumento
dei prezzi. Bisogna inoltre in questo caso tenere conto che a
seguito di questa legge c'è stata una forte domanda di lose, quindi
anche questo può avere innestato un aumento di prezzi.
Quanto alla adozione di nuovi provvedimenti, riteniamo utile
intensificare i prelievi finalizzati al controllo dei parametri
richiesti, in modo da evitare l'uso di materiali non idonei. Non è
possibile eliminare l'articolo 5, tenendo anche presente che i
parametri che noi richiediamo attraverso l'articolo 5 sono già
inferiori a quella che è la media europea.
Presidente
Ha chiesto di parlare il Consigliere
Mostacchi, ne ha facoltà.
Mostacchi (UV)
Sinceramente va bene quello che
dice l'Assessore, ma lo inviterei proprio a riflettere sulla
validità di quell'articolo, perché la questione dei trent'anni
penso sia più che sufficiente a garanzia della Regione. Non penso
che uno vada ad acquistare le lose più scadenti. Crea delle enormi
difficoltà ed aumenti di costo, quel "certificato medico" lì; se
dovete impegnare quel "medico", dategli un altro incarico più
utile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK