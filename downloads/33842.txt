Consiglio Regionale della Valle d'Aosta - Oggetto del Consiglio n. 1883 del 22 giugno 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1883 del 22 giugno 2011 - Resoconto
OGGETTO N. 1883/XIII - Interpellanza: "Finalità
dell'acquisizione di quote azionarie di Water Gen Power S.r.l. da
parte della società CVA".
Interpellanza
La Cva ha recentemente acquisito il 35% della Water Gen Power
s.r.l., società di Genova al centro delle attenzioni del Consiglio
regionale a seguito di alcune interpellanze presentate dal
consigliere regionale del Pdl Enrico Tibaldi, che segnalavano
difetti qualitativi nella fornitura per una commessa di turbine di
provenienza cinese.
Non sono state finora rese note le finalità precise
dell'acquisizione, né le logiche che ispirano la scelta di
diventare socio di una società fornitrice di materiale utilizzato
dalla controllata regionale CVA.
Per questi motivi, i sottoscritti Consiglieri
regionali
Interpellano
la Giunta regionale per sapere:
1) chi, all'interno della società controllata CVA, ha deciso
l'acquisizione della quota societaria detenuta dalla Water Gen
Power s.r.l. e se della stessa la Regione abbia preventivamente
avuto notizia, o se vi abbia dato il proprio avallo;
2) quali ragioni giustificano l'acquisizione da parte di CVA
di quote societarie di un'azienda che opera essenzialmente
nell'intermediazione di attrezzature di produzione estera;
3) a quanto ammonti il fatturato della società Water Gen
Power s.r.l. per il 2008, 2009 e 2010 e quanta parte dello stesso
sia riconducibile ad operazioni condotte con operatori del settore
idroelettrico regionale valdostano;
4) se rientra negli intenti strategici della Giunta, per il
futuro, l'acquisizione, attraverso società controllate regionali di
partecipazioni, in altre società di intermediazione o di altri
fornitori di attrezzature e macchinari.
F.to: Louvin - Bertin
Presidente
- La parola al Consigliere Louvin.
Louvin (ALPE)
- Grazie Presidente.
È un tema sul quale si è già a volte intrattenuto questo
Consiglio, più o meno preoccupato da strati di ruggine reali o
ipotetici sulle turbine provenienti dal celeste impero. Siamo stati
peraltro - usciamo dalle vicende che più strettamente hanno
riguardato la commessa delle turbine - colpiti dall'acquisizione
che ha fatto CVA del 35 percento della società che si era
aggiudicata la commessa di queste turbine cinesi. La CVA,
Presidente Rollandin, è una società che sta acquisendo una
conformazione piuttosto stellare, oltre a CVA abbiamo CVA Trading,
Idroelettrica, Idroenergia, Valdigne Energie, CVA Sole, Saint-Denis
Vento, Telcha S.r.l., RAL, Electrorhêmes, cioè non è più solo una
controllata regionale, è una holding regionale, un complesso di
società. Credo sia utile che l'azionista unico, la Regione Valle
d'Aosta, abbia idea di dove vanno i diversi rivoli di questa
società!
Ci ha colpito il fatto che, non intorno ad una particolare
realizzazione sperimentale, innovativa o ad un aspetto gestionale
specifico, si sia attivata un'acquisizione societaria, ma proprio
nei confronti di un soggetto che è fornitore della stessa CVA,
fornitore in un mercato non consueto, come quello dei materiali di
alta specializzazione per la produzione nell'idroelettrico. Quindi,
quando proprio pochi giorni dopo aver appreso che gli
amministratori della società genovese Water Gen Power avevano
affilato le lame ed alzato gli scudi contro un nostro collega
consigliere minacciandolo - non sappiamo se con seguito di azione o
no - di querela per le sue azioni di sindacato politico sulla
vicenda, ma pochi giorni dopo quella vicenda, abbiamo appreso che
sarebbe stata effettuata direttamente l'acquisizione di una quota
rilevante - anche se non maggioritaria - di società da parte di
CVA. Le finalità di questa acquisizione, confessiamo, nonostante
abbia fatto oggetto di qualche cenno nella stampa locale, non ci
sono del tutto chiare - e vorremmo che ne fosse dato per quanto
possibile conto in quest'aula - le logiche che ispirano la società
di riferimento, principale motore del settore idroelettrico
valdostano, ad acquisire una partecipazione azionaria significativa
in un soggetto che opera nella produzione di componenti per lo
svolgimento delle attività idroelettriche, la realizzazione delle
centrali chiavi in mano, l'import-export di componenti elettrici e
meccanici per la realizzazione di centrali, e così via.
Vorremmo capire se questo è un percorso che ha un significato
particolare, collegato a questa tipologia economica produttiva, o
se è una linea di orientamento, se pensiamo che anche altre
controllate regionali debbano acquisire quote di partecipazione
significative in società che operano nella fornitura nel loro
interesse, perché questo può anche creare nuovi scenari per il
mercato valdostano, anche in quella logica depressiva a cui
facevamo riferimento nel dibattito sul consuntivo, cioè di
un'espansione del pubblico, anche al di fuori della sua naturale
presenza e vocazione; questo ci interessa sapere, Presidente.
Non siamo esperti come i colleghi che normalmente intervengono
su questa tematica, ma qui siamo nel campo della gestione economica
attraverso società e già abbiamo segnalato, fin dall'inizio di
questa legislatura, come la proliferazione di società controllate e
partecipate regionali stia diventando un peso non indifferente.
Crediamo che, oltre che essere un peso, possa qualche volta
sfuggire dalla visuale di chi è titolare principale
dell'azionariato, e quindi vorremmo avere maggiore chiarezza,
sapere chi ha deciso - e sulla base di quali ragioni -
l'acquisizione della quota societaria detenuta dalla Water Gen
Power, che tipo di rapporto ispira il legame fra committente ed
appaltatore in questo, se è finalizzato esclusivamente al buon fine
di qualche operazione già avviata o se prelude ad ulteriore
utilizzo di questa società per l'implementazione delle altre
centrali idroelettriche, e se questo si mette in relazione alla
presenza di altri soggetti nel campo idroelettrico in Valle, se
questo rappresenta una quota importante o non importante
nell'attività complessiva di questa società o se ne è una parte
marginale. Insomma, questo ci interessa capire: il perché di questa
azione di espansione di CVA verso un soggetto che opera non nella
produzione, ma in funzione servente rispetto alla produzione, in
funzione di fornitore, ed in quale misura questo incide sul mercato
generale dell'idroelettrico in Valle.
Siamo a chiederle, Presidente, se è un intendimento strategico
od un
unicum
nel panorama delle partecipate regionali,
perché questo rappresenta un aspetto di non poco momento.
Grazie.
Presidente
- La parola al Presidente della Regione,
Rollandin.
Rollandin (UV)
- Vorrei fare una breve premessa, prima di
rispondere puntualmente sulla base delle informazioni che sono
state fornite da CVA. Il decreto del Ministero per le politiche
europee del 5 agosto 2010, recependo la decisione della Commissione
europea n. 404/2010 - le do poi una copia per evitare di dover
prendere nota -, ha stabilito che il decreto legislativo n.
163/2006, codice dei contratti pubblici relativi a lavori, servizi
e forniture, non si applica agli appalti relativi alla produzione e
vendita all'ingrosso di energia elettrica nella zona nord
dell'Italia ed alla fornitura di energia elettrica al dettaglio ai
clienti finali, connessi in media, alta e altissima tensione
sull'intero territorio italiano. In forza di questo decreto, CVA
può operare in regime privatistico senza dover ricorrere a
procedure di affidamento ai sensi del decreto n. 163/2006, agendo
su un mercato finale altamente esposto alla concorrenza che
comporta un'attenta analisi e valutazione dei costi di produzione
ed approvvigionamento. Negli anni 2007-2008 la società ha
registrato, nel corso degli appalti lanciati, una crescita
rilevante dei prezzi di fornitura delle turbine e degli
alternatori, causati sia dal rialzo dei prezzi delle materie prime
che dalla scarsa competitività fra aziende fornitrici, essendo il
mercato europeo - dal quale sono pressoché assenti aziende italiane
- fortemente concentrato.
Al fine di garantire maggiore concorrenzialità nelle forniture,
CVA ha deciso di esplorare il mercato cinese, interessante sia per
i programmi di investimento nel settore idroelettrico del paese,
sia per la competitività delle produzioni caratterizzate da una
tecnologia di costruzione di collaudata qualità ad un prezzo
notevolmente inferiore rispetto al mercato europeo, nonché da tempi
di consegna più rapidi e confrontati con quelli proposti dalle
ditte europee. Inoltre le aziende cinesi vantano un bagaglio più
che cinquantennale nel campo dei macchinari di produzione
idroelettrica con realizzazione di impianti in tutto il mondo,
compresi paesi come la Finlandia, la cui produzione idroelettrica è
la principale fonte di energia. In quest'ottica CVA S.p.A. ha
ritenuto importante, come altre aziende, presidiare anche il canale
di approvvigionamento di alcune componenti d'impianto, ricercando
le migliori opportunità in termini di rapporto qualità-prezzo, e
questo con Water Gen Power S.r.l. che, in questo ambito, si è
dimostrato un partner affidabile anche in considerazione degli
accordi commerciali della stessa intrattenuti con aziende
cinesi.
Venendo quindi alle domande, per quanto riguarda la prima:
"chi, all'interno della società controllata CVA, ha
deciso..."
, considerato che la società CVA opera in piena
autonomia, l'acquisizione della quota del 35 percento nella Water
Gen Power è stata deliberata ed approvata dal suo Consiglio di
amministrazione in data 3 febbraio 2011, rientrando l'operazione
nei poteri del Consiglio di amministrazione.
Per quanto riguarda la seconda domanda:
"quali ragioni
giustificano l'acquisizione da parte di CVA di quote societarie di
un'azienda che opera essenzialmente nell'intermediazione di
attrezzature di produzione estera"
, CVA ha deciso di acquisire
quote della società Water Gen Power per via delle più vantaggiose
condizioni economiche applicate dalla stessa alla fornitura di
componenti elettrici e meccanici per la realizzazione di centrali
elettriche maggiormente convenienti, se comparate, a parità di
caratteristiche qualitative e tecniche, alle condizioni reperibili
sul mercato europeo. Questa competitività è dovuta all'accordo
commerciale esclusivo con la CWTW - è un'altra società - per il
mercato europeo e balcanico. Questo intervento ha anche un
carattere difensivo a fronte di azioni dei tradizionali fornitori
europei, volte ad intervenire direttamente in questo nuovo canale
di fornitura al fine di ristabilire lo
status ex ante
di
mercato. Water Gen Power si muove pertanto in Europa alle
quotazioni espresse dal mercato, mentre nei rapporti con CVA
opererà con una logica
open book
(libro aperto) con evidenza
dei costi sostenuti: questo è il dato fondamentale che dovrebbe
essere il vantaggio per questo accordo. Questo unito al fatto che
la stessa società Water Gen Power non opera essenzialmente
nell'intermediazione di attrezzature di produzione estera, ma
progetta e realizza centrali idroelettriche, sviluppa tutta
l'ingegneria sia di sistema che di dettaglio, gestisce ed organizza
tutte le fasi di realizzazione della centrale, la cantierizzazione
e l'avviamento fino alla consegna in servizio al proprio cliente e
rende ancora più profonda la collaborazione in una logica di
general contractor
. L'azienda si sta ulteriormente
strutturando, in quanto l'obiettivo aziendale è quello di acquisire
una quota del mercato europeo di fornitura in oggetto, e a tal fine
sta avviando processi di qualificazione come fornitore presso i
principali produttori idroelettrici in Italia. Faccio presente che
la crescita di una struttura ingegneristica presso la Water Gen
Power focalizzata alla progettazione e realizzazione di nuovi
impianti, a fronte di un'ingegneria di CVA dedicata alla
manutenzione ordinaria e straordinaria, permetterà di trasferire
competenze anche nella CVA potendo contare su un polmone
ingegneristico in grado di attivarsi in periodo di picco,
rivolgendosi al mercato nelle fasi di minore investimento di
CVA.
Per quanto riguarda il terzo quesito:
"a quanto ammonti il
fatturato..."
, eccetera, la società è stata costituita l'8
agosto 2008, per cui nel 2008 il valore della produzione dichiarato
a bilancio era pari a zero; nel 2009 il valore della produzione
dichiarato a bilancio è stato di 372.300 euro e, nel 2010, il
valore della produzione a bilancio è stato di 4.925.485 euro. Tutto
il fatturato è riconducibile finora ad operazioni condotte con
interventi nel settore idroelettrico regionale, ma - come già detto
- l'obiettivo aziendale è quello di qualificarsi come fornitore
presso i principali produttori con riguardo al mercato europeo.
Per quanto riguarda l'ultima domanda:
"se rientra negli
intenti strategici della Giunta, per il futuro..."
, è difficile
in questo caso rispondere, nel senso che si guarda all'insieme
delle società controllate dalla Regione ed al loro diffuso spettro
di attività. Credo che ogni scelta debba fare oggetto di
valutazione in proprio e principalmente tener conto di
considerazioni ed analisi della singola società. Strategicamente
alla Giunta ciò che interessa è che gli investimenti siano
produttivi in termini di risorse, ma anche e soprattutto di
soddisfazione e di ricadute positive per il contesto
valdostano.
In poche parole, credo che da questa relazione emerga che nella
sostanza il contatto con Water Gen Power era per evitare che si
riformasse un'esclusiva da parte di altre società fornitrici di
queste apparecchiature, che tendevano ad alzare il mercato e ad
avere dei riscontri economici molto superiori a quelli che sono
stati spuntati nelle vicende che conosciamo da parte di CVA.
Presidente
- La parola al Consigliere Louvin.
Louvin (ALPE)
- Questa è una vicenda effettivamente un
po' singolare. Nel Regno Unito esiste la qualifica di "fornitore
della Real Casa": è un soggetto qualificato al quale ci si rivolge
preferenzialmente. Qui, indubbiamente, questa società che è nata -
come ha detto il Presidente - ad agosto 2008 ha fatto un percorso
molto rapido per accreditarsi e per acquisire i galloni di
"soggetto particolarmente affidabile" per forniture di questa
dimensione, un esclusivista, in sostanza, in questo momento - a
quanto si capisce - del mercato idroelettrico valdostano, della CVA
prima di tutti. È una situazione abbastanza curiosa; ho preso nota
e mi interesserò per verificare - non che metta in dubbio la sua
parola, Presidente - il contesto nel quale questo è avvenuto, cioè
di una sostanziale esclusione di queste forniture dal codice degli
appalti, quindi dagli obblighi di gara. È curioso che si scelga
questa via di questo rapporto sostanzialmente privatistico di
relazione monopolistica da parte di un fornitore! Lo troviamo molto
singolare, perché è vero che ci sono mercati oleosi, dove la
competitività non genera vantaggi; sembra però singolare in questo
momento aver stipulato questo accordo così particolare! Poi questo
discorso anche d'implementazione del polmone ingegneristico, cioè
avvalersi di forte sinergie...io sono stato curiosamente colpito da
questo dato che, ancora nel 2010, quando fatturava già più di
4.000.000 di euro questa società avesse un solo dipendente,
obiettivamente è un bel risultato dal punto di vista del margine
operativo!
Ho sempre immaginato, ma deve essere sicuramente un mio limite
culturale, che il
general contractor
dovesse essere un
soggetto particolarmente robusto ed attrezzato, organizzato sul
piano imprenditoriale, oltre che con le spalle molto robuste sul
piano finanziario. Qui abbiamo una società forse ancora leggermente
gracile, perché ha 60.000 euro di capitale ed ha un rapporto molto
particolare con la sua prima committente; che abbia l'ambizione di
crescere questo lo comprendiamo e siamo disponibili a crederlo, ci
pare però che sia un'operazione un po' singolare e un po' fuori
dalle righe. Non sappiamo come definirla, non abbiamo d'altra parte
obbligo di qualificarla in questa sede. Noi volevamo capire, e dei
dubbi che avevamo prima su questa vicenda, per come era stata
tratteggiata dagli organi di stampa, dei dubbi ci rimangono in
questo rapporto
open book
con una società, cioè: mi rivolgo
a te, vado a scegliere se mi interessa usarti o non usarti. Ma chi
è che mi consiglia su questo? Sono i tuoi stessi tecnici, perché
c'è questa sinergia sul piano ingegneristico, c'è un rapporto di
fornitura esclusiva con un fornitore distante geograficamente e
distante anche dalla possibilità di un controllo reale da parte del
committente.
Noi questa situazione obiettivamente la capiamo poco.
Comprendiamo che si siano trovate delle maglie, fra l'altro
curiosamente solo nel settore nord, a quanto ha detto lei, per la
produzione idroelettrica...si vede che la linea del nord in questo
momento è una linea che sta andando forte! È vero che c'è maggior
produzione, però è curiosa questa situazione. Siamo alquanto
perplessi di fronte a questa vicenda, sulla quale non ci
permettiamo di dire nient'altro, perché non ne abbiamo la
competenza, ma la troviamo molto singolare e crediamo che meriti di
essere mantenuta sotto la massima attenzione ed essere ancora
oggetto della nostra massima considerazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK