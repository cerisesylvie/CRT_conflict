Consiglio Regionale della Valle d'Aosta - Oggetto del Consiglio n. 1712 del 6 dicembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque minerali e termali
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 1712 del 6 dicembre 2000 - Resoconto
OGGETTO N. 1712/XI Situazione produttiva e occupazionale
della Sorgenti Monte Bianco S.p.A. (Interpellanza)
Interpellanza Preso atto della situazione in cui è venuta a
trovarsi la società Sorgenti Monte Bianco S.p.A. con sede a
Morgex;
Udite le dichiarazioni rilasciate dall’Assessore
competente in risposta alle iniziative comuni presentate
dall’Ulivo nel corso del 1999;
il sottoscritto Consigliere regionale
Interpella
la Giunta regionale e l’Assessore competente per
conoscere:
1) la situazione produttiva ed occupazionale della società
Sorgenti Monte Bianco S.p.A., alla fine dell’anno
2000 alla luce anche degli impegni presi fra le parti
all’atto della firma della convenzione e nel corso
del 1999;
2) quali iniziative intende intraprendere per ottenere dalla
società, qualora si renda necessario, il rispetto degli impegni
presi con la Regione.
F.to: Beneforti
Président
La parole au Conseiller Beneforti.
Beneforti (PVA-cU)
Abbiamo lasciato passare un anno prima
di tornare sul problema; del resto avevamo preavvisato che avremmo
ripreso il confronto in questa sede. Noi riteniamo nostro dovere
svolgere il compito di controllo e propositivo che ci compete a
tutela degli investimenti della Regione.
Abbiamo presentato questa interpellanza per conoscere quale è
attualmente la situazione produttiva e occupazionale
dell’azienda di Morgex; per sapere se quanto era
previsto che accadesse in questo anno è accaduto o meno, alla luce
degli impegni che la società si impegnava ad assolvere.
Vorremmo altresì conoscere come è andata la vendita
dell’acqua Courmayeur all’estero,
dato che non aveva sfondato nel mercato italiano, quali sviluppi ha
avuto il mercato dell’acqua Monte Bianco, più
leggera e bevibile, da parte della clientela italiana, quale
riscontro ha avuto il lancio pubblicitario che era stato
annunciato.
Si chiede anche se, a distanza di alcuni anni, si giustifica
ancora la presenza di questo stabilimento per sfruttare le acque,
obiettivo per il quale è stato costruito a suo tempo; quali mercati
rispetto al 1999 sono stati conquistati, anche se in parte, e
quindi qual è oggi la situazione distributiva e di mercato di
queste acque.
A noi non risulta che ci siano stati dei grandi sviluppi sia
della produzione che dell'occupazione; a noi risulta che la
situazione più o meno sia sempre la stessa.
Di questo siamo stati informati per cui dobbiamo dire che siamo
sempre meno ottimisti sul futuro di questa azienda.
Credo che a questo punto si debba parlare chiaro, per cui,
Assessore, le chiedo di essere estremamente sincero nella risposta,
dopodiché diremo cosa ne pensiamo.
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Dicembre è il mese delle acque delle
Sorgenti Monte Bianco, già l’anno scorso in questa
stagione era stata presentata un'interpellanza, oggi con un anno
esatto di distanza facciamo nuovamente il punto della
situazione.
Non credo che si tratti tanto di dire la verità quanto di dire i
dati concreti della situazione per capire in che condizioni si
trova questa iniziativa imprenditoriale.
I dati sono noti. Lo stabilimento è nato sulla base di una
convenzione del 1988, che ha subito successive modificazioni, per
arrivare poi a un'ultima convenzione con il gruppo francese Castel
del 1998.
L’avvio dell’attività è avvenuto,
come sappiamo, a fine del 1998 per cui il primo anno di attività è
stato lo scorso anno.
Nel corso del corrente esercizio l’azienda ha
avviato la commercializzazione dei prodotti; io non ho i dettagli
di informazione che mi sono stati richiesti anche perché il tenore
dell'interpellanza era di carattere più generale, in ogni caso non
ci sono problemi a fornire ulteriori dati rispetto a quelli che io
darò questa sera, che comunque rendono già una visione di insieme
sufficientemente chiara per capire la situazione dello
stabilimento.
L’organizzazione del lavoro si è articolata su
due turni, a fronte del turno unico che era previsto in precedenza
e in una prima fase la società è ricorsa a lavori interinali,
procedendo poi, dal mese di settembre,
all’assunzione diretta di personale.
Attualmente gli addetti impiegati nello stabilimento di Morgex
sono 15 oltre a 10 lavoratori interinali utilizzati nei periodi di
punta; se teniamo conto che l’occupazione lo scorso
anno era di 16 unità, non c’è dubbio che sul piano
occupazionale c’è stata una modificazione. Ulteriori
assunzioni di 6 addetti sono previste per il 2001. Dal punto di
vista occupazionale quindi c’è una tendenza che va
verso la crescita.
Per quanto riguarda la situazione produttiva, il 2000 si
chiuderà con un volume di bottiglie vendute pari a circa 45 milioni
di litri e sono queste le previsioni che nel corso del Consiglio
del 15 e 16 dicembre avevo annunciato in quest’aula.
Tenete conto che nel corso del 1999 l’azienda aveva
prodotto 6 milioni di litri, anche nella produzione si registra una
crescita.
I 2/3 dell’acqua vengono esportati in Francia,
dove c’è un mercato più ricettivo per questo tipo di
prodotto, ma dove anche il gruppo imprenditoriale Castel, che, come
dicevo, ha il controllo delle Sorgenti Monte Bianco, è diventato il
primo produttore in Francia con 2,5 miliardi di bottiglie
vendute.
Le previsioni per lo stabilimento di Morgex per
l’anno prossimo sono di una vendita di 60-80 milioni
di bottiglie, quindi un incremento rispetto alla produzione
attuale, che verranno commercializzate per metà sui mercati esteri:
Francia e Belgio.
Riguardo agli aspetti patrimoniali finanziari, il piano di
business dell’azienda prevede il raggiungimento
dell’equilibrio finanziario nel 2002, quando
verranno presumibilmente conseguiti i volumi di vendita che
consentiranno di coprire integralmente i costi.
Sino a tale momento saranno pertanto necessarie periodiche
immissioni di capitale da parte degli azionisti e a tale scopo il
14 novembre di quest’anno si è riunita
l’assemblea dei soci che ha provveduto a un
ulteriore versamento in conto capitale di 12,5 miliardi, per cui
direi che l’impegno da parte
dell’imprenditore c’è ed è costante;
direi anche che c’è un trend di crescita
dell’attività stessa e si stanno rispettando i piani
di avviamento che la società Castel aveva avviato per lo
stabilimento di Morgex. Se poi sono necessarie ulteriori
delucidazioni e ulteriori approfondimenti, sono a disposizione del
Consigliere Beneforti.
Président
La parole au Conseiller Beneforti.
Beneforti (PVA-cU)
Prendo atto della risposta, ma devo
dirle, Assessore, che quanto lei qui ha detto non trova riscontro
totalmente con quello di cui siamo stati portati a conoscenza.
Comunque non vogliamo aprire una polemica per cui sono a richiedere
un incontro con la società a livello della commissione competente,
in modo che in quella sede si possano approfondire tutti i dati e
valutare lo stato di salute dell’azienda. Mi auguro
che la richiesta venga accolta e che l’incontro si
faccia in tempi congrui; non lo pongo come urgenza, però bisognerà
che questo incontro avvenga in tempi non troppo lunghi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK