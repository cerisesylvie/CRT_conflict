Consiglio Regionale della Valle d'Aosta - Oggetto del Consiglio n. 2325 del 18 dicembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSETTO DEL TERRITORIO
Precedente
Successivo
Resoconto integrale del dibattito dell'aula
Oggetto del Consiglio n. 2325 del 18 dicembre 1996 - Resoconto
SEDUTA ANTIMERIDIANA DEL 18 DICEMBRE 1996
OGGETTO N. 2325/X Consulenze per lo studio dei fenomeni
calamitosi del settembre 1993 e per l'individuazione dei criteri di
intervento. (Interrogazione)
Interrogazione Richiamate le deliberazioni 8352/93 e 4243/94
aventi come oggetto incarichi di consulenza per lo studio dei
fenomeni calamitosi del settembre 1993, individuazione dei criteri
d'intervento nonché l'approvazione del programma di lavoro;
Tenuto conto che gli elaborati riguardanti la Valle di Cogne, la
Valsavarenche, la Valle del Lys, la Valle di Champorcher e la Bassa
Valle per quanto riguarda il tratto da Châtillon al confine
regionale dovevano essere consegnati entro 9 mesi dalla firma del
disciplinare e cioè nell'aprile 1995;
Tenuto altresì conto che nello stesso mese di aprile dovevano
essere individuate le strategie e le azioni di intervento;
Atteso che per tali incarichi di consulenza l'Amministrazione
regionale ha corrisposto la somma di Lire 317.000.000;
il sottoscritto Consigliere regionale
Interroga
la Giunta regionale per sapere:
1) se e in quale data sono stati consegnati gli elaborati
tecnici;
2) se e in quale modo sono state individuate le strategie e le
azioni di intervento;
3) se hanno preso il via i lavori riguardanti i sopracitati
elaborati, qual è la situazione dei lavori e quale il costo totale
degli interventi.
F.to: Collé
Président Répond l'Assesseur Lavoyer.
Lavoyer (ADP-PRI-Ind) Questa interrogazione potrà forse apparire
ai colleghi come una interrogazione concordata con l'interrogante,
ma in realtà mi dà la possibilità da una parte di fare il quadro
complessivo degli interventi per il Consiglio e quindi
implicitamente anche di dimostrare in questo caso l'efficienza
dell'azione svolta dal governo regionale con la collaborazione del
servizio competente, che colgo l'occasione per ringraziare per
l'efficienza e per la competenza con cui ha affrontato il problema
oggetto dell'interrogazione.
Alcuni dati in premessa, prima di rispondere puntualmente ai
quesiti.
Al prof. dott. ing. Butera e al geologo dr. Leporatti è stato
affidato l'incarico per lo studio dei fenomeni calamitosi, nonché
per l'individuazione dei criteri di intervento.
La caratteristica peculiare di tale attività è di non acquisire
solo i dati elementari e le informazioni di dettaglio, quanto di
fornire una interpretazione dei fenomeni con relazione di
causa-effetto e dei processi alla scala di bacino e delle loro
interrelazioni definendo il quadro delle criticità esistenti e
delle opzioni di intervento con riferimento al bacino nel suo
complesso e alla loro localizzazione sul territorio.
Sono state individuate due aree territoriali in relazione alle
diverse caratteristiche geomorfologiche ed idrologiche, per le
quali definire gli obiettivi specifici delle attività da
intraprendere: una è il fondovalle della Dora Baltea e l'altra sono
i bacini montani, affluenti della Dora Baltea, al fine di pervenire
alla zonizzazione del territorio in funzione del rischio
idrogeologico compatibile, alla individuazione di destinazioni
d'uso specifiche di aree per la laminazione delle piene e alla
delimitazione delle aree di pertinenza fluviale.
Per venire ai quesiti puntuali, in risposta al primo punto, il
dr. Leporatti ha provveduto a consegnare una bozza della relazione
conclusiva nell'aprile '95 e gli elaborati definitivi unitamente a
quelli cartografici sono stati consegnati in parte il 30 giugno
'95, in parte il 17 luglio '95, valli del Lys e dell'Ayas.
Il prof. Butera e l'ing. Fabiani hanno consegnato gli elaborati
relativi all'analisi idrologica dell'evento il 30 giugno '95,
mentre il prof. Butera non ha ancora consegnato la relazione finale
riassuntiva, che però è ininfluente, in quanto riassume
semplicemente il lavoro svolto.
Quanto al secondo quesito, con gli eventi alluvionali che hanno
interessato il Piemonte nel novembre '94 è stata intensificata
l'azione di coordinamento e di indirizzo in materia di
programmazione della difesa idrogeologica nell'ambito statale, e
più in particolare da parte dell'Autorità di bacino del fiume Po.
Le azioni indicate dal dr. Leporatti riprendono, integrandole alla
realtà valdostana, tali criteri e indirizzi.
In particolare, le strategie e le azioni d'intervento derivano
dalle attività conoscitive e progettuali prima illustrate e sono
coerenti con le linee generali di pianificazione del bacino padano
nell'ambito del piano, ai sensi dell'articolo 4, comma 5, della
legge n. 22.
Il criterio fondamentale di intervento è rappresentato dal
mantenimento e dalla salvaguardia delle aree esondabili,
disponibili in corrispondenza di zone di pregio non notevole, che
permettono al corso d'acqua di espandersi lateralmente, riducendo i
valori di portata in transito del corpo idrico.
Tale criterio, oltre a garantire al corso d'acqua la propria
libertà di divagazione, consente soprattutto di apportare un
beneficio nel tratto di valle costituito da un abbassamento dei
livelli idrici di piena.
Le attività conoscitive devono indicare sulla base della
caratterizzazione morfologica, naturalistica, ambientale,
socio-economica, quali siano le aree in cui permettere
l'esondazione golenale rispetto a quelle (centri abitati,
infrastrutture produttive eccetera) dove per contro è necessario
garantire la non esondabilità del corso d'acqua, ottenibile
innanzitutto con l'abbassamento dei livelli idrici e quindi con la
realizzazione di adeguate opere di difesa.
La protezione di tale aree può essere conseguita mediante
l'abbassamento dei livelli, operato sia con interventi nelle zone a
monte, sia con l'inserimento di opzioni direttamente sul tratto
considerato, tendenti ad incrementare l'area di deflusso, ampliando
e/o riducendo gli elementi di ostacolo rispetto al deflusso di
piena, ampliando e/o ricalibrando le sezioni, riducendo gli
elementi di ostacolo rispetto al deflusso stesso.
Là dove il decremento di portata e di livelli ottenuto con la
realizzazione di tali interventi non risultasse sufficiente e
compatibile con la capacità di deflusso dell'alveo, in
corrispondenza della zona da salvaguardare, risulterà necessario
intervenire con opere di protezione passiva, consistenti
essenzialmente nell'adeguamento in quota e in sagoma di strutture
arginali di protezione.
Accanto a questi interventi strutturali, finalizzati alla
mitigazione dell'impatto e degli effetti dannosi delle piene, è
necessario attivare anche misure di tipo non strutturale,
caratterizzate dai seguenti elementi: attivazione di idonei sistemi
di previsione delle piene, regolazione dell'uso del suolo in
funzione del rischio idrogeologico compatibile, gestione del
demanio idrico mediante adeguate prescrizioni e indirizzi per la
realizzazione di infrastrutture in ambito idraulico, manutenzione
preventiva delle opere degli alvei.
Qui vorrei sottolineare al Consigliere Collé, con una piccola
tiratina di orecchie, che queste risposte oggetto del secondo
quesito sono state tutte risolte con un atto approvato dal
Consiglio regionale, cioè con deliberazione n. 1696 del 14 dicembre
'95 dal titolo: "Approvazione del piano di ripristino e prevenzione
dei danni a seguito degli eventi alluvionali del 1993-94" con il
relativo elenco degli interventi, ai sensi dell'articolo 4 della
legge 471 e degli articoli 1 e 2 della legge 22, come modificata
dalla legge 265, per i quali richiedere finanziamenti alla Cassa
Depositi e Prestiti.
Tale piano, redatto sulla base degli studi sull'evento
alluvionale del '93, comprende un elenco dei principali interventi
di ripristino e prevenzione dei danni a seguito degli eventi
alluvionali '93-94 nel settore idraulico, sia per quanto attiene
l'Assessorato ai lavori pubblici e l'Assessorato all'agricoltura,
per complessivi 71,8 miliardi, e per 33 miliardi dei quali si
richiedeva il finanziamento statale attraverso i mutui della Cassa
Depositi e Prestiti. Ed è in questo passaggio particolare che
volevo sottolineare l'efficienza degli uffici, che sono riusciti ad
ottenere questo finanziamento, che è un finanziamento della Cassa
Depositi e Prestiti le cui quote però sono interamente pagate dallo
stato.
In risposta al terzo quesito, come si rileva dalle indicazioni
sommarie di cui sopra, il complesso delle attività previste non si
limita alla sola realizzazione dei lavori, ma comprende anche
interventi di tipo non strutturale. La risposta sarà divisa in due
parti, la prima parte riguarda i lavori.
Sulla base delle indicazioni preliminari, fornite dal dr.
Leporatti, è stato predisposto da parte dell'Assessorato ai lavori
pubblici nel gennaio '95 un primo programma di interventi per un
importo complessivo di lire 13 miliardi, completato nella primavera
del '96.
Sono attualmente in fase di affidamento lavori per circa 5
miliardi. Nel '96 poi è stata avviata, con l'assegnazione dei
finanziamenti statali disposti dalla legge 47 per il ripristino dei
danni provocati dagli eventi alluvionali nel '93-94, la procedura
di affidamento per la realizzazione dei lavori di sistemazione
idraulica di questi interventi: torrente Lys in comune di Issime
per un importo complessivo di spesa di 5,7 miliardi; torrente Lys
in comune di Gressoney-Saint-Jean per un importo complessivo di
spesa di 2,5 miliardi; Dora Baltea in comune di Chambave per un
importo complessivo di spesa di 2,45 miliardi; Dora Baltea in
comune di Issogne per un importo complessivo di spesa di lire 2,95
miliardi. Rimangono da avviare per quanto di competenza solo due
altri interventi del programma per complessivi 6 miliardi.
Per quanto attiene invece la seconda parte della risposta,
ovvero interventi non strutturali, con le modifiche apportate alla
legge 14 e con la legge 44/94 prima e la legge 32/96 poi, i comuni
devono individuare le aree soggette a rischio di esondazione per
l'applicazione degli opportuni vincoli di utilizzo degli
stessi.
L'analisi di tali cartografie da parte degli uffici regionali
viene compiuta sulla base delle informazioni dello studio Butera
Leporatti nelle aree interessate.
Nell'ambito della delimitazione delle fasce di pertinenza
fluviali, avviate dall'Autorità di bacino del fiume, come il piano
stralcio di bacino ai sensi della legge 183, le cartografie dello
studio Butera-Leporatti sono state utilizzate per tale
delimitazione, così come la predisposizione del piano di protezione
civile per il corso della Dora Baltea, in fase di approvazione.
Président La parole au Conseiller Collé.
Collé (PpVA) L'Assessore dovrebbe essere d'accordo con se
stesso: prima mi ringrazia per aver fatto questa interrogazione,
dimostrando così l'efficienza dell'Assessorato ai lavori pubblici,
poi mi tira le orecchie perché ho fatto questa interrogazione.
Tuttavia l'ho presentata perché in sede di bilancio l'Assessore
era stato in commissione molto evasivo su questa questione; avevamo
affrontato questo problema, lo avevamo discusso e devo dire che le
risposte che sono arrivate oggi non erano arrivate in quella
sede.
Tuttavia, visto la risposta articolata e complessa, mi riservo
di leggerla attentamente ed eventualmente presentare ulteriori
interrogazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK