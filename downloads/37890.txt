Consiglio Regionale della Valle d'Aosta - Oggetto del Consiglio n. 1537 del 4 novembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1537 del 4 novembre 2015 - Resoconto
OGGETTO N. 1537/XIV - Interpellanza: "Interventi per la
risoluzione delle problematiche relative alla gestione
dell'emergenza abitativa".
Presidente
- Per l'illustrazione, la parola al
Consigliere Cognetta.
Cognetta (M5S)
- Grazie Presidente.
Siamo qui a parlare dell'emergenza abitativa, un grosso problema
che affligge tantissimi cittadini e problema al quale la Regione
dovrebbe dare risposte puntuali e veloci, diciamo così, nel più
breve tempo possibile, proprio perché si tratta di un'emergenza. Da
quello che ho potuto riscontrare, c'è però una situazione di
scontro, non soltanto su questo, ma su tante cose, tra il Comune di
Aosta e l'Amministrazione regionale. Ora, questo scontro pare che
si sia allargato anche a questa situazione dell'emergenza
abitativa, e quindi chiedo a lei, Assessore, di darci lumi e
ragguagli rispetto a ciò che sta accadendo, anche perché c'è stata
una delibera del 16 di ottobre di quest'anno, in cui la Giunta
comunale ha fatto tutta una serie di classificazioni degli
immobili. Vuoi per il fatto che lei è stato chiamato in Comune ad
Aosta per relazionare su qual è la situazione, vuoi per il fatto
che c'è stata una polemica sui giornali anche rispetto
all'Assessore Sorbara, da quello che mi è parso di capire la
situazione è abbastanza complicata nelle relazioni e anche nella
gestione di questo problema. Sono pertanto qui a chiedere
sostanzialmente tre cose, e cioè: qual è la situazione
dell'emergenza abitativa in Valle d'Aosta e nel Comune di Aosta;
qual è la situazione dei piani di vendita rispetto all'ARER e
rispetto al Comune di Aosta relativamente agli alloggi che ci sono
e, infine, quali sono le politiche che questa Amministrazione
intende mettere in atto per risolvere il problema.
Ormai appare chiaro che c'è uno scollamento tra le politiche che
fa il Comune e quelle che, invece, deve fare la Regione; quindi se
per cortesia mi chiarisce la situazione, Assessore, cerchiamo di
trovare una soluzione assieme, magari diciamo anche al Comune di
Aosta cosa può o non può fare anche in questo caso, com'è successo
per altri casi che non riguardavano direttamente i cittadini ma che
comunque sono stati piuttosto importanti. Grazie.
Presidente -
Per la risposta, la parola all'Assessore
Baccega.
Baccega (SA) -
Sì, grazie Presidente. Grazie Consigliere
Cognetta. Rispondendo a questa interpellanza non so se avrò il
tempo per sviluppare tutte le politiche che si intendono mettere in
atto, ma ci proverò.
Faccio due riflessioni sulle premesse che lei ha indicato
nell'interpellanza: è vero che è inconsueto che un Assessore
regionale venga convocato al Comune di Aosta per illustrare le
tematiche legate alle politiche dell'edilizia residenziale
pubblica, ma io ho voluto rispondere positivamente a quella
richiesta perché nell'ultimo anno sono stati tanti i cambiamenti
che ci hanno coinvolti e che hanno visto una trasformazione di
tutte le procedure dal punto di vista dei piani vendita,
dell'edilizia residenziale pubblica e, soprattutto, dell'emergenza
abitativa; quindi in una logica di collaborazione ho ritenuto
opportuno rispondere alla richiesta del Comune di Aosta e del suo
Presidente di commissione. Tra le principali novità che si dovevano
portare a termine, la prima riguardava proprio il confronto che
l'Amministrazione regionale - in quanto coordinatore delle
politiche in materia di edilizia residenziale pubblica - ha voluto
attivare con il Comune di Aosta, con l'ARER, con l'APS e ovviamente
la Regione stessa, con lo scopo di raggiungere in tempi
ragionevolmente brevi gli obiettivi dell'accordo di programma
quadro tra Regione, Comune e ARER; il principale è l'individuazione
di un soggetto unico per la gestione del patrimonio di edilizia
residenziale pubblica nella nostra regione. Questo soggetto si era
identificato nell'ARER - e attraverso il trasferimento delle
proprietà superficiali del quartiere Cogne all'ARER si sarebbe
trasferito la gestione di 840 alloggi individuando quindi nell'ARER
l'unico soggetto che potesse gestire l'ERP in tutta la regione.
Da luglio ad oggi sono stati convocati quattro incontri che
prevedevano tutti gli attori intorno al tavolo rispetto a queste
problematiche, si sono effettuati due sopralluoghi, uno al
Contratto di quartiere 1 - gli alloggi dietro il CRAL Cogne, per
capirci meglio - e l'altro al IV lotto - gli alloggi che sono in
fase di ultimazione di fronte alla Chiesa dell'Immacolata - per
andare a definire tutti insieme quali potevano essere gli aspetti
di assegnazione di questi costruendi alloggi. Io credo che è
necessario uniformare i comportamenti rispetto alle diverse
interpretazioni della legge n. 3. Entrando nella logica
dell'emergenza abitativa, che è l'altro argomento importante che
abbiamo voluto accorpare all'Amministrazione regionale, in
particolare al servizio ERP della Regione, era importante avere
un'informità di comportamenti; questo ha determinato che la
Regione, dal 1° luglio, ha avuto a sé la gestione dell'emergenza
abitativa della Valle d'Aosta per i nuovi nuclei che si inserivano
nella graduatoria di emergenza abitativa. Abbiamo convocato i
Comuni interessati, una riunione importante, nella quale gli si
chiedeva, nella fase di transizione, di dare il massimo della
collaborazione in questo senso, e questa collaborazione è risultata
positiva rispetto a molti Comuni. Il Comune di Aosta, che da solo
ha oltre il 50 percento dei casi di emergenza abitativa, è al
momento in una fase di stesura di provvedimenti deliberativi che
devono andare nella direzione di una fattiva collaborazione tra i
due Enti.
La prima delibera che lei cita nell'interpellanza è stata
adottata dalla Giunta comunale. Abbiamo evidenziato
all'Amministrazione comunale che questa delibera ha bisogno di
essere aggiornata; ci sono stati nel frattempo due incontri tecnici
e ce ne sarà un altro più politico rispetto a un promemoria che la
Regione ha inviato all'Ufficio casa del Comune di Aosta per
definire con chiarezza i diversi passaggi. È una tematica complessa
che richiede molto più tempo per la risposta all'interpellanza.
Però, lasciando un po' da parte le questioni di carattere polemico
che sono nate e che probabilmente sono state evidenziate dai media,
ritengo che tutti i passaggi siano stati condivisi dai componenti
ARER, APS, Comune di Aosta e Regione nei diversi confronti; inoltre
nella Commissione consiliare comunale, l'Assessore comunale alla
casa e quello al patrimonio erano al mio fianco e non hanno
eccepito nulla rispetto a quanto si era evidenziato.
L'Amministrazione regionale, con la delibera n. 655 di
approvazione delle disposizioni attuative per l'assegnazione di
alloggi in emergenza abitativa, ha previsto di stipulare
direttamente i contratti di locazione degli alloggi da destinare ai
nuclei collocati nella graduatoria di emergenza abitativa, e
rispondendo ai suoi quesiti le do alcuni dati. In Valle d'Aosta, al
30 giugno 2015, i nuclei in graduatoria erano 140 e 91 avevano
trovato già soddisfazione; soltanto la città di Aosta aveva 284
nuclei in emergenza abitativa e 167 avevano trovato soddisfazione.
Nei tre mesi di gestione della Regione, quindi dal 1° luglio al 31
ottobre, i nuclei in graduatoria di emergenza abitativa regionale
nei comuni regionali erano 139 di cui 103 hanno trovato una
sistemazione. Ad Aosta sono diminuiti i casi, 268 (alcuni sono
stati ovviamente esclusi perché attraverso una più attenta verifica
dei requisiti non ne avevano più diritto), per cui 268 sono i
nuclei che sono in graduatoria e 196 hanno trovato soddisfazione e
hanno trovato alloggio. Da questi dati si possono evidenziare gli
effetti positivi manifestatisi in questi primi tre mesi di
applicazione delle nuove disposizioni, il cui obiettivo per l'anno
2016 - una volta che la Regione sarà subentrata in tutti i
contratti di emergenza abitativa - sarà quello di aumentare la
percentuale del numero di casi risolti e di ridurre i costi unitari
per ogni singolo contratto. Soltanto nei primi tre mesi la media
dei contratti stipulati scende da 504 euro di canone a 400 euro,
quindi 100 euro in meno è un risultato estremamente positivo.
Rispondendo al quesito n. 2 che riguarda i piani vendita,
entrambi i piani sono stati approvati dalla Regione ed avviati la
primavera scorsa, ma non sono ancora stati contattati tutti i
potenziali interessati per un'informativa specifica. Ad oggi, per
quanto riguarda l'ARER sono state 21 le concrete manifestazioni di
interesse, a cui al momento hanno fatto seguito 3 atti stipulati e
3 atti in corso di stipulazione. Per il Comune di Aosta si
prevedono 3 atti nel corrente anno e ci sono altre 10 concrete
manifestazioni di interesse all'acquisto. L'Assessorato è stato
anche coinvolto dagli abitanti delle villette che hanno presentato
tutti insieme la richiesta di acquisto (e sono circa altri 10
casi). Purtroppo rimangono in sospeso le vendite che riguardano le
case Giachetti, le Filippini e le Stura, in quanto in attesa della
verifica di interesse culturale; nel febbraio scorso si era fatto
un sopralluogo con il Comune di Aosta e si era richiesta ulteriore
documentazione affinché la Sovrintendenza potesse procedere ai
provvedimenti riguardanti le indicazioni sulla loro conservazione
coordinata (i documenti ci dicono che sono in fase di
trasmissione).
"
Quali siano le politiche che intende mettere in atto il
Governo regionale
": sono quelle previste dal piano triennale
2014/2016 per l'ERP, che il Consiglio ha approvato, magari con
ulteriori miglioramenti sulle strategie di sburocratizzazione dei
percorsi, direi che sono politiche che hanno dimostrato di essere
adeguate alle esigenze delle famiglie valdostane, anche in questi
ultimi due anni di riduzione delle risorse pubbliche e dell'acuirsi
della crisi economica. Grazie.
Presidente-
Per la replica, la parola al Consigliere
Cognetta.
Cognetta (M5S) -
Sì, grazie Presidente.
Grazie Assessore, e a questo punto le chiederei magari di fare
un passaggio in commissione, se fosse possibile, così questo
discorso viene sviluppato in maniera più completa, perché
sicuramente c'è qualcosa che non funziona. Lei dice poi giustamente
che il Comune di Aosta è andato nella direzione o comunque andrete
nella stessa direzione, però questa delibera - la prima che le ho
citato e che ha citato anche lei - lascia parecchi problemi
aperti.
A me preoccupano le 108 famiglie che non hanno ancora trovato,
diciamo così, soluzione al problema, e soprattutto quelle che
arriveranno dopo, perché lei si renderà conto che questo passaggio
- secondo le notizie che ho io - ha un po' di resistenza da parte
del Comune, cioè quello di passare tutta la gestione alla Regione.
È un passaggio che politicamente non viene accolto in maniera molto
favorevole dagli Assessori del Comune di Aosta; magari nelle
commissioni non esplicitano il loro pensiero, però poi negli atti
effettivamente a loro non interessa molto far passare le cose alla
Regione, probabilmente loro tendono e vogliono continuare a gestire
questo problema direttamente, magari anche in virtù di questioni
più politiche, magari in virtù anche di questioni più personali. E
quindi, se è vero come è vero che tutta la gestione deve passare a
noi, "a noi" intendo come Amministrazione regionale, è una cosa che
dovremmo fare un po' più in fretta, perché sennò se continua così
stiamo sempre qui a discutere e ad avere problemi; poi ben vengano
i sopralluoghi e ben venga il fatto che abbiamo dato risposte.
A questo punto io la ringrazio e spero che a breve passi in
commissione, e che a breve anche il Comune di Aosta capisca che se
certe competenze gli vengono sottratte non è perché qualcuno non
può più farsi la campagna elettorale, ma è perché c'è anche una
questione economica dietro, e quindi se non riescono più a gestire
determinate cose tanto vale che le gestiamo noi.
Presidente -
Punto 10 all'ordine del giorno.
Interpellation des Conseillers Bertin et Roscio: "Interventi per
contrastare il fenomeno dei furti nelle abitazioni"...scusate,
colleghi, il punto 10 è rinviato come gli altri punti dove la
risposta è di competenza del Presidente della Regione. Passiamo
quindi al punto 11 all'ordine del giorno...Allora: il punto 10
viene rinviato; verranno trattati il punto 11 e il punto 12; il
punto 13 verrà rinviato perché la risposta dovrebbe essere del
Presidente e poi si continua con l'ordine del giorno, punti 14, 15
e 16...però credo che a quel punto il Presidente sarà già
ritornato, quindi si potrà proseguire con l'ordine del giorno come
concordato. Possiamo procedere? Punto 11 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK