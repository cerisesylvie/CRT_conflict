Consiglio Regionale della Valle d'Aosta - Oggetto del Consiglio n. 1788 del 27 gennaio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1788 del 27 gennaio 1986 - Resoconto
OGGETTO N. 1788/VIII - UTILIZZAZIONE DEI FINANZIAMENTI
REGIONALI ALLA MAXEL S.P.A. (Interrogazione).
PRESIDENTE:
Do lettura dell'interrogazione presentata dal
Consigliere Baldassarre:
INTERROGAZIONE
Durante i lavori del Consiglio regionale del 18-19 dicembre 1985
fu approvato un oggetto che postergava i crediti vantati dalla
Regione nei confronti della Maxel S.p.A.
Considerato che durante il dibattito consiliare non è emersa
alcuna indicazione precisa in merito all'utilizzazione dei cospicui
finanziamenti concessi dalla Regione alla società Maxel (oltre 7
miliardi);
il sottoscritto Consigliere regionale
INTERROGA
l'Assessore all'Industria, Commercio, Artigianato e Trasporti
per conoscere:
1) in quale modo sono stati utilizzati i finanziamenti a diverso
titolo, dalla società Maxel;
2)
da quali ragioni erano motivate le successive
rilevanti perdite di bilancio annuo.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti, Lanivi, ne ha
facoltà.
LANIVI (A.D.P.):
Le domande poste dall'interrogante sono
due: in quale modo sono stati utilizzati i finanziamenti a diverso
titolo dalla società Maxel e da quali ragioni erano motivate le
successive rilevanti perdite annuali di bilancio.
L'interrogante ricorda che l'intervento regionale è di circa 7
miliardi; in effetti avevo già ricordato le cifre in quest'aula: 2
miliardi 794 milioni arrotondati, come partecipazione azionaria e 2
miliardi 950 milioni come prestiti obbligazionari, 51 milioni come
leasing ed 1,5 miliardi come fideiussioni, per un totale di 7
miliardi 295 milioni. Questo è l'intervento regionale, effettuato
in parte tramite la Finaosta. Gli interventi complessivi effettuati
dai soci di maggioranza ammontano come partecipazione azionaria a 9
miliardi 143 milioni di lire, che sono stati completamente azzerati
per perdite.
Alla prima domanda rispondo che quasi tutti gli interventi sono
stati attuati per ricapitalizzare le perdite di esercizio; soltanto
con i primi interventi sono state acquistate attrezzature e stampi
per la produzione di sci da fondo. Non ripeto (perché l'ho già
fatto in Consiglio, comunque ho i dati) la serie delle
deliberazioni di Giunta che dal 3 settembre 1982 hanno determinato
gli interventi a vario titolo della Regione verso la società
Maxel.
Alla seconda domanda, le motivazioni sono di questo tipo: primo,
il mercato degli sci in continua stasi o contrazione, per cui gli
spazi commerciali vengono acquisiti esclusivamente sulla base della
concorrenzialità del prezzo del prodotto; secondo, i costi generali
della struttura aziendale sono eccessivi o sovradimensionati;
terzo, il costante peggioramento della situazione economica ha
impedito di effettuare investimenti finalizzati all'aumento della
produttività ed alla diminuzione dei costi, per cui l'azienda si è
trovata praticamente priva di quella tecnologia necessaria per
tentare di competere con la concorrenza del mercato; quarto,
l'impossibilità di poter programmare la produzione sia per la
totale stagionalità del prodotto, sia per la mancanza di quote
certe di mercato, ha comportato l'acquisizione di ordini a prezzi
assolutamente non remunerativi, nonché la necessità di mantenere in
campionario una vasta gamma di modelli, impedendo ulteriormente la
razionalizzazione della produzione; quinto, la politica commerciale
seguita negli ultimi esercizi (vedasi la scelta Maxima) ha
comportato nuovi problemi all'immagine Maxel, creando ulteriori
difficoltà per mantenere quote di mercato a condizioni
economicamente remunerative.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Ringrazio l'Assessore Lanivi per
gli elementi in più e per le motivazioni che ha voluto fornirmi. In
effetti lo scopo di questa interrogazione era quello di riuscire a
capire, cosa che non ero stato in grado di fare nell'ultimo
Consiglio, a quale causa era dovuta questa chiusura.
Qui vorrei fare, brevemente, delle critiche alla Giunta, alla
maggioranza che in diverse delibere (ne prendo una a caso, quella
del 3.9.1982), nel motivare un prestito obbligazionario, diceva che
questo era necessario alla Maxel per riorganizzare quell'autonomia
finanziaria con risultato economico tale da renderla completamente
autosufficiente. Queste motivazioni si ripetono nelle delibere
successive, per quanto riguarda sia le partecipazioni azionarie per
oltre 22 miliardi 800 milioni, sia il prestito obbligazionario per
circa 4 miliardi, sia la fideiussione per oltre 1,5 miliardi, sia
il leasing per oltre 50 milioni. Finalmente si può capire che la
Maxel ha rappresentato un cattivo investimento portato avanti da
questa maggioranza, che in diverse fasi ha cercato di dare ossigeno
ad una società ormai decotta e che nonostante tutti i tentativi
della Giunta non è mai stata in grado di riprendersi.
Questo episodio rappresenta un punto nero che va ad aggiungersi
agli altri che si verificano in Valle per quanto riguarda
l'industria.
Esprimo un giudizio negativo, ed allo stesso tempo ringrazio
l'Assessore per i nuovi elementi che mi ha dato.
Si dà atto che dalle ore 10,36 riassume la Presidenza il
Presidente Giovanni BONDAZ.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK