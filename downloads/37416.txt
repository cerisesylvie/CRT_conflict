Consiglio Regionale della Valle d'Aosta - Oggetto del Consiglio n. 1197 del 6 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1197 del 6 maggio 2015 - Resoconto
OGGETTO N. 1197/XIV - Interpellanza: "Iniziative per
consentire la messa in sicurezza degli edifici scolastici da parte
dei Comuni".
Presidente -
Per l'illustrazione, ha chiesto la parola il
Consigliere Bertschy, ne ha facoltà.
Bertschy (UVP) -
Una rapidissima illustrazione, anche
perché il cuore del problema è più di tipo fiscale in questo
momento che di tipo strutturale, nel senso che sulla sicurezza
degli edifici scolastici poniamo l'attenzione. Il collega Laurent
Viérin ha fatto degli interventi durante il bilancio in Consiglio
regionale, il gruppo UVP, sotto quest'aspetto, ha sollecitato da
sempre un'attenzione. Il collega Gerandin poc'anzi ha ricordato
come il flusso delle somme che erano state previste a bilancio
negli anni passati non c'è più e non ci sono disponibilità
economiche nell'immediato per sostenere la sicurezza dei nostri
bambini.
Il cuore dell'interpellanza in questo caso però va rispetto al
Patto di stabilità, rispetto al fatto che noi riteniamo che, avendo
gli Enti locali degli avanzi di amministrazione importanti, questi
avanzi possano essere destinati a priorità di intervento che
possono essere disciplinate attraverso una revisione del Patto di
stabilità, com'è stato fatto a livello nazionale, che preveda
l'esclusione dal Patto di alcuni settori particolari. Non so,
quindi, Assessore, se risponderà in maniera trasversale
all'interpellanza, altrimenti aspettiamo la replica da parte del
Presidente. Grazie.
Presidente -
Per la risposta, ha chiesto la parola
l'Assessore Rini, ne ha facoltà.
Rini (UV) -
Grazie Presidente.
Sì, rispondo anche a nome dei colleghi, gli Assessori Perron e
Baccega, allora innanzitutto per quanto riguarda la sua prima
domanda:
"quali sono le iniziative per consentire agli Enti
locali la messa in sicurezza degli edifici..."
,
l'Amministrazione regionale ha finanziato dal 2007 al 2013, per il
tramite dell'Assessorato dell'istruzione e cultura, dodici piani di
interventi finalizzati alla messa in sicurezza degli edifici
scolastici di base, quindi scuola dell'infanzia, le scuole
primarie, le scuole secondarie di primo grado, relativamente a
quelle di proprietà degli Enti locali. Gli Enti locali che hanno
ottenuto i finanziamenti sono 49 e gli edifici scolastici
interessati dagli interventi sono 74, cioè un numero che va oltre
alla metà dei 137 edifici esistenti sul territorio. Gli interventi
inseriti nei piani sono stati complessivamente 133, per un
ammontare totale di finanziamenti concessi pari ad euro 18.463.035,
che, sommati al 1.675.076 stanziato dagli Enti locali a titolo di
compartecipazione finanziaria, determinano un volume di
investimenti di oltre 20 milioni di euro attivati nell'arco dei
sette anni. Dei 133 interventi finanziati 123 sono già stati
collaudati, pari quindi al 92,5 percento del totale degli
interventi stessi. Ai finanziamenti concessi dalla Regione vanno
aggiunti quelli concessi dallo Stato nello stesso periodo
attraverso piani attivati dalla struttura Pianificazione e
osservatorio dell'edilizia scolastica. Grazie a questi ultimi
interventi è stato dunque possibile adeguare gli impianti alle
normative vigenti, mettere in sicurezza gli elementi non
strutturali degli edifici, eseguire interventi di manutenzione
straordinaria di parti danneggiate e usurate degli edifici stessi,
sostituire i serramenti con finalità sia di sicurezza, ma anche di
contenimento energetico. Si può quindi sostenere che, attraverso
una rigorosa pianificazione e soprattutto un'attenta individuazione
di quelle che sono le priorità, di quelle che debbono essere
priorità, è stato possibile raggiungere l'obiettivo di innalzare lo
standard medio qualitativo e il livello di sicurezza degli edifici
scolastici di base presenti sul territorio regionale.
Venendo al secondo quesito che lei ha posto, per quanto concerne
quindi le azioni da avviare nel prossimo futuro, la Giunta
regionale ha stanziato nel bilancio triennale 2015-2017, sulle
annualità del 2015 950 mila euro per il finanziamento di un nuovo
piano di edilizia scolastica.
Per quanto riguarda il terzo e ultimo punto, la parte che lei
giustamente ricordava più finanziaria, in riferimento alla
questione del Patto di stabilità, la Regione ha chiesto
ripetutamente di escludere l'intera spesa per la finanza locale dal
Patto di stabilità e ha ricevuto una risposta negativa a motivo del
fatto che, per fare ciò, lo Stato ritiene debba esserci una norma
nazionale che autorizzi questo passaggio. Grazie.
Presidente -
Per la replica, ha chiesto la parola il
Consigliere Bertschy, ne ha facoltà.
Bertschy (UVP) -
Assessore, la ringrazio intanto per aver
ricordato le importanti attività che il collega Viérin in qualità
di Assessore ha fatto nel periodo passato e sicuramente rispetto a
questo, per fortuna, che sono stati pianificati e programmati una
serie di interventi. Quello che ci preoccupa è il futuro,
l'immediato futuro, perché ci sono Comuni che non riescono neanche
a sostenere i progetti che hanno in corso, proprio perché, pur
avendo le somme in disponibilità, non possono allocarle rispetto a
questi investimenti. La Regione poi...lei cita i 950 mila euro, sa
che i 950 mila euro, l'ha ricordato poc'anzi, non sono neanche in
disponibilità in questo...almeno per bocca di quello che ci dicono
i dirigenti, ecco, poi lo verificherà meglio lei, ma quello che ci
interessa è capire se c'è la volontà di affondare il colpo rispetto
alle regole che lo Stato ci impone. Il nostro Patto di stabilità si
può scrivere o quanto meno ci si può mettere a contrastare quelle
che sono le linee che pare che lo Stato ci dia proprio perché è lo
Stato che ha aperto questo fronte, perché si è reso conto che la
sicurezza delle famiglie...dei bambini, dei bambini innanzitutto,
ma la sicurezza nelle scuole è importante, e che non è possibile
anche nei confronti della Comunità europea dire: "ho i soldi e non
intervengo al riguardo". Proviamo a riscrivere le regole del nostro
Patto, quindi, escludendo per il 2015-2016 i soldi che andranno a
finanziare interventi che metteranno in sicurezza edifici
scolastici che fanno parte di quel patrimonio che, purtroppo, non
ha ancora avuto soddisfazione dal programma precedente. È in questo
senso che vi sollecitiamo, perché non so cosa vuol dire: "scrivere
allo Stato"...non lo so. Noi vogliamo...si scrive una disciplina,
la si sostiene, la si sostiene anche come Governo proprio perché è
assurdo che, pur avendo i soldi, non si possa nemmeno intervenire
sulla sicurezza, non a fare manifestazioni, ma sulla sicurezza,
voglio vedere chi ci metterà in condizioni di dire che questo non
si può fare. Lo possiamo fare per gli Enti locali, lo possiamo fare
per l'Amministrazione regionale, che ha anche i suoi edifici. Vi
sollecitiamo quindi al riguardo, saremo attenti nelle commissioni
competenti per far sì che la disciplina del Patto di stabilità 2015
verifichi e soprattutto segua quest'impronta politica, nella quale
crediamo fermamente e che oggi forse è anche il caso di
semplificare rispetto ai valdostani, perché nessuno più riesce a
capire - a livello nazionale forse ancora di più - che si hanno
delle risorse e non si possono spendere, soprattutto si rischia -
ci sono stati degli episodi recenti - di mettere in...diciamo lo
stato di salute, la sicurezza dei nostri bimbi pur avendo le
disponibilità per intervenire. Alziamo la voce quindi e cerchiamo
di fare il nostro Patto di stabilità e teniamo duro rispetto a
questa linea politica.
Presidente -
Grazie Consigliere Bertschy. Prima di
proseguire con l'ordine del giorno, chiederei di consegnare ai
Consiglieri le relazioni depositate da parte del Consigliere Farcoz
in merito al DL 57, la proposta di legge n. 52, nonché la relazione
del Consigliere Isabellon sul DL 56. Chiederei, inoltre, di
consegnare gli emendamenti depositati: i due emendamenti del
Movimento Cinque Stelle e i due emendamenti dei Consiglieri Farcoz,
Borrello, Donzel in merito alla proposta di legge n. 52; sarebbero
da consegnare anche gli emendamenti in merito al DL 56 formulati
dal Movimento Cinque Stelle, sono 65 emendamenti che sono oggetto
di discussione all'Assessorato delle finanze, nonché un emendamento
dell'Assessore Marquis. In mattinata quindi consegneremo le
relazioni, nonché gli emendamenti sul DL 52; per quanto riguarda il
56, nel primo pomeriggio, non appena avremo i pareri da parte
dell'Assessorato...65 emendamenti. Prego di consegnare quanto
esposto.
Presidente
- Possiamo proseguire con l'ordine del giorno,
punto 17.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK