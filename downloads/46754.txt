Consiglio Regionale della Valle d'Aosta - Oggetto del Consiglio n. 3133 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3133 del 10 gennaio 2024 - Resoconto
OGGETTO N. 3133/XVI - Interpellanza: "Eventuali azioni da
mettere in atto per ovviare alle carenze riscontrate dalle
statistiche nazionali relative all'attuazione da parte della
Regione di alcuni obiettivi dell'Agenda ONU entro il 2030".
Bertin (Presidente) -
Punto n. 32. Consigliere
Sammaritani, a lei la parola.
Sammaritani (LEGA VDA) -
. Si tratta di materie e di
argomenti in particolare che sono già stati più volte trattati in
questo Consiglio, ma, siccome ci sono degli aggiornamenti a queste
statistiche e in particolare si fa riferimento all'alleanza
italiana per lo sviluppo sostenibile che ha pubblicato delle
risultanze proprio a fine anno scorso a proposito dell'Agenda ONU
2030 che si proponeva degli obiettivi particolari in determinati
settori, che non sono solo quelli di cui parliamo in
quest'interpellanza ma sono anche altri, ad esempio il consumo del
suolo, all'interno di questi obiettivi di sviluppo sostenibile la
nostra attenzione è caduta proprio su due aspetti: innanzitutto
quello del numero di laureati in giovane età, cioè nell'età in cui
normalmente ci si deve laureare, quindi attorno ai 30 anni - e qui
purtroppo abbiamo visto che la Regione Valle d'Aosta è una delle
Regioni che, secondo queste statistiche, molto difficilmente
raggiungeranno quest'obiettivo di arrivare almeno al 50% dei
laureati, quindi di popolazione laureata in quella fascia di età -
così come altro tema che è sempre stato abbastanza attenzionato
anche da questo Consiglio è quello dei NEET (Not in Education,
Employment or Training), cioè persone che non vanno a scuola, che
non studiano e che non si formano professionalmente.
Anche qui purtroppo siamo a un livello molto scarso, scadente,
perché siamo ai vertici delle statistiche, comunque non siamo
probabilmente in grado di raggiungere questi obiettivi.
Alla luce di questi elementi che evidenziano un fallimento delle
politiche fin qui attuate, interpelliamo il Governo regionale per
sapere - immagino che il Governo abbia preso atto di queste
risultanze statistiche - quali sono gli intendimenti del Governo e
le azioni innovative che intende porre in essere per ovviare a
queste carenze sopra riportate per riallinearsi, se possibile, agli
obiettivi in materia.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Per quanto riguarda le risultanze
delle statistiche citate, ci tengo a precisare che le stesse sono
oggetto di monitoraggio da parte della struttura regionale della
valutazione del sistema scolastico della Valle d'Aosta che
annualmente a ottobre pubblica il memento statistico, mettendo a
disposizione dati e informazioni su cui confrontarsi e
discutere.
I dati, per lo più riferiti a diversi anni, presentano
l'andamento dei fenomeni anche con riferimento alla realtà
nazionale e dell'Italia settentrionale, macro-Regioni, Regioni e
Province autonome.
Nello specifico - come si evince da quanto riportato nel memento
2023, pag. 10 fonte ISTAT, Noi Italia 2023 - il dato relativo ai
giovani tra i 15 e i 29 anni che non lavorano e non studiano, i
cosiddetti NEET, è in calo rispetto a dieci anni fa.
A livello regionale la percentuale dei NEET che si attestava
negli anni 13, 14 e 15 al 19%, risulta nel 2022 pari al 15,3%; per
sottolineare il fatto che il dato valdostano dei giovani che non
lavorano e non studiano è nettamente più basso di quello nazionale
che è del 19%.
L'obiettivo è di avvicinarsi il più possibile al 9%, target
previsto nell'Agenda 2030 per lo sviluppo sostenibile dell'ONU,
cercando di contrastare le cause principali del fenomeno, ovvero la
difficoltà di accesso al mondo del lavoro, la precarietà e la
mancanza di opportunità, di formazione e di orientamento
professionale.
Sempre per quanto attiene alla questione statistica, va comunque
precisato che le rilevazioni ISTAT, anche quelle periodiche
infrannuali, non possono fornire a livello regionale lo stesso
ventaglio d'informazioni che vengono diffuse per il livello
nazionale o circoscrizionale, in quanto il campione non garantisce
una sufficiente tenuta statistica soprattutto nelle realtà più
piccole come la nostra.
Per questo motivo già nel 2022 il Dipartimento politiche del
lavoro e della formazione ha avviato, in collaborazione con l'UNI
VDA, un'indagine metodologica per giungere a una quantificazione
più puntuale del fenomeno dei NEET in tutte le sue sfumature.
L'obiettivo era quello di ottenere informazioni più precise
provando a clusterizzare la corte per poi progettare iniziative ed
azioni mirate per i sotto target.
L'esito dell'indagine metodologica è stato successivamente
oggetto di sistematizzazione all'interno dei Data Warehouse
regionali che ora fornisce in tempo reale il numero dei NEET
residenti sul territorio.
Va tuttavia precisato che la condizione di NEET, per sua stessa
natura è fluttuante, in quanto fotografa una situazione che può
variare ovviamente in un lasso di tempo brevissimo.
La difficoltà è dunque quella di conoscere coloro che, tra i
classificati NEET, vivono tale condizione come cronica e su quelli
è importante intervenire, ma prima ancora intercettarli attraverso
azioni sinergiche.
Allo stato attuale la quota di NEET regionali riportata dal
Dipartimento politiche del lavoro e della formazione (che aggiorna
costantemente i dati relativi all'occupazione, in particolare i
giovani NEET) è in netta riduzione, ciò anche in considerazione
probabilmente dell'incremento del lavoro stagionale riferito alla
stagione invernale.
Passando invece al dato relativo all'Università, segnalo che gli
immatricolati residenti in Valle d'Aosta sono, nell'ultimo
quadriennio, oltre 600.
Nel 2022/2023 il tasso di passaggio dalla scuola all'Università
è cresciuto, in particolare negli ultimi quattro anni si attesta
ben al di sopra del 70%: dal 66,6 del 2018-2019 al 76,9 del
2022-2023.
Un ulteriore dato interessante è quello del numero di laureati
che passa da 572 nel 2018 a ben 639 nel 2022.
Alla seconda domanda, tenuto conto della situazione statistica
sopra riportata, che risulta in fase di netto miglioramento, si
segnala la volontà da parte del Governo regionale di continuare a
investire sui giovani, ponendo particolare attenzione all'attività
di orientamento e di lotta alla dispersione scolastica in sinergia
tra i vari Assessorati, l'Università e gli enti e associazioni del
territorio.
In particolare, per quanto attiene all'incremento del numero di
laureati di età 30-34 anni, l'Università della Valle d'Aosta ha
introdotto, per il corso di studi di Scienze politiche delle
relazioni internazionali, una nuova modalità di erogazione della
didattica, al fine di ampliare lo spettro dei potenziali fruitori e
delle potenziali fruitrici e di consentire ai lavoratori, alle
lavoratrici o a chi avesse carichi di cura non compatibili con la
frequenza tradizionale, di poter seguire lezioni a distanza in
orario preserale, cioè dalle ore 18:00 alle ore 20:00.
L'azione è stata avviata nell'anno accademico 23-24 con
carattere progressivo, coinvolgendo per l'anno accademico in corso
il primo anno di Scienze politiche delle relazioni
internazionali.
Dal prossimo anno accademico la misura sarà confermata sul primo
anno ed estesa sul secondo, in vista di un'implementazione completa
nell'anno accademico 25-26, che riguarderà l'intera Corte, quindi
primo, secondo e terzo anno.
Per quanto riguarda poi il corso di studi in Scienze e tecniche
psicologiche, si è deciso, a partire da quest'anno accademico, il
23-24, di affiancare i corsi tradizionali in orario
mattutino-pomeridiano l'attivazione di 72 ore complessive di
replica a distanza in orario preserale o serale; la misura sarà
mantenuta anche per l'anno accademico 24-25.
L'Università della Valle d'Aosta ha deliberato di procedere con
gli studi di fattibilità per l'avvio di nuovi percorsi di laurea
triennali nelle classi, quindi Scienze delle comunicazioni L20 e
Scienza dell'educazione L19, che si auspica possano intercettare
anche l'interesse di coloro rimasti indifferenti all'attuale
offerta formativa di UNI VDA, tra l'altro sono professionalità
estremamente richieste oggi.
Nell'ambito del processo Nodes, Nord Ovest Digitale Sostenibile,
finanziato con i fondi del PNRR, sono previste varie attività di
formazione alle aziende, in particolare per la piccola e media
imprenditoria, e corsi a catalogo sul sito Ecs-Nodes; sono molti e
variegati e dall'elenco in continuo aggiornamento.
Alcuni corsi, offerti dalle sette Università che compongono il
gruppo di ricercatori dell'intero progetto Nodes, sono totalmente
gratuiti e alcuni anche offerti in modalità on-line, quindi
espressamente pensati proprio per i NEET.
Questi corsi sono volti ad aumentare le competenze e le soft
skill delle quali il mondo del lavoro ha urgente necessità e, di
conseguenza, a favorire l'ingresso nel mondo del lavoro di quanti
oggi sono esclusi.
Sempre per quanto attiene ai NEET, tenuto conto dell'ampia
fascia d'età da considerare, quindi 15-29 anni - che è l'età tenuta
in considerazione, che determina fabbisogni formativi e
occupazionali specifici diversificati - sono stati previsti o sono
in corso di realizzazione azioni articolate per sottogruppi di
NEET, oltre a quelle rivolte a tutti i lavoratori in situazione di
disoccupazione.
Il Dipartimento politiche del lavoro e della formazione ha
attualmente impegnato, nella fase attuativa della co-progettazione
con enti del terzo settore, azioni sperimentali destinate a giovani
specificamente in situazioni NEET di età compresa tra i 16 e i 29
anni da realizzarsi nel 2024 e 2025, per una spesa complessiva pari
a euro 122 mila.
Sono previsti percorsi di accompagnamento individuale per i
giovani, sperimentazioni di gruppo e individuali in imprese,
esperienze d'inserimento nel mondo del lavoro, con elementi
innovativi nella definizione degli interventi e nelle metodologie
educative calibrate sulle caratteristiche dei giovani da
coinvolgere.
Inoltre il Centro Orientamento del Dipartimento ha definito nel
corso dell'ultimo anno procedure innovative per intercettare e per
coinvolgere i giovani in uscita precoce dalla scuola secondaria di
secondo grado, per evitare situazioni di esclusione sociale e di
mancata partecipazione al mondo della formazione e del lavoro.
In collaborazione con la Sovrintendenza sono state riviste
modalità e strumenti di coordinamento tra scuole e Dipartimento per
offrire alternative concrete agli studenti che hanno manifestato la
decisione d'interrompere gli studi prima del raggiungimento del
diploma conclusivo.
In questo modo il centro orientamento può intervenire in modo
tempestivo sulle singole situazioni a orientare in maniera più
mirata le politiche d'intervento.
Per il 2024, come indicato nel Piano attuativo regionale - che
sarebbe noto come PAR VDA del programma GOL - sono previsti per i
giovani NEET dei percorsi di orientamento e attivazione che hanno
lo scopo di facilitare l'avvicinamento al mondo della professione e
la transizione scuola-lavoro per coloro che presentano maggiori
difficoltà.
Le attività svolte in piccolo gruppo si caratterizzano per la
loro concretezza presso alcune aziende selezionate.
A fianco di quest'attività sono altresì previsti percorsi
specificamente studiati per giovani adulti in situazioni di
svantaggio, caratterizzati da un intenso tutoraggio per
l'accompagnamento al lavoro e l'inserimento protetto in contesti
lavorativi.
Proseguono infine le iniziative formative di upskilling per
giovani, anche a valere su risorse del PNRR, attraverso gli avvisi
di formazione del sistema duale, gli avvisi più tradizionali per
l'acquisizione di competenze richieste dal mercato del lavoro con
un'attenzione particolare all'accrescimento delle competenze
digitali.
Presidente -
Per la replica, consigliere Sammaritani.
Sammaritani (LEGA VDA) -
Innanzitutto una premessa: io
non sono né uno statistico né un attuario né una persona che
s'intende di queste materie, però è vero ed è indubbio che la Valle
d'Aosta è un soggetto a sé stante in quanto i numeri sono piccoli,
molto piccoli, rispetto a quelli medi delle altre regioni, seppur
piccole o comunque non enormi, quindi è evidente che anche su
questo la statistica incide senza dubbio.
D'altra parte si potrebbe anche eccepire in modo magari non
particolarmente tecnico, però di fatto si tratta di buon senso, che
se operi sui numeri piccoli, probabilmente hai più facilità a
cambiare le statistiche, perché se salvi dieci NEET, probabilmente
già fai un salto di qualità rispetto a una regione in cui dieci
persone non servono a nulla perché non fanno statistica.
Anche in statistica, che è materia scientifica, purtroppo o per
fortuna, si possono fare le valutazioni che a volte sono
contrastanti e contraddittorie.
Ma al di là di questo, tornando a noi, per quanto riguarda i
laureati, anche io ho esaminato naturalmente i dati del nostro
Osservatorio regionale, nella popolazione fra 25-64 anni purtroppo
abbiamo una percentuale di persone che hanno solo il titolo di
studio di scuola secondaria di primo grado, quindi per intenderci
le medie, superiore alle altre regioni.
Siamo messi male sotto questo profilo, nel senso che se
paragonati anche al resto del Nord Italia, siamo praticamente al
10% peggio (Tanto per far capire chiaramente a chi ci ascolta) dei
migliori del Nord, quindi abbiamo un tasso di laureati nella grande
fascia 25-34 anni purtroppo bassa, un livello scolastico basso.
Per il target dei laureati invece (quello dei 30-34 anni) si
sarebbe dovuto raggiungere il 50% entro il 2030, siamo molto
lontani dal raggiungere il risultato perché siamo attorno al
30,6%.
L'abbandono scolastico: purtroppo l'abbandono scolastico è un
nostro tallone d'Achille, si sa già da parecchi anni; al
Mezzogiorno abbiamo un 15,1%, al Centro l'8,2%, al Nord il 9,9%. La
media italiana è 11,5%, noi siamo al 13,3%, quindi siamo
sicuramente i peggiori del Nord. Senza voler offendere nessuno,
siamo molto più vicini al Meridione che alle nostre zone limitrofe;
addirittura per i maschi siamo al 17,9%, mentre per le femmine
8,5%, ci salvano un po' la media e quindi torniamo al 13%.
Qui, stranamente, dove siamo come al solito i peggiori del Nord,
abbiamo Bolzano che è praticamente al nostro livello come livello
di abbandono scolastico, però, se poi andiamo a vedere i NEET, noi
abbiamo un 15,3%, contro una media italiana, come lei ha citato
giustamente, del 19%, quindi qui siamo un po' meglio rispetto alla
media, peccato che Bolzano, che ha un abbandono scolastico elevato
come il nostro, abbia soltanto il 9,9% di NEET, quindi molto
inferiore al nostro.
Evidentemente a Bolzano, per fare una lettura molto
semplicistica, abbandonano di più la scuola ma lavorano anche di
più o si formano o quanto meno faranno qualcosa di concreto perché,
se non studiano, o si formano o stanno lavorando.
Concludendo, per far capire meglio a chi sta fuori: siamo i
peggiori del Nord Italia come percentuale di laureati, i peggiori
del Nord come abbandono scolastico, i peggiori del Nord come
NEET.
Io direi che non sono risultati confortanti, evidentemente; o le
politiche che abbiamo attuato non sono valide, o non stiamo
mettendo in atto delle politiche di rimedio adeguate, quindi un
pessimo segnale di un disagio sociale e un brutto presagio anche
per il futuro, purtroppo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK