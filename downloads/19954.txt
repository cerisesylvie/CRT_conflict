Consiglio Regionale della Valle d'Aosta - Oggetto del Consiglio n. 3135 del 2 aprile 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula
Oggetto del Consiglio n. 3135 del 2 aprile 2003 - Resoconto
OGGETTO N. 3135/XI Tempistica dell'erogazione di contributi per
l'incentivazione dell'uso del gas metano. (Interpellanza)
Interpellanza Vista la legge 44/96, concessione di contributi
regionali per l'incentivazione del gas metano;
Sentite le lamentele dei cittadini al riguardo dei ritardi circa
l'erogazione dei contributi;
Constatato che ad oggi, sono state liquidate le domande
presentate prima del 25/10/2002;
Appreso che le verifiche di conformità degli impianti sono
iniziate da pochi giorni per le domande degli ultimi mesi del
2002;
i sottoscritti Consiglieri regionali
Interpellano
l'Assessore competente per sapere:
1) se è a conoscenza di tali ritardi e quali sono i motivi;
2) cosa intende fare per ovviare a tale situazione.
F.to: Comé - Viérin M.
Président
La parole au Conseiller Comé.
Comé (SA)
Abbiamo presentato questa interpellanza perché
abbiamo avuto da parte di alcuni cittadini delle lamentele riguardo
a dei ritardi circa l'erogazione dei contributi inerenti la legge
n. 44/96, legge che regolamenta la concessione dei contributi
regionali per l'incentivazione del gas metano. Abbiamo fatto delle
verifiche circa queste lamentele e abbiamo constatato che sono
state finora liquidate le domande presentate prima del mese di
ottobre 2002; abbiamo anche appreso che sono iniziate da pochi
giorni le verifiche di conformità degli impianti, quindi chiediamo
all'Assessore i motivi di questi ritardi rispetto alla prassi
consolidata e cosa intende fare per ovviare a queste
situazioni.
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
In riferimento alle questioni poste,
vorrei sottolineare come il provvedimento dirigenziale n. 7790/2002
abbia consentito di finanziare le domande presentate in data
anteriore al 25 ottobre 2002, utilizzando la residua disponibilità
di bilancio. Ovviamente si è trattato solamente delle richieste
favorevolmente istruite, per le quali è stato possibile verificare
la rispondenza degli impianti alla normativa tecnica di
riferimento. I sopralluoghi sugli impianti sono stati effettuati
nel mese di novembre 2002. Per le domande comprese nel suddetto
provvedimento i tempi di attesa tra la data di presentazione della
domanda e la concessione del contributo variano da 60 a 120 giorni,
anche in relazione alla tempestività con la quale i richiedenti
danno la propria disponibilità per l'effettuazione del sopralluogo
tecnico. Nel caso specifico, inoltre, lo stesso provvedimento è
stato trasmesso ai competenti uffici dell'Assessorato del bilancio
entro il 10 dicembre 2002, termine ultimo stabilito per garantire
la registrazione a valere sui fondi dello stesso anno.
Il tempo impiegato dagli uffici e dagli incaricati dei controlli
per concludere il procedimento, pertanto, si riduce a un intervallo
compreso fra i 40 e i 100 giorni. In proposito va ricordato che gli
adempimenti previsti dall'istruttoria tecnica amministrativa
consistono nel controllo delle domande, nella distribuzione delle
domande ai controllori corredate delle osservazioni degli uffici,
nella verifica degli impianti, nella restituzione delle pratiche
agli uffici, nel riscontro da parte degli uffici delle risultanze
dei sopralluoghi, nella definizione degli importi finanziabili e
nella predisposizione del provvedimento di liquidazione. I tempi
sopraindicati non riguardano le richieste per le quali si sono rese
necessarie delle integrazioni o degli adeguamenti degli impianti,
in quanto per queste non è possibile fare una casistica a causa
della molteplicità delle situazioni che si possono presentare,
dalla semplice aggiunta sulla dichiarazione di conformità alla
creazione di un nuovo vano antifumo in corrispondenza di una
centrale termica.
L'effettuazione dei sopralluoghi soddisfa l'esigenza di
verificare la rispondenza degli impianti alla vigente normativa in
materia di sicurezza, in considerazione del fatto che le
irregolarità riscontrate sono di norma piuttosto numerose.
L'attività di verifica è svolta da collaboratori esterni, che hanno
frequentato un apposito corso di formazione. Le modalità
organizzative, adottate allo scopo di ottimizzare la loro attività,
non consentono una sensibile riduzione dei tempi di procedimento.
Gli uffici hanno sempre ritenuto opportuni i controlli sugli
impianti, pur in presenza di un costante miglioramento della
situazione impiantistica rispetto alla fase iniziale di
applicazione della legge n. 44/96, poiché l'attività di verifica
consente ancora oggi di mettere in evidenza installazioni non
rispondenti ai requisiti minimi di sicurezza, nonché di svolgere
un'importante attività di consulenza a favore di utenti e
installatori in materia di esercizio e manutenzione degli impianti,
al fine del contenimento dei consumi di energia e soprattutto sul
piano della sicurezza: visto che si tratta di metano, è necessario
effettuare controlli seri e approfonditi. Alla luce dei quesiti
posti dall'interpellanza, si ricorda che, alla data del 31 dicembre
2002, risultavano istruite favorevolmente 24 domande, per un
importo complessivo di 17.641 €, presentate successivamente al 25
ottobre 2002, per le quali non è stato possibile l'inserimento nel
già citato provvedimento n. 7790 a causa della mancanza di fondi
necessari. Alla data odierna risultano giacenti circa 150 domande,
di cui 122 presentate in data anteriore al 31 dicembre 2002 per le
quali l'istruttoria è stata ultimata ed è in corso di preparazione
il provvedimento dirigenziale per la liquidazione dei relativi
contributi. Quindi, delle 150 domande 122 sono in liquidazione e ne
rimarrebbero 28 da evadere.
Va tenuto conto del fatto che mediamente le domande che vengono
presentate agli uffici sono 60 al mese, 28 domande da evadere vuol
dire un ritardo di 15 giorni, che mi pare essere ampiamente
ragionevole ed accettabile. Va ricordato che negli ultimi mesi
dell'anno si verifica una ciclica dilatazione dei tempi di attesa,
che è da imputare unicamente alle modalità contrattuali previste
dal rapporto di collaborazione instaurato con i verificatori
incaricati, che è disciplinato dalla legge regionale n. 18/98. Nel
caso specifico, relativo allo scorso anno, il contratto è scaduto
il 30 novembre 2002 ed è stato rinnovato a partire dal 1° febbraio
2003, ovvero rispettando l'interruzione della durata minima di 45
giorni stabilita dalla legge n. 18/98.
La circostanza, pertanto, ha determinato un proporzionale
allungamento dei tempi di erogazione dei contributi, visto che la
competente struttura dell'Assessorato non ha potuto far fronte
diversamente all'adempimento dei controlli. Il ritorno alla normale
attività lavorativa da parte dei tecnici incaricati consentirà nel
brevissimo periodo un riallineamento dei tempi di attesa ai valori
normali, come riscontrabile nel corso dei mesi precedenti la fine
del 2002. C'è da dire che nel 2001 erano state evase 769 domande
pari a 572.000 €, nel corso del 2002 le domande evase sono state
795 per 608.611 €, quindi siamo di nuovo a tempi di attesa normali
per quanto riguarda l'erogazione di questi contributi.
Président
La parole au Conseiller Comé.
Comé (SA)
Non posso sicuramente dichiararmi soddisfatto
dalla risposta dell'Assessore. Vede, Assessore, abbiamo in questi
anni anche approvato delle leggi per cercare di dare a questa
struttura regionale una maggiore efficienza e soprattutto di dare
delle risposte ai cittadini in tempi sempre più brevi. Penso che in
questo settore, al di là della situazione particolare che è venuta
a crearsi perché è a cavallo fra i due anni, ci sia stata quasi una
regressione, perché nel 1997-1998, quando le domande presentate dai
cittadini erano superiori a quelle che mi citava lei prima - si
arrivava a 800-850 - e addirittura le verifiche venivano fatte
dalla struttura interna, i provvedimenti dirigenziali venivano
approvati ogni due mesi.
Adesso, utilizzando dei collaboratori esterni, anziché ridurre
questi 60 giorni che lei ha citato - lei ha detto che i tempi
tecnici vanno dai 60 ai 120 giorni -, siamo passati addirittura a
170-180 giorni, perché, da quando ci saranno ancora queste
verifiche per le ultime domande del 2002 e poi il provvedimento, ci
vorranno ancora 40-45 giorni, quindi si arriva a circa 180 giorni
di ritardo. Invito l'Assessore a verificare ulteriormente questa
situazione e a cercare di adoperarsi per tornare ai tempi del
1997-1998.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK