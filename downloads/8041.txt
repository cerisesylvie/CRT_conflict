Consiglio Regionale della Valle d'Aosta - Oggetto del Consiglio n. 2461 del 10 dicembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2461 del 10 dicembre 1986 - Resoconto
OGGETTO N. 2461/VIII - MANCATA REALIZZAZIONE DELLA STRADA DI
CHEVRERE IN COMUNE DI CHAMPDEPRAZ E DI ALTRE OPERE PREVISTE NEL
PIANO LAVORI 1986. - (Interrogazione).
PRESIDENTE
: Do lettura dell'interrogazione in oggetto
presentata dai Consiglieri Cout e Tonino:
INTERROGAZIONE
CONSTATATO come non sia la prima né l'unica volta che le opere
da eseguire nei vari comuni, previste nel piano lavori
dell'Assessorato ai Lavori Pubblici, rimangono sulla carta, senza
essere realizzate nel corso dell'anno;
RILEVATO che nel piano dei lavori per l'anno 1986 erano previsti
interventi per una spesa di 750.000.000 lungo la strada comunale di
Chevrère a Champdepraz;
ATTESO che il Comune di Champdepraz ha presentato i progetti
necessari, che hanno ricevuto parere favorevole dagli uffici
dell'Assessorato ai Lavori Pubblici;
NON RISULTANDO vi possano essere altri "intoppi" alla
realizzazione di tale spesa;
i sottoscritti Consiglieri regionali
INTERROGANO
l'Assessore ai Lavori Pubblici per sapere:
1)
se si può prevedere la realizzazione delle opere
sulla strada comunale di Chevrère in Comune di Champdepraz di cui
in premessa, nell'anno 1986 o, in caso contrario, in quale
anno;
2)
quali altri lavori, e per quali motivi, pur essendo
previsti nel piano lavori non potranno essere realizzati nell'anno
1986;
3)
se la Giunta non intende fare una riflessione su
questi problemi nella competente Commissione consiliare.
PRESIDENTE
: Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
Ringrazio il Presidente del Consiglio per
aver posticipato l'oggetto. Me ne scuso con il Consiglio, ma ero
assente per presenziare ad un concorso e perciò sono giunto in
ritardo...
(...INTERRUZIONE...)
No, no, si tratta di un concorso per dipendenti dell'Assessorato
dei Lavori Pubblici ed era presente anche il Consigliere
Millet.
L'interrogazione dei Consiglieri Cout e Tonino pone un problema
di ordine generale che intenderei affrontare prima di entrare nel
merito specifico della realizzazione di alcune opere sulla strada
comunale di Chevrère in Comune di Champdepraz.
I Consiglieri certamente ricorderanno che, al momento
dell'approvazione del piano dei lavori nelle sue due fasi, quella
dei lavori di interesse regionale e quella dei lavori di interesse
comunale, era stato fatto notare in questo Consiglio che l'elenco
dei lavori, indicati con un ordine di priorità, prevedeva un
importo globale di spesa superiore alla dotazione disponibile.
Il motivo per cui il lavoro specifico, così come altri lavori,
non è stato eseguito dipende dal fatto che sono stati spesi, o
perlomeno impegnati, tutti i fondi a disposizione fino a questo
momento.
Per entrare ancora di più nel merito mi soffermo sui lavori
stradali ed in particolare sulle opere indicate nel piano dei
lavori.
Per quanto concerne le opere regionali, posso dire che sono
state mandate avanti, impegnate ed appaltate tutte le opere
indicate nel piano lavori, con l'esclusione di una rettifica,
peraltro di importo relativamente modesto, sulla strada di Rhêmes,
e l'ammodernamento della strada regionale n. 5 di Antagnod, a causa
di una successiva discussione con il Comune e gli abitanti della
zona per la costruzione o meno di un marciapiede supplementare.
Per quello che riguarda i lavori stradali di interesse
regionale, erano state elencate nel piano lavori 37 opere.
Praticamente sono state impostate tutte fino al numero 28, tranne
alcune per le quali ne spiego ora i motivi. Prosecuzione della
strada della collina in Comune di Etroubles: il Comune non ci ha
fornito in tempo il progetto, perché ha avuto dei ripensamenti e
vuole dar corso a delle modifiche.
La costruzione della pista di rientro a Plan Chécrouit, nel
Comune di Courmayeur: abbiamo ritenuto di ripensare la questione
per inquadrarla nell'ambito di un discorso più generale.
Analogamente non sono state impostate due opere stradali nei
Comuni di Valpelline e Gignod per la mancata disponibilità dei
terreni da parte dei Comuni.
L'ammodernamento della strada Aymavilles-Villeneuve, in località
Chavonne, è stato posticipato perché c'erano delle questioni di
intersezione con l'ipotizzata autostrada, che sono state risolte
solo in un tempo successivo.
Il ponte di Ceresole ad Issime è stato realizzato direttamente
dal Comune. La strada di Arein in Comune di Antey-St. André non è
stata appaltata, ma lo sarà prossimamente.
Tutto ciò ovviamente vale ad illustrare che fino al numero 28
noi abbiamo seguito l'ordine del piano lavori ed abbiamo appaltato
tutti i lavori.
I muri per il completamento della strada di Chevrère si trovano
al numero 35 dell'elenco e quindi sono chiaramente oltre il numero
massimo da noi raggiunto. Ciò non significa, ovviamente, che non
verranno realizzati.
È noto al Consiglio regionale che dall'anno prossimo tutti i
lavori di interesse comunale verranno inseriti nel Fondo Regionale
Investimenti ed Occupazione (F.R.I.O.) e pertanto occorrerà che
questo piano lavori venga fatto con un'ottica o perlomeno con una
procedura leggermente diversa.
Io penso che il nucleo di valutazione e successivamente la
Giunta regionale valuteranno attentamente l'opportunità di fare i
muri sulla strada comunale di Chevrère, perché sono effettivamente
necessari.
Penso di aver risposto sia alla prima che alla seconda delle
questioni postemi dagli interpellanti.
Non c'è alcuna difficoltà ad analizzare questi problemi in seno
alla competente Commissione consiliare, credo anzi che con la
presentazione del prossimo piano lavori avremo modo di fare una
valutazione di carattere generale su questi temi e dichiaro fin
d'ora la mia più completa disponibilità.
PRESIDENTE
: Ha chiesto la parola il Consigliere Cout; ne
ha facoltà.
COUT (P.C.I.):
La risposta dell'Assessore ha confermato
l'idea che noi abbiamo sempre avuto sul modo di procedere per
realizzare le varie opere, d'interesse comunale o regionale,
previste nel piano lavori.
La procedura è quella che già esisteva diversi anni fa e forse è
cambiata solo in apparenza. I lavori previsti nel piano sono di
gran lunga superiori a quelli che vengono effettivamente realizzati
ed è molto difficile per il Consiglio riuscire a capire le
valutazioni della Giunta in merito alle priorità su ciò che deve
essere effettivamente realizzato o meno entro l'anno.
Nel caso di lavori da realizzare nei vari Comuni, una volta noto
l'elenco delle opere inseribili nel piano, perché corredate del
progetto e della disponibilità dei terreni, sarebbe opportuno che
se ne discutesse anche in Consiglio in modo che tutti possano
essere messi al corrente di ciò che effettivamente avviene.
Una volta, infatti, il piano lavori veniva discusso in
Commissione e tutti i Consiglieri ne erano al corrente, mentre
adesso, dopo il giro di consultazioni della Giunta e dopo la
lettura del lungo elenco di lavori che devono essere realizzati, i
Consiglieri regionali non ne sanno più niente se non dopo che i
Comuni dicono: "Noi abbiamo presentato tutti i documenti, il
progetto ed anche la risposta positiva, come in questo caso,
dell'Assessorato, però non sappiamo se l'opera potrà essere
realizzata in questo oppure nel prossimo anno".
Se proprio vogliamo fare una riflessione sul modo diverso di
affrontare la questione sarebbe necessario prevedere un momento di
discussione, non dico in Consiglio ma almeno in Commissione, su
questo aspetto del problema, alla luce dei lavori che possono
essere effettivamente realizzati. Nulla vieta che dopo alcuni mesi
dalla presentazione delle richieste e della relativa
documentazione, si possa fare un'apposita riunione. Questa
soluzione potrebbe anche evitare ai Consiglieri di presentare
continuamente delle interpellanze su questi problemi.
Si dà atto che dalle ore 17.01 assume la Presidenza il Vice
Presidente DOLCHI.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK