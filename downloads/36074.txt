Consiglio Regionale della Valle d'Aosta - Oggetto del Consiglio n. 358 del 16 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 358 del 16 gennaio 2014 - Resoconto
OGGETTO N. 358/XIV - Interpellanza: "Illuminazione e
interventi alle strutture del sito monumentale della Porta
Praetoria".
Presidente
- Ha chiesto la parola, per l'illustrazione,
il Consigliere Bertin; ne ha la facoltà.
Bertin (ALPE)
- Grazie Presidente.
La Porta Praetoria è stata interessata da lavori tutta la
primavera e tutta l'estate scorsa. I lavori si sono conclusi
soltanto a fine settembre, diversamente anche dalle previsioni che
aveva fatto l'Assessore, qui, in Consiglio regionale.
Avevamo già evidenziato i disagi provocati da questo tipo di
programmazione che è coinciso con la stagione turistica estiva,
tanto più che l'Ufficio del turismo della città di Aosta è situato
all'interno di questa porta; in certe occasioni era addirittura
difficile da reperire, questo Ufficio del turismo, e anche
l'accessibilità era piuttosto complicata. Finiti i lavori, la Porta
è rimasta al buio fino alla vigilia delle feste natalizie,
addirittura dopo l'apertura del mercatino di Natale al Teatro
Romano, iniziativa, quella del mercatino, che ha avuto - bisogna
dire - un ottimo riscontro. Ma torniamo alla Porta... Al di là
della valorizzazione del monumento, in questo caso c'è stato un
ennesimo disagio per i cittadini che hanno avuto anche delle
difficoltà proprio...visto che ci troviamo nel periodo invernale,
dalle cinque in poi è buio, e oggettivamente c'erano delle
difficoltà anche di transito.
Ci si chiedeva pertanto se la non illuminazione era voluta,
segnando una nuova tendenza dopo
Théâtre et lumières
, tutto
al buio, o il ritardo era dovuto a qualche ragione specifica.
Peraltro anche l'Arco d'Augusto è rimasto al buio tutta l'estate:
nel pieno della stagione turistica, 5 dei 6 faretti che illuminano
l'Arco d'Augusto si sono bruciati e nessuno ha trovato il tempo,
fino a fine settembre inoltrato, di sostituirli...alla faccia della
città turistica, delle iniziative realizzate nel centro storico
della città, nel borgo di Sant'Orso, e dei commercianti che tengono
aperti i negozi anche di notte! So bene che la competenza non è
della Regione, nel caso specifico; avevo segnalato la cosa agli
uffici regionali, che a loro volta mi avevano detto che avrebbero
segnalato al Comune di Aosta questa situazione, ma niente è
cambiato, non ci sono stati risultati e l'Arco d'Augusto è rimasto
al buio tutta l'estate! Probabilmente in Comune erano impegnati nel
costruire il dossier alla candidatura a "Capitale europea della
cultura" e non avevano il tempo di occuparsi di questi aspetti, ma,
visti i risultati, forse era meglio andare a cambiare un faretto
che non perdere tanto tempo per un dossier, che poi - abbiamo visto
- non ha portato grandi risultati!
Purtroppo, Aosta Capitale europea della cultura è stata una
parodia di una vera candidatura; un'iniziativa che, se programmata
e fatta seriamente, indipendentemente dal risultato - che non
poteva che essere quello che abbiamo visto - avrebbe avuto degli
effetti positivi per la città e per tutta la regione, ma fatta
com'è stata fatta, fatta in questo modo, non è servita a niente! Su
questa cosa bisognerà in qualche modo ritornare, perché è
emblematico: questo è l'esempio tipico di come non si devono fare
le cose; una candidatura improvvisata, che non ha coinvolto la
cittadinanza, non è partita dal basso, non ha dato risultati
proprio perché non ha coinvolto nessuno. Si è costruito un dossier
che non è servito a niente, non si fanno così, indipendentemente
dal risultato che, poi, era di per sé improbabile, insomma. Anche
se l'iniziativa aveva un suo senso, fatta in modo diverso
certamente avrebbe potuto produrre degli effetti positivi.
Ritorniamo alla Porta Praetoria. Adesso ci sarà la Fiera di
Sant'Orso e i nuovi lavori aspettano la Porta, che, come ci diceva
poco tempo fa, rispondendo ad una nostra interrogazione,
l'Assessore Farcoz...si prevede di attaccare un impalco provvisorio
alle strutture delle passerelle per permettere di ricoprire gli
spazi tra una passerella e l'altra e ricostituire il pavimento
originario, diciamo così, in ragione della Fiera di Sant'Orso e per
permettere di avere una maggiore superficie a vantaggio degli
espositori della Fiera. Volevamo pertanto sapere i costi e il tempo
di quest'ennesimo intervento della Porta Praetoria per capire
quanto costerà e, in generale, sapere se la Porta stessa è ancora
interessata da nuovi lavori. Grazie.
Presidente
- Ha chiesto la parola l'Assessore Farcoz, per
la risposta da parte della Giunta; ne ha facoltà.
Farcoz (UV)
- Merci Président.
Sì,
"le ragioni dei ritardi"
...nel mese di dicembre, non
appena i lavori di cantiere l'hanno permesso, è stata - l'abbiamo
visto - installata l'illuminazione provvisoria. La Struttura
Restauro e valorizzazione ha presentato una scheda operativa
relativa al complesso monumentale della Porta Praetoria nell'ambito
del programma della competitività regionale 1420. Il nuovo progetto
pertanto al vaglio per l'assegnazione dei fondi prevede la
predisposizione di un'adeguata illuminazione definitiva.
Per quanto riguarda il secondo punto, a seguito di tutta una
serie di valutazioni, anche concordate con l'Assessorato delle
attività produttive...abbiamo fatto una serie di valutazioni
tecniche ed economiche del gradimento riscontrato presso gran parte
dei residenti e turisti sull'intervento; pertanto abbiamo deciso di
non ricostituire la superficie totale del cortile d'armi con un
impalco provvisorio, evitando così di andare a coprire l'aspetto
monumentale della Porta Praetoria riportata alla luce dalle recenti
attività di valorizzazione (quindi questo per far fruire ad un
maggior numero di turisti la bellezza della Porta Praetoria).
Punto 3:
"se i lavori della Porta Praetoria con questo
intervento sono terminati"
; com'è già stato detto numerose
volte, la Struttura Restauro e valorizzazione ha presentato una
scheda operativa relativa al complesso monumentale della Porta
Praetoria, sempre per la competitività regionale 1420. Il progetto
prevede quindi il completamento dell'opera di valorizzazione con
interventi quali il restauro conservativo delle superfici
archeologiche della strada romana, la creazione dei percorsi di
visita dei reperti, la predisposizione degli apparati didattici,
nonché l'illuminazione definitiva. Merci.
Presidente
- Ha chiesto la parola il Consigliere Bertin
per la replica, ne ha la facoltà.
Bertin (ALPE)
- Grazie Presidente. Grazie Assessore per
le risposte.
Dunque quello che è stato realizzato è soltanto un intervento,
l'ennesimo intervento provvisorio rispetto all'illuminazione di
questa Porta, che è rimasta al buio - come dicevo - praticamente
tutta l'estate; un altro intervento provvisorio che vorrà dire che
ci saranno ancora lavori su questo sito monumentale, lavori che
andranno ad incidere di nuovo sulla fruibilità del monumento, e
anche sulla percorribilità di questa via, piuttosto importante sia
da un punto di vista turistico che poi per la cittadinanza di
Aosta.
Noi continuiamo a chiederci qual è poi il senso di tutti questi
interventi rispetto alla Porta; un intervento che, se aveva un
significato originario...ora ce ne rendiamo tutti conto...che non
ha raggiunto gli obiettivi se non da un punto di vista
storico-scientifico, ma quello della valorizzazione certamente no.
Quindi, anche rispetto alla copertura degli spazi tra le varie
passerelle per la Fiera di Sant'Orso nulla si farà, diversamente da
come ci era stato annunciato nel mese di settembre. Vedremo anche
come funzionerà, perché evidentemente sarà un test di come le nuove
realizzazioni incideranno sulla Fiera di Sant'Orso. È un intervento
che, a mio avviso, evidenzia sempre maggiori criticità e le mie
perplessità aumentano (e già non erano poche!). Prendiamo atto
della risposta e siamo evidentemente insoddisfatti. Grazie.
Presidente
- Grazie. Punto 32 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK