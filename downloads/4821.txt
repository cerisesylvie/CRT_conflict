Consiglio Regionale della Valle d'Aosta - Oggetto del Consiglio n. 519 del 12 ottobre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 519 del 12 ottobre 1982 - Resoconto
OGGETTO N. 519/VII - DISEGNO DI LEGGE CONCERNENTE: "PRIMO
PROVVEDIMENTO DI VARIAZIONE AL BILANCIO DI PREVISIONE PER
L'ESERCIZIO 1982."
PRESIDENTE
: Trattasi del disegno di legge n. 427,
presentato dalla Giunta regionale in data 4 ottobre 1982,
concernente: "Primo provvedimento di variazione al bilancio di
previsione per l'esercizio 1982."
Relatore è l'Assessore Chabod, il quale ha facoltà di
parlare.
CHABOD - (DC):
Questo disegno di legge è una normale
variazione di bilancio che si fa tutti gli anni. Dato che le cifre
sono minime, penso che la relazione sia abbastanza chiara perché si
evidenzia l'esigenza di riequilibrare i programmi e gli
interventi.
PRESIDENTE
: E' aperta la discussione generale sul disegno
di legge n. 427. C'è qualcuno che chiede la parola? Se non c'è
nessuno si passa alla lettura dell'articolato.
Do lettura dell'articolo 1:
Art. 1
E' approvata, per l'esercizio 1982, la maggiore entrata di L.
501.800.000 sui proventi derivanti alla Regione dalla tassa di
concessione della Casa da Gioco di Saint-Vincent in relazione anche
ai maggiori introiti accertati per effetto del contratto stipulato
in esecuzione alla deliberazione del Consiglio regionale n. 341 del
29.7.1981 (Capitolo 0300 - Parte Entrata).
PRESIDENTE
: Qualcuno chiede la parola sull'art. 1? Lo
metto in approvazione per alzata di mano:
ESITO DELLA VOTAZIONE
Presenti e votanti: 29; favorevoli: 23; contrari: 6
Il Consiglio approva.
PRESIDENTE
: Do lettura dell'art. 2:
Art. 2
Lo stanziamento iscritto al capitolo 50150 del bilancio di
previsione della legione per l'esercizio finanziario 1982 destinato
alla costruzione del metanodotto regionale (allegato n. 8 - settore
II - sviluppo economico), è ridotto da lire 6.500.000.000 a lire
3.940.000.000.
PRESIDENTE
: Qualcuno chiede la parola sull'art. 2? Lo
metto in approvazione per alzata di mano:
ESITO DELLA VOTAZIONE
Presenti e votanti: 29; favorevoli: 23; contrari: 6
Il Consiglio approva.
PRESIDENTE
: Do lettura dell'art. 3:
Art. 3
Al bilancio di previsione della Regione, per l'esercizio
1982, sono apportate le seguenti variazioni:
PARTE ENTRATA (Allegato A)
Variazione in aumento:
Capitolo 0300 - Tassa di concessione della Casa da Gioco di
Saint Vincent
L. 501. 800. 000
PARTE SPESA (Allegato B)
Variazioni in aumento:
(...Omissis... )
Totale in aumento L. 3.436.800.000
Variazione in diminuzione:
(...Omissis... )
Totale in diminuzione L. 2.935.000.000
PRESIDENTE
: Qualcuno chiede la parola? La parola al
Consigliere Carlassare; ne ha facoltà.
CARLASSARE - (Dem. Prol. - Nuova Sin.):
Per chiedere
alcuni chiarimenti su alcuni capitoli.
Il capitolo 33860 presenta una variazione in aumento di 200
milioni: nel bilancio del 1981 questo capitolo era finanziato per
70 milioni; nel bilancio di previsione del 1982 c'era un residuo di
20 milioni e uno stanziamento di 450 milioni. Adesso lo si
incrementa di altri 200 milioni per spese di partecipazione a
mostre e convegni e rassegne di bestiame ed esposizioni e fiere
agricole, per attività zootecniche.
Debbo rilevare che, per quanto riguarda questo tipo di attività,
si propone un facilissimo aumento di stanziamento, circa un 50% in
più, e questo mi sembra decisamente eccessivo, tanto più che il
bilancio è stato stilato da circa sei mesi.
Sempre in riferimento a questo articolo, vorrei chiedere,
riferendomi al capitolo 46750 "Spese per restauro e manutenzione di
beni immobili e di interesse artistico e storico", il motivo
dell'incremento di 550 milioni rispetto ai 450 stanziati e, con
riferimento al capitolo 46800 "Spese per scavi e ricerche di
interesse archeologico", il motivo dell'incremento di 250 milioni
rispetto ai 320 milioni stanziati.
Vorrei chiedere di cosa si tratta e se non erano spese
preventivabili già in sede di bilancio di previsione.
Sempre riferito all'art. 3, capitolo 22701 "Contributi ai Comuni
e ad altri Enti locali nelle spese di investimento nel settore
delle opere pubbliche diverse". Spese di previsione: 1 miliardo,
diminuito di 200 milioni.
Mi pare che questa cifra sia stata stanziata in previsione
dell'ultimazione dei lavori che erano in corso, e per evitare la
loro sospensione in quanto poi si sarebbe dovuto passare ad una
nuova normativa riguardante il finanziamento ai Comuni: vorrei
sapere come mai si è verificata questa diminuzione.
Per quanto riguarda il capitolo 35900 "Spese per iniziative e
manifestazioni economiche per lo sviluppo e potenziamento delle
attività economiche", abbiamo una diminuzione per iniziative
promozionali di questo genere che fa decisamente a pugni con
l'indirizzo che si evince dall'aumento di stanziamento del capitolo
33860 in cui, per iniziative che ritengo, dalla descrizione, in
qualche misura analoghe, abbiamo addirittura un'esplosione.
Inoltre, ritengo particolarmente grave, non tanto per la cifra
in sé ma come una volontà espressa da questa Giunta, la diminuzione
di 15 milioni, rispetto ai 30 previsti, dal capitolo 47400 "Spese
per le attività sportive nella scuola di ogni ordine e grado". A
questo proposito vorrei sapere se siamo di fronte ad una
diminuzione dell'impegno da parte dell'Amministrazione regionale in
questo senso oppure se questo denaro rientra poi in qualche altro
capitolo.
Sarebbe infatti grave che la Regione spendesse meno per attività
sportive e nella scuola, non tanto per la cifra, ma per il tipo di
attività.
PRESIDENTE
: La parola al Consigliere Mafrica; ne ha
facoltà.
MAFRICA - (PCI):
Anch'io voglio fare alcune osservazioni
sui capitoli di spesa.
Il capitolo 21000 "Indennità di trasferta, rimborso spese per
missioni" viene aumentato di 150 milioni.
A questo proposito mi riferisco ad una delibera di Giunta di cui
ho preso visione in questi giorni: questa delibera prevede 10
milioni di spesa per una delegazione di funzionari regionali che
devono andare ad assistere ad una esplosione di mine. Per spendere
10 milioni, vorrei sapere quanta gente si recherà a Carrara e se le
mine le compriamo noi! Mi sembra una spesa veramente eccessiva.
Quindi, se possibile, vorrei avere su questo capitolo precise
informazioni.
Vorrei inoltre avere dei chiarimenti dall'Assessore Pollicini
sul capitolo 46750. Si tratta di fondi che vengono utilizzati per
gli edifici di interesse artistico e storico, però sono spese e non
contributi.
Ho potuto notare che, in una sola Giunta, sono stati concessi
contributi a 25 parrocchie e soltanto ad un comune. Mi chiedo se
l'Assessorato fa un'azione promozionale perché anche gli Enti
pubblici ottengano i contributi regionali per rimettere a posto
castelli, torri, edifici di interesse architettonico ed
artistico.
Sulle diminuzioni di spesa anch'io chiedo perché si
diminuiscono, al capitolo 22701, i contributi ai comuni, ed inoltre
perché non sono previsti in spesa 80 milioni nelle iniziative e
manifestazioni per lo sviluppo ed il potenziamento delle attività
economiche.
Vorrei inoltre sapere perché vengono diminuiti i capitoli 46250
"Contributi straordinari ad istituzioni ed associazioni culturali
educative, nonché per manifestazioni ed iniziative cultu­rali
scientifiche" e 47400 "Spese per attività sportive nelle scuole di
ogni ordine e grado".
Debbo far rilevare che in Commissione non è stato possibile
avere risposte a queste domande, ovviamente sono domande relative
all'intenzione della Giunta ed i tecnici presenti non potevano dare
risposta. Sarebbe stato opportuno che l'Assessore alle Finanze
fosse presente.
PRESIDENTE
: Ha chiesto di parlare il Consigliere Cout; ne
ha facoltà.
COUT - (PCI):
Alcuni chiarimenti sono già stati richiesti
dai colleghi che mi hanno preceduto.
Sul capitolo 49100 "Variazione in aumento per corsi di
formazione professionale". Si tratta di spese riconducibili ai
finanziamenti previsti dal Fondo Sociale Europeo di cui alla legge
845.
800 milioni mi sembrano una cifra non indifferente: vorrei
sapere il motivo della mancata previsione iniziale.
PRESIDENTE
: La parola al Consigliere Martin; ne ha
facoltà.
MARTIN - (UVP):
Un chiarimento riguardante il capitolo
50800. Vorrei sapere a cosa si riferisce il fondo di riserva per
spese impreviste e anche se i 2 miliardi, previsti nel bilancio
1982, sempre per questo capitolo, sono già stati spesi.
PRESIDENTE:
Altri chiedono la parola per chiarimenti
sull'art. 3?
La parola al Consigliere Tamone.
TAMONE - (UV):
Vorrei fare una richiesta all'Assessore
Pollicini, quindi una breve dichiarazione di voto, anche in
relazione alla legge precedente, in quanto ero assente.
A Pollicini io chiedo sempre le stesse cose, io sono fatto così:
gli scavi archeologici mi piacciono, però ho l'impressione che non
si faccia niente in questo campo. Qui vedo 250 milioni in aumento:
non voglio minimamente dare delle colpe all'Assessore, ma durante
la discussione del bilancio di previsione ho suggerito di mettere
in appalto questi lavori, perché finalmente le ricchezze emergenti
da questi scavi possano essere portate al godimento di tutti, anche
al mio.
Però noto che le spese continuano ad aumentare, gli scavi in
Aosta li vedo sempre allo stesso punto e questo significa che non
si fa niente.
Mi chiedo allora se si possa pretendere, finalmente, di portare
avanti concretamente questi lavori.
Se questa è la decisione io non ho niente in contrario, a
condizione che siano delle richieste che valgono per tutta la
comunità; sono convinto, ad esempio, che il mosaico di via Roma
sarà visitato da tutto il mondo perché pare che di mosaici
dell'epoca romana ne esistano veramente pochissimi. Per questo io
chiedo all'Assessore Pollicini una risposta al mio quesito.
Dichiaro quindi che il nostro gruppo voterà a favore di questo
provvedimento, mentre vorrei rivolgere due considerazioni di
carattere più politico al PCI e a Nuova Sinistra.
Ho avuto la "chance" di vivere con loro fino a questo momento,
ne parleremo fra poco, tutta l'avventura MONTEFIBRE. Già in
quell'occasione avevo sentito dire che il nostro Deputato e
Senatore avrebbero dovuto dare le dimissioni per poter fare in modo
che si risolvesse la questione Montefibre.
Certo che se si fossero dimessi già allora, non so come
avrebbero potuto dimettersi adesso per potersi fare dare i soldi da
Andreatta. Ritengo che se si fossero dimessi per la questione
Montefibre (per fortuna non li abbiamo fatti dimettere) non
potevano ridimettersi su questa questione perché, evidentemente,
non è che si possa tutti i giorni togliere la fiducia al governo.
Infatti, se la tolgono una volta, poi non la possono più togliere
perché l'hanno già tolta prima! Quindi, o la tolgono per la
questione Montefibre o la tolgono perché non ci stanno i soldi:
questa è una semplice osservazione.
Adesso voglio invece leggere, senza fare commenti, l'Unità del
12 ottobre, a pag. 13: "Senza soldi la Regione Valle d'Aosta. Ieri
pomeriggio il Consiglio regionale valdostano ha discusso, in seduta
straordinaria, la difficile situazione finanziaria della Regione
che rischia di bloccare perfino il pagamento degli stipendi ai
dipendenti.
L'Assessore Chabod che regge ad interim il dicastero finanziario
ha detto che attualmente la Regione dispone di poco più di 7
miliardi, insufficienti a concludere l'esercizio finanziario 1982.
Ma anziché premere su Roma per ottenere il pagamento di tutte le
somme dovute dallo Stato per il riparto fiscale, la Giunta
preferisce chiedere alle banche anticipazione per 120 miliardi che
costeranno alle casse regionali ben 6 miliardi di interessi". Senza
commento, questa è solo una battuta sulla questione di prima.
Evidentemente se il PCI vuole continuare a battersi per farci
avere i soldi, io penso che questo Governo regionale sarà ben
contento che il PCI lo faccia.
PRESIDENTE
: Ci sono altre richieste di chiarimenti?
La parola dunque all'Assessore Chabod.
CHABOD - (DC):
L'art. 3 comprende una serie di aumenti
giustificati, come si desume dalla relazione, del "processo
inflattivo in atto" oppure dal "riequilibrio dello stanziamento di
spese previste in sede di bilancio", e questo vale per tutti i
capitoli: 21000, 21900 ecc.
Il capitolo 49100 è quello cui si è riferito Cout ed è spiegato
chiaramente nella relazione.
Il capitolo 50800, su cui ha chiesto chiarimenti Martin:
necessità di adeguamenti a fronte di possibili interventi; qui non
sono stati spesi tutti i soldi però non conosciamo le previsioni
per la fine dell'anno, per cui dobbiamo per forza incrementare il
capitolo.
Noi, questi fondi, li mettiamo lì perché prevediamo di dover
spendere altri soldi per la fine dell'anno, poi andranno nei
residui se non li spenderemo tutti. E' chiaro che non possiamo
arrivare a fine anno senza avere dei soldi a disposizione.
Per quanto riguarda i 150 milioni in più, previsti sul capitolo
21000, si riferiscono all'assestamento degli assistenti che sono
passati alla Regione.
Per quanto riguarda i 200 milioni, assegnati per esposizioni,
fiere agricole e attività zootecniche, anche se non è presente
l'Assessore, è evidente che senz'altro ci saranno state maggiori
attività. A questo proposito ritengo che se vogliamo incrementare
la nostra agricoltura è logico che dobbiamo stanziare di più.
Sul capitolo 46750 risponderà l'Assessore Pollicini.
... INTERRUZIONE ...
Consigliere Carlassare, riguardo ai 200 milioni per
partecipazione a mostre e convegni, rassegne del bestiame,
esposizione fiere agricole, è chiaro che l'Assessorato ha preferito
chiedere una sovvenzione maggiore per ulteriori promozioni.
Capitolo 49100 "Spese per corsi di formazione professionale":
l'aumento è necessario in seguito al mancato finanziamento
attraverso il fondo di rotazione di cui la legge 21.12.1978, art.
25, del progetto-quadro di formazione professionale per l'anno
1982, a causa del contenimento delle spese dello Stato. Sapete
tutti benissimo che lo Stato non ci dà più soldi.
PRESIDENTE:
La parola all'Assessore al Turismo,
Urbanistica e Beni Culturali Pollicini; ne ha facoltà.
POLLICINI - (DP):
Chiarimenti in ordine al capitolo
46750. Sono previsti: l'ultimazione del restauro del campanile di
Châtillon; i lavori di scavo alla Cattedrale di Aosta per un
importo di 100 milioni ed a S. Orso; l'ultimazione della Torre del
Lebbroso che era stata finanziata totalmente dopodiché in mancanza
di finanziamenti in altri campi, in corso di lavoro, come la
Cascina Gerbollier, è stato sottratto il 50% per poterlo destinare
all'ultimazione di tali lavori.
Questo finanziamento è stato recuperato per cui adesso si ha il
totale finanziamento per ultimare il restauro della Torre del
Lebbroso.
Incarico progettazione Caserma Chavaz, restauri del Castello di
Aymavilles, il piano per la tutela dei beni mobili, gli altari, le
statue, ecc.: questo è il capitolo 46750, cioè capitolo per il
restauro dei monumenti.
Il capitolo 46800: settore archeologico. Qui c'è una risposta
per il Consigliere Tamone.
E' prevista la parziale copertura della zona di Saint-Martin de
Corléans, per un importo di 100 milioni, in quanto in una parte
della zona sono stati ultimati gli scavi che occorre coprire perché
l'escursione termica può provocare la rottura, la frantumazione dei
reperti.
Le altre spese riguardano: Tour d'Héréraz a Perloz, il pagamento
dei debiti dello scavo del Couronne, la caserma Challand dove
stiamo lavorando e Vetan, 20 milioni, per un totale di 250
milioni.
Mafrica, mi rendo conto che si può fare anche del colore facendo
un intervento nei confronti di inserimento del capitolo dei
contributi a favore delle chiese.
Posso rilevare che si sta già parlando in clima preelettorale.
Debbo precisare che non è esatto, non ci sono 25 contributi tutti a
favore di chiese, ma è stata fatta una delibera con la quale si
sono accolte tutte, dico tutte, le domande salvo due: una
riguardava una chiesa e una riguardava la richiesta di un
privato.
Erano stati richiesti quei contributi, secondo la legge, di 500
milioni col tetto massimo di 31 milioni.
Si può rilevare una leggera maggioranza degli edifici religiosi
rispetto agli edifici privati, quindi tutte le domande sono state
accolte.
Voglio puntualizzare che la battuta poteva anche essere
spiritosa, però è rimasta soltanto una battuta.
PRESIDENTE
: La parola al Consigliere Martin; ne ha
facoltà.
MARTIN - (UVP):
Proverò a rifare la domanda. I danni
provocati dalla grandine in bassa valle, sono i 500 milioni
previsti in questo capitolo?
PRESIDENTE
: La parola all'Assessore Chabod; ne ha
facoltà.
CHABOD - (DC):
Il capitolo è esaurito e pertanto i fondi
per la grandine in bassa valle si prelevano sui fondi di
riserva.
PRESIDENTE
: La parola all'Assessore Borbey; ne ha
facoltà.
BORBEY - (DC):
Un chiarimento circa la variazione in
diminuzione del capitolo 22701 "Contributi ai Comuni ed altri Enti
locali nelle spese di investimento nel settore delle opere
pubbliche diverse".
Adesso mi sfugge l'articolo della legge 10 in cui si cita la
facoltà dell'Amministrazione regionale di dare con tributi a enti,
consorzi, cooperative e privati, sino al concorso del 70% purché
l'opera sia ritenuta di interesse pubblico.
Ora il capitolo 22701 prevede soltanto contributi a enti e
consorzi, a comuni ed enti e non a privati.
Un classico esempio è capitato quando l'ILSSA-VIOLA ha fatto
domanda di contributo per un'arginatura che è ritenuta di interesse
pubblico. La Regione non aveva la possibilità di finanziare
immediatamente quell'arginatura ma la società, prevedendo un danno
maggiore, ha ritenuto di fare ugualmente questa spesa, pagando
soltanto il 30%.
Potremmo diminuire 200 milioni e strutturare poi un nuovo
capitolo riferito alla legge successiva, mi sembra si tratti del
capitolo 23320 "Contributi ad enti e privati per la realizzazione
di opere di pubblico interesse".
Il Consigliere Mafrica ha fatto riferimento ad una delibera
della Giunta regionale in cui si prevede una spesa che
effettivamente è poco chiara come esposizione.
Da due anni l'Assessorato dei Lavori Pubblici fa una gita, un
anno a Bologna, un anno a Verona, per la visita della fiera
dell'edilizia. Dopo che è stato annullato il premio della neve, a
tutti gli addetti del magazzino dei mezzi pesanti, l'Assessorato ha
proposto in Giunta una gita.
Quest'anno, non potendo tornare a visitare queste due mostre
perché già viste, andiamo a vedere due cantieri edili ed anche una
cava di marmo. Il viaggio è effettuato con un pullman, per 50
persone, vengono anche altri tecnici, i geometri
dell'Amministrazione regionale: si tratta comunque di una
previsione di spesa, anche se speriamo di spendere molto meno.
A questo proposito devo fare rilevare che prima
l'Amministrazione regionale spendeva sempre più di 8 milioni di
premio neve che, con la legge del personale, è stato soppresso. In
effetti si tratta di un premio perché vi partecipano tutti gli
addetti ai cantieri di lavoro, minatori, ecc.
PRESIDENTE
: La parola all'Assessore alla Pubblica
Istruzione Viglino; ne ha facoltà.
VIGLINO - (UV):
Intervengo a proposito dei capitoli che
riguardano il mio Assessorato, incominciando dal capitolo 47400
"Spese per le attività sportive nelle scuole di ogni ordine e
grado": è un capitolo che si riferisce esclusivamente ai Giochi
della Gioventù e siccome abbiamo speso soltanto circa 9 milioni ed
abbiamo poche spese previste fino al 1983, abbiamo messo da parte 6
milioni.
Abbiamo pertanto ritenuto che 6 milioni fossero sufficienti e,
per evitare dei residui passivi, abbiamo depennato 15 milioni.
Io appartengo ancora a quella categoria di amministratori che,
al momento di una variazione di bilancio, per non pesare troppo,
non chiedono solo variazioni in aumento.
Cerco di fare un'analisi molto accurata dei miei piccoli
capitoli onde evitare il più possibile dei residui passivi. Di
fronte ad una richiesta di aumento, esattamente di 183 milioni, ho
tirato fuori 6 milioni dai miei capitoli proprio perché ritenevo
mio dovere farlo.
Per quanto riguarda il capitolo 46250 "Contributo straordinari
ecc.", dopo aver ricevuto dai comuni e dalle associazioni culturali
le loro richieste, abbiamo programmato gli interventi. Ci siamo
tenuti un po' larghi nelle previsioni per accettare anche altre
richieste e avendo, anche quest'anno, rifinanziato il capitolo
seguente che è "Contributi annuali per il finanziamento delle
associazioni culturali", ci siamo trovati con una certa
disponibilità e quindi, molto onestamente, ho stabilito di
depennare 50 milioni, onde evitare, ripeto, di pesare troppo sulle
finanze regionali.
PRESIDENTE
: Metto in approvazione l'articolo 3:
ESITO DELLA VOTAZIONE
Presenti e votanti: 29; favorevoli: 22; contrari: 7
Il Consiglio approva.
PRESIDENTE
: Do lettura dell'art. 4:
Art. 4
La presente legge è dichiarata urgente ai sensi del terzo
comma dell'articolo 31 dello Statuto speciale ed entrerà in
vigore il giorno successivo a quello della sua pubblicazione sul
Bollettino Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Autonoma della Valle
d'Aosta.
PRESIDENTE
: Metto in approvazione l'art. 4:
ESITO DELLA VOTAZIONE
Presenti e votanti: 29; maggioranza: 18; favorevoli: 22;
contrari: 7
Il Consiglio approva.
PRESIDENTE
: Il Consiglio è chiamato ad esprimersi, per
votazione segreta, sul complesso della legge.
PRESIDENT
: Résultat du vote relatif à l'objet inscrit à
l'ordre du jour au n°2. Il s'agit de la loi 427:
Présents et votants: 30; avis favorables: 23; avis contraires:
7
Le Conseil approuve.
PRESIDENTE
: Passiamo alla trattazione dell'oggetto
iscritto al n. 3 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK