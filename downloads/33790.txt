Consiglio Regionale della Valle d'Aosta - Oggetto del Consiglio n. 1859 del 8 giugno 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1859 del 8 giugno 2011 - Resoconto
OGGETTO N. 1859/XIII - Reiezione di mozione: "Revisione della
legge regionale n. 6/2010, recante norme in materia di vendita del
patrimonio di edilizia residenziale pubblica".
Mozione
Preso atto della disponibilità espressa dall'Assessore
regionale Marco Viérin per il quale, in risposta ad una
interpellanza del Gruppo del Partito democratico, nella seduta
antimeridiana del 4 maggio 2011, "Modalità di applicazione della
norma introdotta dalla legge regionale n. 6/2010 sulla vendita di
alloggi di edilizia residenziale pubblica", "è prevista una
revisione delle leggi regionali n. 39/95, relativa alla modalità di
assegnazione e gestione degli alloggi ERP, e n. 40/1995, relativa
ai piani di vendita. Gli uffici dell'Assessorato a tale riguardo
hanno già da oltre 4 mesi avviato una serie di incontri con le
parti interessate, perché avevamo detto in Consiglio a gennaio che
avremmo cercato di mettere insieme le leggi n. 39 e n. 40 per farne
un'unica legge e nell'occasione avremmo rivisto tutte quelle cose
che potevano creare dei dubbi o essere migliorate";
Richiamato il dibattito in Consiglio regionale sulla legge
regionale n. 6/2010, che all'art. 2 modifica la legge regionale
40/95;
Constatato che la legge regionale 6/2010, a seguito di una
interpretazione non esplicitata dal relatore André Lanièce, incide
sulla vendita degli alloggi popolari acquistati negli anni
antecedenti il 2010, secondo le norme in vigore con la legge
40/1995;
Preso atto che l'Amministrazione regionale, ad alcune
richieste di precisazioni in merito da parte del Comune di Aosta,
rispondeva con nota protocollata 11 giugno 2010, che:
- l'ente pubblico ha il diritto-dovere di esercitare la
prelazione al riacquisto dell'alloggio;
- il diritto di prelazione a favore dell'Ente viene estinto
versando un importo pari al dieci per cento del valore calcolato
sulla base degli estimi catastali solo dopo che sono trascorsi 30
anni dalla data di stipulazione di acquisto;
Considerato che tale regime, che per semplificare diremmo dei
"trentanni", viene applicato "retroattivamente" anche a coloro che
hanno acquistato l'alloggio antecedentemente alla legge 6/2010 e
dunque antecedentemente alla modifica dell'art. 10, comma 5, della
legge 40/1995, che prevedeva un periodo di divieto di alienazione
pari a dieci anni;
Atteso che questa applicazione retroattiva produce condizioni
economiche che avrebbero portato ad altre valutazioni le famiglie
che hanno acquistato le case in passato e mette in dubbio il valore
legale dei contratti;
Tenuto conto del dibattito seguito ad un ordine del giorno
dei Consiglieri comunali di Aosta del gruppo PD-PS nell'adunanza
del Consiglio comunale in data 25 maggio 2011;
Considerato che gli Enti locali, compreso il Comune di Aosta,
hanno l'obbligo di applicare le norme regionali, ma che
nell'interpretazione che ne dà l'Assessore al patrimonio del Comune
di Aosta, tale legge essendo inapplicabile nella sostanza, poiché
creerebbe trattamenti difformi e lungaggini burocratiche
eccessivamente onerose per l'Ente pubblico, va superata con "un
provvedimento di rinuncia al riacquisto degli alloggi già venduti"
(La Stampa del 26 maggio 2011);
Evidenziata la preoccupazione espressa in assemblee pubbliche
da molti abitanti delle case popolari oggi proprietari;
Il Consiglio regionale
si impegna, di concerto con la Giunta regionale:
- a riconsiderare il nuovo regime previsto dalla legge 6/2010
valido per tutti i contratti di vendita stipulati dopo tale
data;
- a modificare la legge 6/2010 prevedendo la possibilità di
estinzione del diritto di prelazione, intercorsi dieci anni
dall'acquisto, sotto pagamento di una somma.
F.to: Donzel - Carmela Fontana - Rigo
Presidente
- La parola al Consigliere Donzel.
Donzel (PD)
- Egregio Presidente, cari colleghi, la
nostra mozione prende le mosse da una riflessione che dura da più
di un mese, che ha visto coinvolti vari soggetti e, in particolare,
nasce da una disponibilità che abbiamo colto, almeno a noi è parso
di cogliere in alcune considerazioni che l'Assessore Marco Viérin
ha fatto e che abbiamo sintetizzato nella nostra mozione. Di fronte
ad una disponibilità a rivedere alcune leggi regionali ci è stato
detto che nell'occasione avremmo rivisto tutte quelle cose che
potevano creare dubbi ed essere migliorate. Certamente è una
disponibilità che abbiamo colto con favore e che, in questo caso,
vogliamo utilizzare per aprire una discussione.
I termini della questione sono che delle persone che erano in
affitto presso le case popolari hanno avuto l'opportunità di
diventare proprietari di queste case; non è stata una scelta
casuale, è stata una riflessione ponderata per la quale c'erano dei
pro e dei contro, come sempre quando si fanno dei provvedimenti
legislativi. Fra le cose che giocavano a favore di questa
intenzione di vendere agli affittuari c'era come prioritaria l'idea
di responsabilizzare queste persone nella gestione delle loro
abitazioni; queste abitazioni necessitavano di forti migliorie,
sarebbero state tutte a carico dell'amministrazione pubblica e,
vendendo gli alloggi, si sarebbero scaricati tutta una serie di
interventi di miglioria su quello che diventa l'acquirente
proprietario di questi alloggi. D'altra parte, l'Amministrazione
avrebbe incamerato del denaro che avrebbe consentito di mettere a
posto altri alloggi, che avrebbe consentito di costruirne di nuovi,
quindi un'operazione che non è casuale, ma è un'operazione che è
stata molto discussa, non improvvisata, condivisa ampiamente dalle
forze politiche che l'avevano messa in campo.
Naturalmente, al momento dell'acquisto, le persone hanno firmato
un contratto con cui hanno avuto davanti a loro determinati vincoli
e, nel momento della stesura dell'accordo con il pubblico, sapevano
che il loro acquisto non avrebbe avuto un esito immediato, ma
sarebbero state vincolate per dieci anni prima di disporre
totalmente della proprietà della loro casa. Questi erano i termini
dell'accordo: una persona, quando compra un bene, deve sapere
esattamente cosa compra; in questo caso era chiaro, al momento
dell'acquisto di questo bene, che il vincolo era decennale.
Probabilmente una persona che già ha 60 anni dice: 10 anni, a 70 ce
la faccio ad arrivare, acquisto questo bene, finalmente corono un
sogno della mia vita, divento proprietario di un edificio. È chiaro
che se la persona che ha 60 anni al momento dell'acquisto deve
aspettare 30 anni, dice: 90 sono un po' lontani, potrei anche non
fare questa opzione! È chiaro che al momento dell'acquisto era
stato prospettato alla persona di aspettare 10 anni, quindi le
valutazioni che hanno spinto le persone a firmare questi contratti
sono valutazioni che legavano l'acquisto ai 10 anni.
Rispetto poi al fatto che è emersa, a seguito della votazione
della legge regionale n. 6/2010, un'interpretazione legata alla
retroattività di questo provvedimento, la cosa che mi ha colpito -
io sono stato uno che ha votato quella legge - è che non ho trovato
nella relazione del relatore la parola "retroattività". Forse quel
giorno ero distratto io in aula, quindi mi assumo la responsabilità
della mia distrazione, ma è curioso che il relatore, di fronte ad
un atto così importante...cioè, di solito, quando un provvedimento
legislativo ha un valore retroattivo, questa cosa viene
esplicitata, non viene tenuta sottointesa, lo esplicita, lo dice
chiaramente: stiamo approvando un provvedimento di legge che ha un
valore retroattivo. Non risulta, agli atti che ho consultato io,
che questa cosa venisse esplicitata! E quand'anche fosse stata
esplicitata, nulla toglie che, come abbiamo modificato tanti
provvedimenti legislativi, non si possa, anche in questo caso,
intervenire con una modifica.
Non sottacerò in questa sede che molte illazioni sono state
fatte su presunte speculazioni, interessi, eccetera; sembra che
alcuni abitanti del quartiere Cogne abbiano messo in campo chissà
quale speculazione edilizia, chissà quale operazione e allora mi è
venuta in mente una riflessione di questo tipo. Quasi tutti i
Comuni rifanno dei piani regolatori e spesso capita che dei terreni
che prima erano agricoli diventano residenziali; alle volte si
dice, per comune parlare, che bisogna ampliare quest'area
residenziale perché abbiamo dei cittadini che altrimenti
abbandonerebbero le nostre comunità, diamo loro la possibilità di
farsi la casetta, di fare la casetta per il figlio, quindi abbiamo
una serie di giustificazioni che fanno sì che ci sia questo tipo di
operazione. Nulla vieta che poi, dopo che è stato approvato il
piano regolatore, chi doveva fare la casetta per il figlio venda
questa proprietà e faccia una speculazione!
Noi non possiamo ragionare sempre in termini di cosa farà la
persona interessata, qui siamo di fronte a casi in cui la persona
proprietaria dell'alloggio non è più vivente e non può più godere
del beneficio, quindi ha acquistato un alloggio e non ha neanche
potuto coronare il sogno di diventare proprietaria. L'alloggio,
adesso, è di proprietà degli eredi, i quali non si vede perché
dovrebbero essere privati del diritto di esercitare il loro diritto
di proprietà che era stato acquisito dal genitore. Bisognerebbe
essere molto cauti in questi concetti di accuse di speculazione,
anche perché molto rischioso diventa il caso in cui è invece l'ente
pubblico ad essere chiamato in causa per decidere se compra
qualcuno o non compra qualcun altro, se fa un'operazione che
potrebbe, questa sì, aprire delle discussioni all'infinito, perché
se l'ente pubblico su 15 alloggi ne acquista 10 a certe regole e
gli altri 5 li lascia andare sul mercato secondo altre regole,
questo sì che origina la domanda: con quali criteri viene fatta la
scelta per cui 10 sì e 5 no?
Molto più opportuno è che le regole siano uguali per tutti, di
modo che, avendo regole omogenee, non si creino situazioni di
discrezionalità nell'esercizio di queste scelte. Sappiamo che non è
una volontà discrezionale assurda, alle volte gli enti pubblici
hanno solo una certa parte di risorse e non sono in grado di far
fronte ad un acquisto generalizzato...ma voi capite che come mai
scegliere un alloggio piuttosto che un altro indica un principio di
discrezionalità che, a nostro avviso, è molto delicato. In tal
senso chiediamo che si avvii una riflessione serena, in cui si
possa chiarire che il principio di retroattività - in questo caso,
in specie - non è un principio che si possa applicare, e
chiariamolo in modo da evitare confusione; piuttosto apriamo una
discussione se - e questa è una discussione aperta che può essere
accettata o meno - siano ancora validi o meno quei ragionamenti che
facevano sì che alle volte i costi di manutenzione di determinati
edifici da parte dell'amministrazione pubblica erano tali da
rendere più consigliabile che di quegli oneri si facessero carico
in toto coloro che sarebbero diventati i nuovi proprietari, dando
così agio all'amministrazione pubblica di fare interventi nuovi
nell'ambito della situazione della casa in Valle d'Aosta. Nel caso
in specie del Comune di Aosta è chiaro che c'è stata tutta una
discussione rispetto al valore delle case, eccetera; è chiaro che
in questi anni il passaggio dalla condizione di un quartiere che
era prima considerato un quartiere operaio ad un quartiere che è
oggi, di fatto, un quartiere residenziale come tutti gli altri,
ancorché vi siano alcuni problemi ancora legati magari a momenti
particolari di sicurezza, è però vero che è normale che i prezzi
delle case seguano anche la caratterizzazione di una nuova
dimensione che sta assumendo questo quartiere! Però, quando si
vende qualcosa a qualcuno...non è che dopo ci si accorge di aver
venduto una cosa bella e si dice: miseria, t'ho venduto una cosa
che forse valeva di più, adesso ho cambiato idea! Di fronte ad un
atto notarile, bisognerebbe prendere atto che questo è stato:
c'erano certe condizioni anni fa, oggi le condizioni sono cambiate,
ma sarebbe più corretto rispettare gli accordi pattuiti con le
famiglie e non intervenire, a posteriori, su questi accordi.
Presidente
- Dichiaro aperta la discussione generale.
La parola al Consigliere Salzone.
Salzone (SA-UdC-VdA)
- Grazie Presidente.
Contrariamente a quanto avevo detto in tempi passati, interverrò
su questo argomento, anche se avevo detto che non era più oggetto
di mio particolare interesse, anche se questa volta sono stato
tirato per i capelli rispetto alle diverse interpretazioni, anche
per le notizie che ho letto in questi giorni sui giornali, su
interpretazioni varie, su discussioni anche politiche. Credo che
siamo completamente fuori dall'interpretazione che la legge ci
impone.
Cercherò di spiegarmi meglio e per questo devo fare una piccola
premessa. Non è per incensarmi, ma la premessa deriva dal fatto che
l'interpretazione della legge discende dalla legge n. 40/1995,
legge che - consentitemi di dirlo - ho contribuito a scrivere
assieme alla legge n. 39: sono due leggi importanti che hanno
regolamentato il sistema dell'edilizia residenziale pubblica.
Evidentemente la legge n. 39, quella sugli affitti e sui canoni,
è una sorta di legge quadro che ci ha consentito di primeggiare a
livello nazionale e, per fare un minimo di storia relativamente a
questo, perché dico che ho partecipato a scrivere queste due leggi?
Perché dopo il 1983, quando fui nominato alla presidenza delle case
popolari, chiesi allora al Presidente - che "casualmente" si
chiamava Augusto Rollandin - di nominare due commissioni affinché
consentissero di dare corpo alle idee che avevo in mente per
regolamentare l'edilizia pubblica. La risposta della presidenza fu
tale da nominare delle commissioni di esperti, presiedute allora
dal dottor Barbagallo, che aveva il compito di seguire la parte
legislativa lasciando a noi commissari le idee per lo sviluppo in
questo settore. Perché questa premessa? Perché è evidente che chi
scrive le leggi si presume che conosca lo spirito della legge
stessa! Allora poniamo dei punti fermi.
La legge n. 40 stabilisce che, dopo che gli inquilini hanno
fatto la richiesta di acquistare alloggi ERP...qui bisogna aprire
una parentesi: è sempre l'ente che decide di vendere degli alloggi,
lo fa perché predispone dei programmi e perché ne ha la
necessità...eventualmente il proprietario può rivendere l'alloggio
solo dopo 10 anni, ed è quello che è tuttora in vigore.
Naturalmente, da sempre - e questo lo dice la giurisprudenza -,
l'ente proprietario ha il diritto-dovere di esercitare il diritto
di prelazione, e lo deve comunque esercitare e lo ha sempre
esercitato. Tenete presente che i proprietari che vogliono
rivendere l'alloggio dopo 10 anni sono pochi, la gente tende a
tenersi la proprietà dell'alloggio perché vuole poi darlo ai figli.
Lo vuole rivendere solo sotto una richiesta circostanziata, o per
casi di necessità, oppure perché non ne ha più bisogno, perché
magari il titolare è mancato ed i figli sono già titolari di
alloggi e lo vogliono rimettere sul mercato. Già dal 1995 l'ente
pubblico ha il diritto-dovere di esercitare tale esercizio
obbligatorio e, anche qua, una cosa che non è mai venuta fuori in
questi dibattiti di questi giorni, in genere l'ente non ha
interesse a riacquistare l'alloggio, perché è troppo semplicistico
dire: ricompro un alloggio al prezzo che lo avevo venduto,
rivalutato solo dell'ISTAT, perché...sapete qual è il problema? È
che riacquistare un alloggio da un privato in un condominio che
ormai è diventato misto...l'ente non ha più l'interesse a
riacquistarlo, proprio perché è in un condominio misto ed è
soggetto alle regole del condominio stesso, e quindi dovrebbe
magari contribuire al rifacimento del tetto o alla manutenzione
ordinaria, eccetera. Quindi le motivazioni per non esercitare il
diritto di prelazione sono tantissime. Certo è che è l'ente, nella
propria autonomia, che deve esercitare questo diritto: o lo vuole
riacquistare o non lo vuole riacquistare, naturalmente motivandolo:
questo è il principio di base. Detto ciò, il fatto che in passato
nessun ente, né l'ARER, né il Comune di Aosta, abbia esercitato
questo diritto, significa che ha fatto delle valutazioni sul
singolo alloggio per cui ha ritenuto di non aver la necessità di
riacquistarlo.
Ora arriviamo al punto fermo. Nel 2010 la maggioranza regionale
porta una modifica alla legge n. 40, ma questa modifica è
migliorativa nei confronti dell'inquilino; primo, perché non
esclude il riacquisto e la vendita del proprietario dopo 10 anni;
secondo, perché se l'ente lo vuole riacquistare, ed è qui la
modifica, addirittura con la modifica della legge si dice che
qualora l'ente esprimesse la necessità del riacquisto, deve
rivalutare anche le eventuali migliorie apportate nell'alloggio
stesso, per cui, dietro una perizia circostanziata, la valutazione
dell'alloggio viene fatta sulla base di questi criteri; terzo, si
porta a 30 anni: questa è una novità positiva, perché dopo i 30
anni il proprietario non ha più bisogno di chiedere all'ente se
vuole esercitare il diritto di prelazione, lo vende e non paga
neanche i diritti di prelazione, quindi è tutto migliorativo.
Capite che abbiamo parlato per dei mesi di un problema che non c'è
nella maniera più assoluta! Quando parlate di retroattività, la
retroattività non esiste per i motivi che dicevo prima, è un falso
problema! Abbiamo parlato di cose che non c'entrano "un beato
cavolo di niente"!...scusate il gergo un po' scurrile, non è mia
abitudine...
Ora, arrivo anche a fare una breve considerazione in merito alla
mozione là dove si dice:
"Constatato che la legge regionale n.
6/2010, a seguito di una interpretazione non esplicitata dal
relatore André Lanièce, incide sulla vendita degli alloggi
popolari..."
: qui devo cercare magari di essere un po'
sarcastico e non pesante, ma è la prima volta che vedo scrivere in
una mozione una sorta di riconoscimento di non aver capito
qualcosa...è vero che in commissione non eravate presenti, ma io
quando non sono presente in una commissione vado a leggermi gli
atti e se ho dei dubbi cerco di esplicitarli! Tutto questo non è
avvenuto!
Io intravedo...non so se dirti "una scarsa onestà
intellettuale", e mi sembra quasi che state cercando qualcosa che
vi faccia arrampicare sui vetri. Mi rendo conto che - se è vero che
la legge non è stata interpretata nel modo giusto, e quindi credo
alla buona fede - è vero che avete voluto cavalcare una tesi
popolare che deriva dalla tesi dei sindacati all'interno del
quartiere Cogne...mi può stare bene, se si ammette di non aver
capito...è pur vero però che dire che il collega Lanièce non ha
esplicitato la parte relativa all'oggetto di cui stiamo discutendo,
non è accettabile, anche perché il relatore non ha fatto altro che
riprendere il testo verbalizzato in commissione e, in commissione,
c'è stato un minimo di discussione! Anzi è il collega Tibaldi che è
intervenuto in merito e ha chiesto chiarificazioni che sono state
esplicitate; dopodiché - a meno che i commissari non dormissero! -
se ne deduce che eventuali dubbi interpretativi siano stati fugati,
altrimenti non riesco a capire! Mi auguro che non si sia voluto
cavalcare un'onda che porta più all'incomprensione da parte della
gente e crea scompiglio su una questione che, casualmente, era
positiva e, oggi, è diventata completamente negativa! Non è
accettabile, bisogna andare a fondo dei problemi.
Mi rendo conto che la legislazione è particolarmente tecnica, ma
scusate se voglio sottolineare una cosa: la legge n. 39 e la legge
n. 40 sono state due leggi prese ad esempio a livello nazionale, e
vi assicuro che siamo stati i primi a proporre delle leggi di
questo tipo, che sono state considerate leggi quadro e che molte
altre Regioni hanno ripreso. Proprio per questo sono stato nominato
presidente della commissione legale a Roma su questi argomenti, che
sono quelli che hanno sviluppato tutto il tema dell'edilizia
residenziale pubblica, proprio grazie a questi testi che sono stati
i primi, in Italia, a dare un percorso di assoluta positività.
Voglio considerare questo aspetto come la possibilità che non sia
stato compreso perché la materia è complessa, però voglio
risottolineare che il diritto di prelazione è assolutamente un
esercizio obbligatorio, lo era prima, lo è oggi, e lo sarà domani.
È evidente che rimane nell'autonomia dell'ente proprietario
proporre piani di vendita, che la Regione deve accettare, ma la
questione che riguarda l'eventuale capacità o convenienza di
riacquistare un alloggio è autonoma e deve essere esercitata.
Questo nella chiarezza. Grazie.
Presidente
- Se nessun altro chiede la parola, dichiaro
chiusa la discussione generale.
La parola all'Assessore alle opere pubbliche, difesa del suolo e
edilizia residenziale pubblica, Marco Viérin.
Viérin M. (SA-UdC-VdA)
- Grazie Presidente.
Proprio per le ultime parole esplicitate dal collega Salzone e
per dare anche un momento...non dico di chiarezza, perché è una
materia molto difficile e tecnica, però onestamente - questo mese
di
querelle,
e quant'altro - ho preferito evitare di mettere
ancora notizie su notizie, perché alla fine ne sarebbe venuta fuori
una maggiore confusione, che avrebbe generato preoccupazioni non
corrette alla gente, interpretazioni non corrette della normativa
in essere, e quindi anche sulle modifiche che abbiamo approvato in
quest'aula. Voglio quindi ricordare che mi limiterò ad esprimere
concetti chiari e concisi, perché questa mozione, nonostante quanto
già chiarito in questa sala lo scorso maggio, riprende
argomentazioni a volte fuorvianti ed a volte infondate. Ricordo
ancora che questa legge è stata approvata all'unanimità, oltre che
dal Consiglio, dalla Consulta della casa, dal CELVA e dalla
commissione consiliare.
In merito al primo quesito - adesso risponderò in modo preciso
alle domande che pone la mozione, poiché nulla è cambiato rispetto
a prima circa il diritto-dovere dell'ente ad esercitare il diritto
di prelazione, dove esercitare significa decidere se riacquistare o
meno l'immobile, così come nulla è cambiato sul vincolo di non
alienazione, sempre previsto per i primi 10 anni, fatte salve le
deroghe autorizzate in base alla legge, rimaste anch'esse uguali al
passato, quindi tutto uguale al passato -, ad oggi non ravvisiamo
la necessità di rendere applicabile il nuovo regime ai soli
contratti di vendita stipulati dopo l'entrata in vigore della legge
n. 6/2010 (qui rispondo al primo quesito), anche perché siamo
convinti che con le nuove regole, al contrario di quello che
qualcuno sta pubblicizzando da oltre un mese, in queste settimane
oltretutto, i proprietari di alloggi ERP possono giustamente
beneficiare di tre nuove condizioni più favorevoli, e in
particolare: un prezzo maggiore di riacquisto dell'alloggio da
parte dell'ente che intende esercitare il diritto di prelazione, in
quanto si tiene conto - a differenza del passato - delle migliorie
apportate dal proprietario, a questo riguardo ringrazio il collega
Agostino che ha posto questo tema in commissione; il risparmio
della quota del 10 percento degli estimi catastali se l'ente non
intende esercitare il diritto di prelazione; la certezza che il
diritto di prelazione si possa estinguere dopo 30 anni, in quanto
con le precedenti disposizioni il diritto di prelazione riportato
negli atti di compravendita stipulati dopo la legge regionale n.
40/1995 non può essere estinto in maniera automatica (come qualcuno
oggi pensa o ha detto); a tale proposito non devono trarre in
inganno le vendite autorizzate negli anni passati, perché
autorizzate in deroga ai 10 anni di vincolo di inalienabilità
(quello che abbiamo detto prima).
Sul secondo quesito, confermiamo - come già espresso in
occasione dell'approvazione del piano triennale, e come ribadito il
4 maggio scorso in quest'aula - la disponibilità a discutere per
migliorare le regole sull'applicazione del diritto di prelazione
attualmente previste, soprattutto se finalizzate ad evitare
speculazioni private a carico della collettività ed a garantire
allo stesso tempo maggiori opportunità abitative per tutti i
cittadini, sia quelli che hanno beneficiato dell'acquisto di un
alloggio ERP, che quelli che aspirano a vedersi assegnata una casa
popolare. In sintesi è un tema molto delicato, nel quale non si può
giocare in politichese, ma che va affrontato con senso civico e di
buona amministrazione, agendo nel rispetto delle norme vigenti.
Diciamo anche che siamo tenuti, per una parte, a rispettare anche
le norme nazionali, che sono imperative. L'occasione ci sarà
perché, come già annunciato - e non ci tiriamo indietro come
maggioranza - e condiviso da tutti nei passati mesi in questo
Consiglio, lo stesso Consiglio potrà discutere le modifiche delle
leggi n. 39 e n. 40 su cui stiamo lavorando con lo scopo di farle
diventare un testo unico. Ritengo che quella sarà l'occasione
giusta per approfondire ulteriormente tale argomento, anche se
voglio segnalare che gli uffici ritengono che il diritto di
prelazione previsto dalla normativa statale non potrà essere mai
abrogato dalle leggi regionali, in quanto ritenuto dalla
giurisprudenza norma imperativa volta a salvaguardare un interesse
generale non delegabile.
Ritengo che il pubblico amministratore debba difendere gli
interessi del cittadino, quando gli stessi concidono con
l'interesse pubblico, quello di tutta la collettività, e noi queste
modifiche le abbiamo portate con quest'ottica. Visto che c'è stata
un'informazione di un certo tipo, annuncio che incontrerò, insieme
al Presidente dell'ARER, nelle prossime settimane, tutti gli
acquirenti di ex alloggi ERP per dare le corrette informazioni su
questa vicenda, perché quando facciamo delle norme a favore non si
può vendere a sfavore. Vista la nostra volontà di affrontare quello
che nell'arco di quest'anno abbiamo sempre annunciato, che
porteremo ad unificazione della "39" e della "40", chiederei di
ritirare la mozione in questo senso, perché abbiamo già preso
impegno di aprirci totalmente ad un confronto sul tema della casa;
non lo rinneghiamo oggi, quindi lo manteniamo.
Presidente
- La parola al Consigliere Donzel.
Donzel (PD)
- Egregio Presidente, cari colleghi, mi fa
piacere che anche in questa sede, parlando di onestà intellettuale,
si sia ribadito che la Consulta della casa - presenti anche tutti i
sindacati rappresentati all'interno - abbia sostenuto questa cosa,
come per dire che se uno è sicuro di aver fatto una cosa, subito va
a dire: ma c'erano anche i sindacati, c'era anche il PD... Quando
fate le assemblee non parlate di noi, parlate di voi, dite: siamo
noi che abbiamo voluto questa legge, e non "l'ha votata il PD", e
non "avevamo il parere favorevole dei sindacati"! Dite: abbiamo
fatto questa legge perché migliorativa...glielo vada a dire,
Assessore, ai proprietari degli alloggi, che ci guadagnano! Glielo
dico io qual è il trucco di questa vicenda: in questo momento avete
fatto marcia indietro rispetto al fatto che non esercitate il
diritto...
(interruzione dell'Assessore Marco Viérin, fuori
microfono)
...mi lasci parlare, lei ha parlato e sono stato in silenzio ad
ascoltarla...voi andate a dire: state bravi che non vi esercitiamo
il diritto di prelazione, quindi i primi che intendono vendere
adesso vendono, poi vedremo per quelli che arriveranno dopo, chi lo
sa, magari si cambierà idea! Intanto si cambia la buriana, perché
chi ha bisogno di vendere vende, e in questo caso si dice: ma
abbiamo valutato attentamente che in questo momento non è interesse
dell'Amministrazione esercitare il diritto di
prelazione...naturalmente faremo delle riunioni, mica lo diciamo
così in fretta, riuniremo degli organismi, appureremo le risorse
che abbiamo in bilancio, faremo una riunione, chiederemo un
consulto, magari pagheremo anche una consulenza per farci dire che
in questo momento, strategicamente, non è opportuno esercitare il
diritto di prelazione! Faremo questa bella mascherata e ovviamente
la gente che è direttamente interessata oggi a vendere, vende!
Quello che ci interessava far capire è che noi vorremmo mettere
tutti nelle stesse condizioni di fronte ad una determinata norma.
Allora posso ribadire che condivido con lei che avere introdotto il
principio di un maggior prezzo da parte dell'ente che tiene conto
delle migliorie sia assolutamente migliorativo, ma questo non
cambia nulla rispetto all'accordo che quella persona ha firmato con
l'ente 10 anni fa! Non era interessato a questa cosa, 10 anni fa
gli è stato detto che dopo 10 anni avrebbe avuto proprietà della
casa...ha capito male 10 anni fa? Glielo hanno spiegato male 10
anni fa, ma lo capisce bene adesso, perché deve avere, per poter
vendere, una liberatoria del Comune che gli dice: non esercito il
diritto di prelazione. Ne è convinto di questo? Il Comune gli deve
dire: io non esercito il diritto di prelazione, allora lo può
vendere, sennò non lo può vendere, cioè non è proprietario.
Secondo concetto, risparmio della quota del 10 percento:
assolutamente favorevole. Poi dice, è assolutamente migliorativo,
perché dopo la bellezza di 30 anni si vende senza che venga
esercitato il diritto di prelazione. Piuttosto noi chiedevamo,
invece, a fronte di un'erogazione di denaro che chiaramente deve
valutare l'ente, che questo diritto di prelazione potesse essere
estinto prima di 30 anni. Non è intenzione della maggioranza fare
questa cosa? Bene, lo dice! Non è sua intenzione, e ne prendiamo
atto, però giochiamo in modo trasparente questa partita! Siamo
naturalmente minoritari, non abbiamo la gran cassa dei giornali,
titoloni che parlano a nostro favore, non abbiamo la potenza di
fuoco della maggioranza, però non siamo così stupidi: sappiamo cosa
può voler dire avere la fila dei cittadini che vanno dall'Assessore
comunale a dire: ma esercita il diritto di prelazione il Comune,
oppure no, nel mio caso? Vedremo, valuteremo, se fai il bravo può
darsi di sì!
Noi vogliamo regole uguali per tutti, Salzone, abbiamo capito
benissimo cosa è scritto nella legge e cosa significa quello che è
scritto qui; riteniamo che possa essere applicata per quelli che
firmano un contratto adesso e quindi sono a conoscenza di queste
cose; riteniamo forse un po' scorretto applicarlo a quelli che 10
anni fa avevano comprato senza sapere che bisognava fare la fila al
Comune di Aosta e chiedere per favore di essere proprietari di una
casa che avevano pagato.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Per dichiarazione di voto,
perché non ho sentito nell'intervento del proponente se intendeva
ritirare la mozione o no. È implicito, come implicita è anche la
nostra posizione di votare contro, perché il concetto è molto
chiaro: più si conoscono gli argomenti...non si può di nuovo fare
cattiva informazione, perché Donzel ha parlato di tutto mescolando
un po' di tutto, come mia mamma quando fa l'insalata russa che ci
mette anche le rape rosse, e non capisci bene cosa viene fuori!
Il ragionamento qual è? Il concetto è che intanto io ho voluto
essere molto tecnico, se volete do anche una copia di quello che ho
detto per far capire che abbiamo agito; collega Donzel, lei non ha
ancora capito, che oggi, non è il fatto di chi ha firmato gli atti,
se c'era qualcuno del PD, o qualcun altro, a guidare l'ARER o altre
cose! Il discorso è che c'era già allora l'obbligo di applicare la
norma, ma qualcuno ha preso in giro i cittadini dicendo loro delle
falsità...allora, non oggi! Noi, oggi, abbiamo messo un taccone a
quello che è stato fatto allora, tanto per essere chiari!
Io le potrei dare degli esempi di contratti sui quali i
cittadini sono venuti ad informarsi nel mio ufficio, mi hanno
portato l'atto, e sull'atto, rispetto alle case comprate nel 1977,
è scritta una cosa molto chiara: che si versa il 10 percento; dal
1993, con la legge nazionale n. 560 - e noi abbiamo fatto la legge
due anni dopo, nel 1995 - il discorso è chiaro: tutte le case
vendute dagli istituti ARER o dal Comune, dal 1993 - e quindi dal
1995, per la Regione, con la legge n. 40 - sono soggetti al diritto
di prelazione e gli atti sono stati fatti tutti con questa
dicitura:
"Per gli alloggi venduti ai
sensi
...eccetera...
diritto di prelazione in caso di nuova
vendita a favore dell'istituto"
. Hanno tutti questa formula,
quindi la gente ha firmato su un ragionamento chiaro che non poteva
essere proposto diversamente dai venditori. Noi lo abbiamo
migliorato per uscire da questa
impasse
, perché il
ragionamento, anche da un punto di vista legislativo, con vari
pareri...e mi risulta anche con quello del Comune di Aosta...sono
stati tutti chiarissimi! Per il diritto di prelazione...gli alloggi
pubblici pagati per l'acquisto anche con fondi GESCAL dai
lavoratori dipendenti non possono essere estranei a un diritto di
prelazione in caso di rivendita!
Allora il ragionamento qual è? Visto che con questa modifica
potevamo fare più chiarezza, dando un certo aiuto a coloro che si
trovano in questa situazione, sempre tenendo conto degli interessi
della pubblica amministrazione, abbiamo deciso di portare questa
modifica. Che poi qualcuno abbia venduto male e cercato di giocare
in politichese...noi abbiamo cercato di stare fuori dalla
querelle
, per evitare di creare altre incomprensioni. È
vero, mi farò 10, 15 sere, ma voglio parlare con tutte queste
persone a cui l'informazione è arrivata male, perché non può essere
che un'informazione corretta arrivi travisata! Su queste cose la
politica non dovrebbe entrarci, perché tocca la pelle delle
persone. C'è entrata, benissimo! Quando poi lei parla del discorso
casa...non è che cerco di dire la Consulta della casa, perché
c'erano i sindacati, e quant'altro, lo dico perché questa
maggioranza sta cercando con tutti, soprattutto sui temi sensibili,
di avere la condivisione, di reperire informazioni, suggerimenti,
consigli e cercare di metterli insieme per fare una legge che sia
la migliore possibile per i cittadini. È questo che abbiamo fatto,
ed è questo che spero abbia fatto sì che nel passato queste leggi
sulla casa siano state votate all'unanimità, come il piano
triennale votato ad inizio di questo anno, perché se questa è la
filosofia sono soddisfatto; se invece, la filosofia è solo rispetto
ad un momento politico perché le elezioni sono vicine e bisogna
fare qualche
querelle
, allora dico che dobbiamo guardarci un
po' allo specchio!
Quindi, se non si ritira la mozione, voteremo contro.
Presidente
- La parola al Consigliere Salzone.
Salzone (SA-UdC-VdA)
- Per dichiarazione di voto e per
esprimere un po' di dispiacere, perché tutto sommato su una vicenda
che interessa le persone, forse vale la pena cercare di capire di
più, e non voglio dire altro, se non cercare di andare nella
direzione di dare delle indicazioni più precise possibili.
Fermo restando la disponibilità che l'Assessore ha già dato
sulla base di una revisione di entrambe le leggi a cui facevo
riferimento prima, per cui ci si siederà attorno ad un tavolo e si
vedrà se ci sono le opportunità di modificare qualcosa - cosa che è
già stata esplicitata dall'Assessore - non è detto che non si
possano modificare gli anni da 30 a 29 o a 28...questo è un
ragionamento che potremmo fare insieme, non è quello il
problema.
Quello che mi dà fastidio è che sul concetto di "diritto di
prelazione" si fa confusione, va assolutamente esplicitato, cioè
"il diritto di prelazione
- leggo testualmente -
previsto
dalla normativa statale non potrà essere abrogato dalle leggi
regionali, in quanto ritenuto dalla giurisprudenza norma imperativa
volta a salvaguardare interesse generale e non derogabile"
(Corte costituzionale del 2007, Cassazione del 1989). Questo
concetto è stato sancito in modo molto chiaro già nella legge n.
40/1995, quindi il fatto che non sia stato esercitato in passato il
diritto di prelazione è perché i diversi enti hanno ritenuto nei
casi specifici di non doverlo esercitare, punto! Quindi oggi è
ancora così, dopo i 10 anni si può di nuovo fare richiesta di non
esercitarlo; dipenderà evidentemente dalle necessità che i diversi
enti vorranno esprimere. Se noi giriamo intorno a questo concetto
in modo errato, facciamo un pessimo servizio. Mi permetto solo di
dire questo.
Presidente
- Pongo in votazione la mozione in
oggetto:
Consiglieri presenti: 30
Votanti: 27
Favorevoli: 3
Contrari: 24
Astenuti: 3 (Giuseppe Cerise, Chatrian, Patrizia Morelli)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK