Consiglio Regionale della Valle d'Aosta - Oggetto del Consiglio n. 2409 del 21 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2409 del 21 aprile 2023 - Resoconto
OGGETTO N. 2409/XVI - Interpellanza: "Azioni finalizzate al
superamento delle criticità relative agli aumenti delle bollette
degli inquilini di ERP che utilizzano la rete del
teleriscaldamento".
Bertin (Presidente) -
Punto n. 81. Per illustrare
l'interpellanza, il consigliere Manfrin ne ha facoltà.
Manfrin (LEGA VDA) -
Torniamo a parlare di
teleriscaldamento e anche di ERP ma non solo.
Come ricorderete, già sul finire e sull'iniziare del 2021-2022,
avevamo indicato che si preparava l'arrivo di una serie di aumenti
spropositati per quanto riguarda gli utenti che sono purtroppo
allacciati al teleriscaldamento.
Questo era tanto vero per i condomini privati, su cui poi sono
state fatte le segnalazioni che vi leggerò, quanto ai condomini o
ai singoli alloggi di ERP che addirittura non hanno scelto di
spontanea volontà di allacciarsi al teleriscaldamento, ma sono
stati obbligati da ARER con la giunta di lettere minacciose che
minacciavano appunto la decadenza dall'alloggio.
Secondo quanto riferito dagli organi di informazione, pare che
gli aumenti siano stati quasi al raddoppio, ma vi leggo alcune cose
così almeno abbiamo anche un qualcosa di concreto.
Partiamo con un articolo del 14 gennaio di Aosta Sera, che ha
fatto un'ottima indagine sui costi del teleriscaldamento, il titolo
è questo: "Aumenti vertiginosi delle bollette Telcha per il
teleriscaldamento ad Aosta. Nel 2021, negli stabili allacciati alla
rete del teleriscaldamento Telcha, 395 condomini in tutto, si
registrano aumenti fino al 100% del costo per kilowatt/ora
consumato".
Qui la guerra in Ucraina ancora non c'era, quindi c'era un
aumento diffuso e l'aumento diffuso che arrivava al 100% del costo
dell'energia veniva segnalato dall'amministratore di condominio,
dove veniva fatto un ottimo schema - questa tabella prendeva in
esame da ottobre 2020 a novembre 2021 - dove c'era un picco da
ottobre 2021 con un aumento che sfiorava il raddoppio dei
costi.
Per fare un esempio, che è quello che viene riportato, uno
stabile composto da 24 alloggi, oggetto di un importante intervento
di riqualificazione energetica nel corso del 2021, per i consumi di
gennaio 2021 ha pagato una bolletta di 3.120 euro con circa 29.602
chilowatt/ora consumati, mentre il mese di novembre 2021 dovrebbe
sborsare oltre 3.500 euro con consumi scesi oltre il 42%, quindi 17
mila chilowatt/ora.
Quindi efficientamento energetico, riduzione dei consumi e
aumento vertiginoso dei costi.
A fine dicembre 2021 su tutti i media ci ricordiamo che era
stato comunicato da ARERA un significativo rialzo dei prezzi dei
prodotti energetici all'ingrosso dei permessi di emissioni di CO2,
che avrebbe portato a un aumento in generale del 65% della bolletta
elettricità, del 59% di quella del gas, questo riferito al primo
trimestre 2022.
Il costo della materia prima energetica aveva fatto registrare
questo aumento ma il teleriscaldamento ha fatto registrare degli
aumenti del 41% e gli aumenti applicati da Telcha si attestano fra
l'85 e il 100% rispetto a questi aumenti.
Telcha aveva spiegato che da ottobre 2020 a ottobre 2021 si era
registrato un incremento significativo del costo del gas, ma gli
amministratori di condominio avevano evidenziato che i condomini
allacciati al metano avevano registrato un aumento del 40-45%
mentre quelli allacciati a Telcha dell'85-100%, quindi c'era questa
discrepanza. Se ci fossero stati degli aumenti generalizzati, tutte
le fonti di approvvigionamento avrebbero registrato gli stessi
aumenti, in questo caso invece gli aumenti vengono scaricati
soltanto sul teleriscaldamento in maniera importante.
Abbiamo presentato diverse iniziative sul tema, alla fine, di
fronte alla negazione, abbiamo ricevuto la negazione più volte
all'interno di quest'aula del fatto che i costi del
teleriscaldamento fossero aumentati in maniera vertiginosa, per
fortuna il 10 dicembre del 2022 anche le associazioni di
consumatori si sono mosse e hanno segnalato all'antitrust
innanzitutto per segnalare un monopolio per le abitazioni servite
dalla società Telcha... in secondo luogo - scrivono le associazioni
- "Le conseguenze sono costi abnormi nell'eventualità di un cambio
di fornitore, perché c'è un monopolio e nell'ultimo anno c'è stato
un incremento del 140% del costo, cifre esorbitanti per
scaldarsi.
Quindi è stata fatta una conferenza stampa dove si è evidenziato
il tutto, peraltro c'erano molti inquilini di alloggi di ERP che
segnalavano di aver spento i propri termosifoni per evitare di
venire buttati fuori.
Io credo che qui arrivi la cosa più interessante, perché
rispetto al condominio normale, il condominio ERP viene bollettato
mese per mese, quindi cosa succede? L'ARER prende il condominio,
prende l'affitto e le spese dell'energia e le manda in una bolletta
unica alla persona, quindi la persona si trova a pagare una
bolletta unica dove dentro si trova l'affitto e anche la parte di
spese relative al riscaldamento.
Se non paga questa bolletta, che è unica, quindi non può dire:
"Va beh, il riscaldamento costa 400 euro, l'affitto mi costa 40
euro, pago l'affitto, non pago il riscaldamento, piuttosto mi
tagliano la corrente ma almeno ho un tetto sopra la testa"; no,
deve pagarla tutta, altrimenti incorre nella morosità di cui
abbiamo detto prima.
È di qualche giorno fa la notizia che Telcha ha dichiarato che
non c'è stato nessun decreto ingiuntivo ai condomini inadempienti e
ha fissato un tavolo di confronto per il 4 maggio, anche alla
presenza dei rappresentanti degli amministratori di condominio.
"Non ci sono stati e non ci saranno decreti ingiuntivi" - scrive
Telcha - "Per i condomini in ritardo con i pagamenti. Ribadiamo che
nell'incontro ci confronteremo su piani di rateizzazione messi in
atto dalle aziende per la gestione degli scaduti degli utenti".
Cosa succede quindi? Succede che un condominio normale si vede
aumentare in maniera spropositata i costi, quindi a quel punto
rischia il distacco; Telcha, secondo me in maniera intelligente e
positiva, interviene dicendo: "No, ma noi non staccheremo, non
manderemo solleciti e non faremo azioni di questo tipo, ci sarà un
tavolo di confronto", e questo è positivo per quanto riguarda i
condomini privati.
C'è un problema per quelli pubblici, cioè quelli ERP, che qui in
questo caso o si paga o si paga, quindi le persone che avevano le
caldaiette e avevano un altro tipo di alimentazione, che sono state
obbligate a collegarsi al teleriscaldamento, ripeto, con modalità
che io ho trovato vergognose: lettere - tra l'altro neanche
raccomandate - messe a mano nelle buche dei vari condomini con
scritto: "Guarda che adesso arriveranno degli operai, falli
entrare" e alle persone che si rifiutavano di farli entrare
dicendo: "Ma io sto bene con la mia caldaia e con la mia fonte di
riscaldamento, quindi io non voglio cambiare", allora lì si
cambiava tattica e si mandava una bella letterina dicendo: "Se tu
non fai entrare gli operai, noi ti facciamo decadere, ti mandiamo
prima un avviso e poi ti facciamo decadere dall'assegnazione",
queste lettere ovviamente ricevute.
Ho avuto modo di evidenziare, e qui concludo, che, per esempio,
per una bolletta di una persona disabile, una grave disabilità che
la costringe a letto, e che percepisce una pensione di
accompagnamento di 386 euro al mese, per il mese di gennaio 2021 ha
ricevuto dall'ARER una bolletta di euro 112,65, ad aprile 2021 euro
112,70, a luglio 2021 euro 112,70. Si passa poi a gennaio 2022 con
euro 234,70, a febbraio 2022 euro 234,70 per arrivare poi a giugno
2022 con euro 269,70.
Io vi inviterei a fare una prova e a vedere se, dopo aver pagato
l'affitto e la bolletta, con 100 euro riuscite a vivere in un mese
soprattutto con delle gravi disabilità, essendo allettati e avendo
necessità di assistenza 24 ore su 24.
Detto questo, a fronte del fatto che le bollette purtroppo sono
aumentate, e sono aumentate non per scelta dei condomini ma sono
aumentate per imposizione da parte dell'ARER, con quest'iniziativa,
memori del fatto che in quest'aula abbiamo ricordato che una parte
di Telcha è posseduta da CVA e quindi c'è voce in capitolo, per
quanto poca, con quest'interpellanza chiediamo: quali siano le
azioni intraprese per andare incontro all'ordine del giorno
approvato in quest'aula, che chiedeva d'intervenire presso Telcha
per calmierare questo tipo di prezzi; quale sia la tempistica che
il Governo intende adottare per fare una verifica dei conteggi
rispetto alle differenze tra le bollette pagate dagli inquilini ERP
e quelle che sono stati costretti a pagare per il riscaldamento;
quali tempistiche il Governo intende adottare per restituire i
soldi agli inquilini di questi alloggi - ovviamente guardando la
differenza, quindi con la caldaietta tradizionale pagavo X, pago di
più e quindi vi restituiamo i soldi - e quand'è che verrà fatta
questa azione e, se non è ancora stata fatta, se vi sia intenzione
di farla e quando.
Presidente -
Risponde l'assessore Marzi.
Marzi (SA) -
Torniamo oggi su un argomento già affrontato
diverse volte in quest'aula, come da lei ricordato, collega
Manfrin.
Tra l'altro, l'allacciamento al teleriscaldamento è, di fatto,
stato determinato anche da un orientamento generale diretto a
centralizzare negli edifici il riscaldamento e la fornitura
dell'acqua calda sanitaria.
Siccome io credo che ci confronteremo sul tema ERP e tutti gli
annessi e connessi, ripeto, per i prossimi 24 mesi, e io, come
nota, mantengo i toni anche in base a quelli che vengono proposti,
è giusto - secondo me - specificare una cosa: quando ci siamo
incontrati per la prima volta in un'assise eletta - era il 2015 al
Comune di Aosta - io venivo già da due anni di Assessorato alle
finanze, all'edilizia residenziale pubblica e all'emergenza
abitativa. Durante quei due anni avevo avuto la possibilità di
confrontarmi con il 56% del mercato dell'edilizia residenziale
pubblica, per cui, indipendentemente dalle giuste valutazioni
politiche che lei può fare rispetto alla mia adeguatezza o non
adeguatezza, nel caso specifico avevo già avuto due anni per
confrontarmi e, tra l'altro, anche per confermare di essere ancora
lì a farlo, per cui a tutti gli effetti in alcuni casi sono temi
che ho già trattato, mi è già capitato anche di avere a che fare
con l'utenza, in maniera anche proficua per entrambi, e cioè nel
solco della verità, in secondo luogo su alcuni temi, come il
teleriscaldamento, purtroppo ho più memoria di lei.
Ho più memoria di lei, ma ho memoria anche del periodo in cui
lei è arrivato al Comune di Aosta, quindi di conseguenza io ricordo
l'arco temporale 2005-2015 nel quale - in realtà anche prima - il
teleriscaldamento era diventato un must di tutte quante le forze
politiche di minoranza allora del Comune - naturalmente non parlo
della Lega - per la quale a tutti gli effetti il teleriscaldamento
era la salvezza da ogni male per quanto riguarda il tema.
Poi naturalmente questa cosa è un po' scemata fino a quando
invece il teleriscaldamento non ha raggiunto delle connotazioni di
matrice amministrativa legate al fatto che, come ho già richiamato
nell'iniziativa fatta da un altro collega di minoranza lo scorso
Consiglio, la situazione delle Case popolari presenti soprattutto
al quartiere Cogne... perché è in particolare al quartiere Cogne
che si presentavano certe fattispecie. Perché? Perché i vari
edifici che di punto in bianco erano passati nel corso dei tempi,
alcuni dei quali con più di 100 anni di storia, da case degli
impiegati, degli operai e dei dirigenti Cogne a diventare di
edilizia residenziale pubblica (sono oltre 800 alloggi): a tutti
gli effetti la situazione, sia per l'acqua sanitaria che per
riscaldare gli alloggi, era variegata e in tantissimi casi si era
venuta a creare anche una situazione di difficoltà di sicurezza e,
nel caso specifico, anche di approvvigionamento, tant'è che ricordo
- e ci sono gli articoli di giornale a suffragarlo, e quindi vengo
al periodo invece in cui ci siamo incontrati - come l'allora
Assessore ai lavori pubblici del Comune di Aosta venisse
continuamente pungolato dalla minoranza rispetto al fatto che non
riusciva a risolvere il problema delle povere caldaiette che invece
oggi vengono rappresentati come se i tempi fossero la cosa migliore
del mondo.
Non era così, io non ho fatto nomi, ma la minoranza di allora
era non ampia come quella di adesso, le forze politiche erano di
meno, per cui in una qualche maniera è pieno di articoli che
rappresentano la difficoltà che aveva l'allora collega Assessore ai
lavori pubblici del Comune di Aosta a cercare appunto di andare
verso una soluzione definitiva ed economica come quella
attuale.
Per cui anche la questione del teleriscaldamento, secondo me, va
scissa dalla situazione economica attuale, che vede delle
difficoltà varie e variegate su tutte le forme di riscaldamento che
in una qualche maniera si utilizzano a casa, soprattutto per le
fasce deboli, da quella che invece è una situazione di scelta
amministrativa che ai tempi era quasi obbligata.
Sicuramente poi quelli che abitano ad Aosta si ricorderanno come
nel giro di brevissimo tempo il tema divenne la difficoltà di
collegare il teleriscaldamento al quartiere Cogne con tutte le
problematiche del caso, le problematiche sul lavoro, i costi dei
lavori eccetera, eccetera, eccetera.
Per cui il teleriscaldamento è un tema che è divisivo da sempre,
però nelle case popolari presenti nel Comune di Aosta esiste da
tempo.
In tale ottica - quindi di natura non soltanto legata al
riscaldamento ma anche per l'acqua sanitaria e per gli sforzi
ambientali e di sicurezza che c'erano - l'utilizzo del
teleriscaldamento è già fortemente presente nella città di Aosta,
ciò anche in un'ottica di contenimento dei consumi e di
ottimizzazione delle risorse per una maggiore compatibilità
ambientale in linea con gli obiettivi nazionali ed europei,
conseguendo tra l'altro un aumentato livello di sicurezza perché,
ripeto, a me doveva capitare di andare a fare una serie di
valutazioni e le situazioni erano assolutamente complesse.
Le posso assicurare che, anche in quel caso, non ci si riusciva
a riscaldare in casa, non tanto perché non si riusciva a pagare le
bollette ma perché, oltre ad avere quel tipo di difficoltà, in
alcuni casi veniva messa a repentaglio la vita degli assegnatari di
edilizia residenziale pubblica.
I rincari hanno colpito tutti i cittadini e maggiormente
naturalmente le categorie economicamente più fragili, e ricordo che
il Governo nazionale proprio in tal senso, così come quello
regionale, aveva previsto abbattimenti dell'Iva o interventi
dedicati a chi si trovava in quel tipo di difficoltà per
l'approvvigionamento di gas naturale ma non per il
teleriscaldamento.
L'abbattimento è poi stato previsto anche per il
teleriscaldamento l'anno seguente con la legge di bilancio 2023,
confermata dal decreto legge 34 del 30 marzo scorso.
I rincari si sono effettivamente verificati all'inizio della
tempesta perfetta, quindi anche tra la fine del 2021 e del 2022,
come segnalato dalle testate giornalistiche che lei ha riportato
nell'interpellanza e non a caso i due citati articoli risalgono
appunto a gennaio del 2022.
Per andare incontro ai suoi intenti nella fase di difficoltà, la
società Telcha a luglio 2022 annunciò per tutti i tuoi clienti,
quindi anche per gli utenti inquilini ARER, le misure di
contenimento e mitigazione delle tariffe; questo contenimento è
stato applicato già a partire dal quarto trimestre 2021 con una
riduzione del 14%. Questa riduzione è cresciuta fino al 27% a
partire dal primo trimestre 2022. Con questa riduzione retroattiva,
il gestore ha di fatto riallineato i prezzi già alla fase in cui si
erano manifestati gli aumenti eccezionali.
A consuntivo della stagione 21/22, il gestore ha ulteriormente
apportato dei correttivi sulle tariffe, equiparando il costo
unitario megawatt/ora ad altre fonti tradizionali di combustibili.
Grazie a tali correttivi, gli importi già versati sono stati
retrocessi dall'ARER e non sono stati messi in conto agli
inquilini. A fronte di queste ripetute riduzioni, i costi maggiori
che gli utenti hanno subito rispetto alle stagioni precedenti sono
di fatto risultati analoghi a quelli applicati alle altre
fonti.
Al fine di consolidare il mantenimento nel tempo della
convenienza economica del teleriscaldamento rispetto ad altre fonti
di approvvigionamento, nel luglio 2022 la società Telcha ha
proposto un nuovo contratto che ARER ha sottoscritto.
Il nuovo contratto prevede, alla fine di ciascuna stagione
termica, quindi ogni 12 mesi, la verifica della convenienza
pattuita, che è uno sconto di oltre il 16% sul prezzo unitario
rispetto alle altre fonti; qualora siano accertati importi
eccedenti, gli stessi saranno retrocessi a vantaggio degli utenti
finali.
Voglio infine ricordare, sempre a tutti quanti noi, che, al fine
di contenere gli effetti dell'incremento dei prezzi nei settori
energetici nel 2022, questo Consiglio ha approvato una legge
regionale proprio perché la situazione era delicatissima a 360
gradi e su tutte le fonti di riscaldamento.
Presidente -
Consigliere Manfrin, per la replica.
Manfrin (LEGA VDA) -
Grazie, assessore Marzi, ha fatto un
salto indietro nel passato, quindi è corretto che lo faccia anche
io.
Ricordo bene quel periodo nel quale ci siamo trovati, sempre su
banchi opposti, nel Consiglio comunale di Aosta; lei ricorda male,
c'erano delle forze di opposizione che erano variegate al lampone,
perché c'erano tutti gli orientamenti, ricordo che c'era la Lega,
ricordo che c'era 5 Stelle, ricordo che c'era l'estrema sinistra,
ricordo che c'era Alpe, ricordo che c'era un po' tutto, c'erano
parecchi gruppi differenti.
Tra questi gruppi, io ricordo distintamente che spessissimo,
quando avveniva una votazione, c'erano due voti difformi, o a
favore o contro, che erano quelli miei e quelli della collega
Spelgatti, e sono stati spesso anche sulla questione del
teleriscaldamento; questo da una parte per motivi che già allora ci
ponevano in opposizione rispetto a un settore di monopolio...
perché, ovviamente, quando viene installata una caldaia e quando
viene collegata la caldaia al teleriscaldamento non c'è più spazio
per fare nient'altro, quindi quella caldaia lì la si tiene per
sempre, perché i costi per passare a un'altra fonte riscaldamento
sono proibitivi. Ricordo anche alcuni problemi rispetto ai buchi
nelle strade fatti per il teleriscaldamento, al fatto che il Comune
provvedeva a chiudere con spese sue questi buchi, al fatto che ci
fossero dei parenti strettamente connessi con l'Amministrazione
comunale che lavoravano proprio per Telcha, in virtù del quale il
Sindaco si doveva assentare dall'aula quando si parlava del tema o
quando si votava, quindi c'è stata tutta una storia che ci ha
portato a questo.
Lei dice che i rincari si sono manifestati soltanto tra il 2021
e i primi del 2022, in realtà no: le associazioni dei consumatori -
come le riassumevo e anche qui nell'interpellanza l'ho segnalato -
hanno evidenziato che a dicembre 2022 c'era una situazione che era
già disperata, quindi non c'era soltanto la tempesta perfetta, con
aumento da una parte dei costi e dall'altra guerra in Ucraina che
fa lievitare i prezzi, ma c'è stata ovviamente una situazione che è
perdurata e continua perdurare nel tempo. In tutto questo c'è stato
un obbligo nei confronti degli assegnatari.
Io avrei potuto anche concepire il fatto che ci fossero stati
dei problemi su singoli impianti, quindi in quel caso si decidesse
di comune accordo, con tutto il condominio, di passare a quella
fonte di riscaldamento, in questi casi invece no, non si è
concordato con nessuno, glielo si è imposto e basta.
Ma veniamo alla parte che lei ci ha detto, cioè rispetto alla
questione della retrocessione.
Vede, Assessore, io comprendo quello che lei dice, lei dice:
"Abbiamo già fatto un contratto che riduce del 16%".
Lei comprenderà però che se l'aumento è stato dell'85-100% o
anche superiore, il 16% incide poco.
Dall'altra parte lei, visto che abbiamo appena parlato di
morosità, comprenderà anche una cosa: da quello che ci dice Telcha
alla fine dell'anno farà i conteggi e, se nei dodici mesi
precedenti ci sarà stato un aumento rispetto alle altre fonti,
retrocederà la differenza; qual è il problema? Penso che sia
intuitivo. Le famiglie che devono pagare le bollette subito,
immediatamente dopo quattro bollette - che hanno ovviamente dei
costi proibitivi per loro - come lei sa, in virtù dell'articolo 44
della legge 3/2013, vengono sbattute fuori di casa, quindi a poco
serve se poi dopo altri diversi svariati mesi di questi soldi una
parte viene retrocessa, per loro quello che incide è il costo al
momento e quello che viene fatto pagare loro nella bolletta.
Quindi è un problema evidentemente grave quello che rimane ed è
un problema di costi, ecco perché secondo noi la possibilità o meno
di collegarsi a un impianto di teleriscaldamento dovrebbe essere
facoltativa e dovrebbe essere delegata a un'assemblea dei condomini
e dovrebbe essere una scelta libera che le persone fanno per poter
scegliere con quale fonte riscaldarsi, perché ovunque c'è un
monopolista, purtroppo, questo è quello che si verifica: c'è una
persona che fa il prezzo e tutti gli altri si adeguano, se va bene,
bene, altrimenti si viene sbattuti fuori di casa.
Quindi noi continueremo a insistere nel chiedere che questa
linea, ovvero quella della possibilità e libertà di scelta, sia
perseguita, perché obbligare qualcuno a ricorrere a una fonte di
riscaldamento... anche se poi forse dopo potrebbe esserci un
riconoscimento dopo un anno di una piccola percentuale indietro,
evidentemente non può fare la differenza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK