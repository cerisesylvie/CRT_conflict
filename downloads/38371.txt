Consiglio Regionale della Valle d'Aosta - Oggetto del Consiglio n. 1917 del 22 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1917 del 22 marzo 2016 - Resoconto
OGGETTO N. 1917/XIV - Interrogazione: "Spesa sostenuta
dall'Amministrazione regionale nell'anno 2015 per il finanziamento
dell'attività svolta dalla fondazione Film Commission Valle
d'Aosta".
Viérin M. (Presidente)
- Punto n. 9 dell'ordine del
giorno. La parola all'Assessore Rini.
Rini (UV) -
Grazie Presidente.
Venendo puntualmente alle risposte, collega Ferrero, sulla sua
prima domanda: "a quanto ammonta la spesa sostenuta per l'anno 2015
per finanziare la citata fondazione", la informo che nel 2015 sono
stati concessi alla fondazione Film Commission Valle d'Aosta
contributi pari a 280 mila euro, 250 mila con delibera di Giunta
del 21 agosto 2015 e 30 mila con la successiva delibera di Giunta
del 27 novembre 2015. Di questi 280 mila euro, 177 mila sono stati
liquidati nel 2015 a titolo di acconto e i restanti 103 sono
liquidati nel 2016, anche a seguito ovviamente della verifica delle
risultanze finali del bilancio.
Per quanto riguarda la sua seconda domanda, l'incidenza dei
costi del personale sul bilancio della fondazione è pari al 42
percento.
Sulla terza domanda, le persone fisiche e giuridiche a cui sono
stati affidati incarichi e consulenze nel 2015 sono: Marco Morelli,
revisore dei conti (per l'importo di 8.200 euro); Studio Leonardi e
Bonazzi per la consulenza fiscale (2.228 euro); Studio Consulenza
lavoro (2.575 euro); Geco S.a.s. per la consulenza contabile (2.212
euro); Alex Micheletto, per consulenza legale (5.000 euro);
Alessandra Miletto, per consulenza per lo sviluppo di relazioni con
l'industria cinematografica italiana e internazionale e
finalizzazione dei progetti che già erano stati avviati (25.350
euro); Carlo Chatrian, per la direzione della rivista
Panoramique
e la cessione dei diritti d'autore (3.000 euro);
Josette Jocollé per l'incarico di
casting manager
per
diversi progetti (625 euro); Mojito Film, un incarico per la
realizzazione di un video promozionale sulle
location
valdostane (3.580 euro); Odu Movies per la consulenza e
organizzazione della visita in India relativa al festival "Incontri
a Mumbai" (6.000 euro). La somma degli importi degli incarichi e
delle consulenze totale è quindi pari a 58.774 euro.
Per quanto riguarda la sua quarta domanda: "se corrisponde al
vero che siano state effettuate nell'anno 2015, da parte del
direttore della fondazione, 18 trasferte di cui 6 all'estero", si
conferma che questa informazione corrisponde al vero. Grazie.
Presidente -
La parola al collega Ferrero.
Ferrero (M5S) -
Grazie Presidente.
Certo che scorrendo questi dati, verrebbe da dire: ma che film
avete visto? E per alcuni semplici motivi. Questa fondazione viene
tenuta in piedi e il 42 percento dei fondi se li risucchia il
personale. Sappiamo bene che cosa fa la fondazione, sappiamo bene
che avete tolto giustamente i contributi a fondo perso
all'agricoltura, li abbiamo tolti al commercio, abbiamo diminuito
dei contributi anche alla sanità perché c'erano pochi soldi, ma qui
vengono ancora erogati dei contributi sostanzialmente a fondo perso
per il cinema, il famoso "cinema valdostano", forse neanche tanto
famoso. Io ho cercato, c'è qualcosa, ma non lo so. Forse adesso
uscirete, come è stato fatto per la corsa podistica, con un film,
non lo so, potremmo definirlo "I magnifici 4K" e poi avete scelto
anche una brutta dizione, perché 4K non suona bene.
Io qui mi sento di rassicurare di nuovo il Presidente della
Regione: è stato trovato un altro posto d'oro per il figlio di un
Consigliere regionale. Non facciamo il nome per carità, con il
collega Guichardaz sorridiamo, è inutile fare il nome, anche perché
poi ci sono stati così tanti cambiamenti nei vari partiti che io
sbaglierei, magari dico Quercia, Ulivo, sbaglio, Pino silvestre,
non lo so. È la stessa persona che, sarà pur valida, ma è uscita
dall'università e due anni dopo diventa docente universitario
all'Università della Valle d'Aosta. E questa persona - qui mi
mancano i documenti e spero non mi arrivi la querela, perché già
non mi date i documenti - è la stessa persona che ha ottenuto altri
lavori nelle partecipate. Effettivamente possiamo dire che i figli
dei Consiglieri regionali non sono penalizzati, qui possiamo stare
tranquilli da questo punto di vista.
Il personale ci sarebbe all'interno della Regione, perché tutte
le persone che si occupavano di contributi...al di là dell'attività
un po' estemporanea che viene fatta da alcune persone all'interno
della fondazione, tranquillamente questi contributi potrebbero
essere erogati utilizzando il personale che avrebbe voglia di
lavorare, perché alcune persone sono state demansionate,
sostanzialmente è venuto a mancare loro quello che facevano prima.
Quindi abbiamo a disposizione le risorse, perché dobbiamo mettere
280 mila euro in una fondazione, perché? Sono tanti!
Sentendo che adesso è stato dato un incarico alla signora
Miletto di 25 mila euro, facciamo un riepilogo. Prima la Miletto,
che era la direttrice, la si silura e si mette il nuovo direttore;
poi, chissà perché, le si dà un incarico di consulenza, ma allora
potevate tenervi la Miletto se era così brava, perché le avete dato
l'incarico di consulenza? Qui mi sfugge il percorso.
Poi io capisco, sono ancora in attesa di questa mega produzione
magari americana, non so cosa faranno qui in Valle, però è il caso
in questo periodo che il direttore della Film Commission faccia
queste trasferte? Qui c'è l'elenco delle trasferte: Firenze a
gennaio, Berlino a febbraio, Roma a marzo, Roma ad aprile, Lyon ad
aprile, Cannes - si può mancare a Cannes? - a maggio, Nizza a
maggio, è già un po' bello, fa anche piacere un giretto sulla
Promenade
fa figo, diciamolo, e con i soldi degli altri! E
finisco: Madrid, Roma, Venezia, Milano, Roma, Roma, Roma, Milano,
Mumbai (India), Milano, Torino, 6 giorni in India...ma stiamo
scherzando? Non stiamo scherzando, purtroppo. Questa è la Film
Commission Valle d'Aosta, tutto un film da vedere! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK