Consiglio Regionale della Valle d'Aosta - Oggetto del Consiglio n. 474 del 26 aprile 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 474 del 26 aprile 1989 - Resoconto
OGGETTO N. 474/IX - STATO ATTUALE DEI RAPPORTI TRA LA REGIONE
VALLE D'AOSTA E LA COINCA S.P.A.. (Interpellanza).
PRESIDENTE:
Do lettura dell'interpellanza presentata dai
Consiglieri Bajocco, Mafrica e Tonino:
INTERPELLANZA
CONSTATATO che nel corso della seduta del 3 aprile la Giunta non
ha fornito chiare risposte alle richieste della III^ Commissione
consiliare, concernenti la situazione dei rapporti tra Regione e
COINCA S.p.A.;
AVUTA NOTIZIA di un possibile insediamento nel Comune di Verrès
di un'altra società interessata alla produzione di caffè;
I SOTTOSCRITTI CONSIGLIERI REGIONALI
DEL GRUPPO COMUNISTA
INTERPELLANO
la Giunta regionale per conoscere:
1) se corrisponde al vero la notizia dell'insediamento di una
altra attività di produzione di caffè nel Comune di Verrès;
2) lo stato attuale dei rapporti tra Regione e COINCA S.p.A. le
decisioni prese in merito alle richieste della III^ Commissione e
le intenzioni della Giunta rispetto al futuro produttivo
dell'azienda interessata.
PRESIDENTE:
Ha chiesto di illustrare l'interpellanza il
Consigliere Bajocco, ne ha facoltà.
BAJOCCO (PCI):
Invito il Presidente della III^ Commissione
ad organizzare insieme ai Commissari un giro nelle fabbriche della
nostra Regione, perché non è tempo perso, bensì si imparano molte
cose e si viene a conoscenza anche dei problemi.
Con il primo giro che abbiamo fatto, la III^ Commissione ha
fatto quattro riunioni, a mio avviso interessanti. L'ultima è stata
fatta pochi giorni fa con l'Assessore ed il Presidente della
Giunta; in quella occasione era stato chiesto se c'erano nella
nostra Regione altre aziende che venivano affiancate alla COINCA.
L'Assessore ci ha informato che è in corso da qualche mese una
trattativa fra Coinca ed un gruppo di un settore che l'Assessore
non ha specificato. Da voci ed informazioni avute dal consiglio di
fabbrica sembra che ci sia un progetto fra la Regione, la Coinca e
la Lavazza. Ieri sulla stampa appare la piccola "bomba": "Un
accordo fra Coinca-Lavazza per lo stabilimento di Verrès, manca
ancora il sì della Regione".
Mi domando se veramente il Presidente della Giunta e l'Assessore
non sapevano che c'erano già queste trattative ormai quasi
stipulate fra le due aziende. Poiché la Regione è in società per il
30% con la Coinca, è logico che ci deve essere il benestare anche
da parte dell'Amministrazione regionale.
Attualmente il rapporto fra Giunta regionale e Coinca non è un
rapporto buono; forse vi è della incompatibilità fra il Presidente
ed i dirigenti della Coinca, ma sicuramente c'è qualcosa che non
quadra. Un consiglio ed un invito che faccio alla Giunta è che
cessi questo conflitto fra Coinca e Giunta. La Regione ha stanziato
miliardi per mettere in piedi quello stabilimento, che deve servire
per creare posti di lavoro, non per litigi tra azienda e Regione. A
mio avviso bisogna arrivare ad un compromesso e ad un accordo per
dare quell'armonia, quella sicurezza e la possibilità a quei
lavoratori che lavorano all'interno della fabbrica di mantenere il
loro posto di lavoro.
Vorrei sapere oggi, proprio perché ci sono queste notizie sulla
stampa di un accordo Coinca-Lavazza, se questo accordo serve per
dare più posti di lavoro, per portare quella sicurezza e
quell'armonia in quella fabbrica; se così è, daremo il nostro
assenso.
Vogliamo creare posti di lavoro, non vogliamo vedere litigi,
vogliamo che la gente abbia sicurezza ed un avvenire garantito.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (ADP):
Chiedo che ci sia una riunione della III^
Commissione, anche per relazionare cose che avevamo preannunciato
nel corso dell'ultima riunione della Commissione stessa. In quella
sede erano stati ribaditi alcuni concetti chiari, più volte
sottolineati in Consiglio. Non c'è una volontà punitiva da parte
della Regione nei confronti della società Coinca, ma semplicemente
l'atteggiamento della Giunta stessa, a seguito di sollecitazioni
che erano arrivate dal Consiglio regionale, di far rispettare le
convenzioni.
Mi pare che il Presidente della Giunta abbia ancora una volta
ribadito che non c'è nessuna volontà coercitiva o punitiva nei
confronti della Coinca. In quella sede mi ero permesso di dire che
proprio uno o due giorni prima il Presidente della Coinca mi aveva
telefonato per chiedermi di far presente alla Commissione stessa
l'opportunità di un rinvio della riunione della Commissione, perché
da un po' di tempo, non so quanto tempo ma presumo qualche mese
dalla telefonata, la Coinca aveva iniziato una trattativa con un
imprenditore dello stesso settore. In data 24 aprile è giunta una
lettera da parte del Presidente della Coinca dove manifesta alcune
intenzioni che illustrerò in sede di Commissione. Parallelamente in
data 24 aprile, però con due date diverse di partenza, quella della
Coinca il 20 aprile e l'altra del 21 aprile, questo nuovo Gruppo
che avrebbe da tempo avviato trattative con la Coinca e rispetto
alle quali la Regione non era informata, si dichiara disponibile ad
una trattativa con la società Coinca ed a presentare nel giro di
poco tempo alla Regione una proposta complessiva di cui non abbiamo
testo.
Credo che sia opportuno che nel giro di poco tempo si riunisca
la III^ Commissione: in quella sede relazioneremo sugli elementi
che abbiamo a disposizione e su altri che potranno emergere.
PRESIDENTE:
Ha chiesto di parlare Consigliere Mafrica, ne
ha facoltà.
MAFRICA (PCI):
E' la terza volta, da quando si discute di
questo problema, che l'Assessore ci propone di andare in
Commissione.
In Commissione la discussione era stata iniziata e mi pare che
fossero state fatte delle valutazioni, delle proposte della
Commissione stessa poi le risposte non erano venute in modo chiaro,
almeno quando si è tornati in Consiglio.
Credo che si debba tener conto che è opportuno discutere in
Commissione, è opportuno approfondire i problemi, ci sono delle
questioni delicate, però su alcune questioni che diventano oggetto
di notizie di stampa (so che l'Assessore l'altra volta aveva fatto
sue considerazioni sul problema) il Consiglio non può rimanere
senza intervenire. Se compaiono sulla stampa notizie che parlano di
un accordo fra una società e l'altra, è diritto del Consiglio avere
una certa trasparenza nelle cose, altrimenti può capitare che le
notizie che vengono pubblicate non corrispondano al vero, o siano
dei particolari messi in modo differente dal reale.
Siamo d'accordo che si vada in Commissione con lo spirito di
risolvere il problema, e riteniamo comunque di aver fatto cosa
utile, perché pensiamo che il rapporto fra potere e stampa per una
volta possa anche assomigliare alle innovazioni della glasnost che
vengono prese in altri paesi.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO (PCI):
Noi, lo abbiamo detto qui e lo abbiamo
ripetuto in Commissione, siamo per il rispetto delle convenzioni.
Ma le convenzioni devono essere rispettate da tutte le parti, non
soltanto da una. Bisogna che la Giunta tenga in considerazione che
il rispetto delle convenzioni, se vogliamo essere rigidi fino in
fondo, deve essere per tutti quanti.
Sul problema della Commissione sono d'accordo, sentiremo in
quella sede cosa l'Assessore ci dirà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK