Consiglio Regionale della Valle d'Aosta - Oggetto del Consiglio n. 2665 del 19 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
ELEZIONI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2665 del 19 aprile 2007 - Resoconto
OGGETTO N. 2665/XII - Reiezione della proposta di legge:
"Ulteriori modificazioni alla legge regionale 12 gennaio 1993, n. 3
(Norme per l'elezione del Consiglio regionale della Valle
d'Aosta).
Articolo 1
(Modificazione all'articolo 3bis)
1. Il comma 2 dell'articolo 3bis della legge regionale 12
gennaio 1993, n. 3 (Norme per l'elezione del Consiglio regionale
della Valle d'Aosta), è sostituito dal seguente:
"2. Ogni lista di candidati all'elezione del Consiglio
regionale deve prevedere la presenza di candidati di entrambi i
sessi, nella misura minima del 30 per cento sul totale degli
stessi.".
Articolo 2
(Inserimento dell'articolo 4bis)
1. Dopo l'articolo 4 della l.r. 3/1993 è inserito il
seguente:
"Art. 4bis
(Coalizione di liste)
1. I partiti o movimenti politici possono effettuare il
collegamento delle liste, da essi rispettivamente presentate, in
una coalizione. La dichiarazione di collegamento deve essere
sottoscritta dai presidenti o segretari regionali dei partiti o
movimenti politici che si coalizzano, ovvero da rappresentanti da
loro indicati con mandato autenticato da notaio.
2. La dichiarazione di collegamento e il deposito del
programma elettorale della coalizione, sottoscritto da uno dei
soggetti di cui al comma 1, sono effettuati contestualmente al
deposito, alla cancelleria del Tribunale di Aosta, dei contrassegni
di lista di cui all'articolo 5.".
Articolo 3
(Modificazione all'articolo 11)
1. Il comma 1 dell'articolo 11 della l.r. 3/1993 è sostituito
dal seguente:
"1. Il Presidente della Regione provvede alla preparazione
del manifesto che deve contenere le liste dei candidati ed i
relativi contrassegni secondo l'ordine risultato dal sorteggio, ed
il cognome, luogo e data di nascita, nonché il numero progressivo,
composto sempre da due cifre, assegnato ai candidati di ciascuna
lista. Il manifesto deve essere bilingue.".
Articolo 4
(Modificazione all'articolo 17)
1. Il comma 1 dell'articolo 17 della l.r. 3/1993 è sostituito
dal seguente:
"1. Le schede di votazione, fornite dalla competente
struttura della Presidenza della Regione, sono di carta consistente
di tipo unico e di identico colore e sono stampate con le
caratteristiche essenziali del modello descritto nelle tabelle A e
B allegate alla presente legge.".
2. Il comma 3 dell'articolo 17 della l.r. 3/1993 è sostituito
dal seguente:
"3. Accanto ad ogni singolo contrassegno sono posti i
riquadri in numero pari a quello dei voti di preferenza che
l'elettore ha facoltà di esprimere per i candidati della lista
votata. Sono vietati altri segni o indicazioni.".
Articolo 5
(Modificazioni all'articolo 34)
1. Il comma 2 dell'articolo 34 della l.r. 3/1993 è sostituito
dal seguente:
"2. L'elettore può manifestare la preferenza esclusivamente
per candidati della lista da lui votata. Il numero massimo delle
preferenze è di due.".
2. Il comma 3 dell'articolo 34 della l.r. 3/1993 è sostituito
dal seguente:
"3. Il voto di preferenza si esprime indicando, con la matita
copiativa, negli appositi riquadri posti a fianco del contrassegno
della lista votata, il numero arabo corrispondente ai candidati che
si vogliono votare. Ogni riquadro può contenere l'espressione di
una sola preferenza.".
3. I commi 4, 6 e 7 dell'articolo 34 della l.r. 3/1993 sono
abrogati.
4. Il comma 5 dell'articolo 34 della l.r. 3/1993 è sostituito
dal seguente:
"5. Le preferenze espresse sono nulle se ne derivi
incertezza; tuttavia sono valide agli effetti dell'attribuzione del
voto di lista.".
Articolo 6
(Modificazione all'articolo 40)
1. Il comma 3 dell'articolo 40 della l.r. 3/1993 è sostituito
dal seguente:
"3. Uno degli scrutatori, designato a sorte, estrae dall'urna
in successione ogni scheda, la dispiega e la consegna al
Presidente, il quale proclama ad alta voce il contrassegno della
lista votata e, ove occorra, il numero progressivo della lista per
la quale è dato il voto ed il numero corrispondente ai candidati ai
quali sono attribuite le preferenze; passa quindi la scheda ad
altro scrutatore che, insieme con il segretario, prende nota del
numero dei voti di ciascuna lista e dei voti di
preferenza.".
Articolo 7
(Modificazione all'articolo 42)
1. La lettera b) del comma 1 dell'articolo 42 della l.r.
3/1993 è sostituita dalla seguente:
"b) nelle quali l'elettore ha espresso voti per più di una
lista;".
Articolo 8
(Modificazione all'articolo 49)
1. Alla lettera a) del comma 1 dell'articolo 49 della l.r.
3/1993 la parola "35" è soppressa.
Articolo 9
(Sostituzione dell'articolo 50)
1. L'articolo 50 della l.r. 3/1993 è sostituito dal
seguente:
"Articolo 50
(Determinazione del numero di seggi da attribuire)
1. Compiute le operazioni di cui all'articolo 49, l'Ufficio
elettorale regionale, con l'assistenza degli esperti di cui
all'articolo 8, comma 2:
a) determina la cifra elettorale di ciascuna lista e di
ciascuna coalizione costituita ai sensi dell'articolo 4bis. La
cifra elettorale di lista è data dalla somma dei voti validi di
lista, compresi quelli di cui all'articolo 49, comma 1, lett. b),
ottenuti da ciascuna lista nelle singole sezioni del collegio; la
cifra elettorale di coalizione è data dalla somma dei voti validi
delle liste che compongono la coalizione, compresi quelli di cui
all'articolo 49, comma 1, lettera b);
b) divide il totale dei voti validi riportati da tutte le
liste per il numero dei consiglieri da eleggere, trascurando la
parte decimale; il quoziente così ottenuto, moltiplicato per due,
rappresenta la soglia minima per partecipare all'attribuzione dei
seggi. Successivamente, l'Ufficio elettorale provvede a determinare
quali liste singole e quali coalizioni hanno superato la soglia
minima per partecipare all'attribuzione dei seggi. A tal fine, sono
considerati voti validi di coalizione la somma dei voti validi
raccolti da tutte le liste componenti la coalizione. Sono escluse
dall'assegnazione dei seggi le liste singole o le coalizioni che
non abbiano raggiunto la soglia minima per l'attribuzione dei
seggi;
c) procede alla somma dei voti delle liste singole o delle
coalizioni che hanno raggiunto o superato la soglia minima di cui
alla lettera b);
d) divide la somma di cui alla lettera c) per il numero dei
Consiglieri da eleggere, ottenendo così il quoziente elettorale
regionale di attribuzione ai fini dell'assegnazione dei seggi;
procede, quindi, a verificare quante volte il quoziente elettorale
è contenuto nei voti validi di ogni singola lista o coalizione,
senza tener conto dei resti;
e) individua la lista singola o la coalizione che abbia
ottenuto il maggior numero di seggi. Qualora tale lista o
coalizione abbia conseguito almeno 22 seggi, alla lista singola o
alla coalizione spetta un numero di seggi in proporzione ai voti
validi raggiunti, senza tener conti dei resti;
f) nel caso che la lista singola o coalizione che abbia
ottenuto il maggior numero di seggi non abbia già conseguito almeno
22 seggi, l'Ufficio elettorale regionale attribuisce a tale lista o
coalizione il numero di seggi necessario per raggiungere tale
consistenza, a condizione che abbia ottenuto almeno il 50 per cento
più uno dei voti validi espressi. Nel caso in cui nessuna lista
singola o coalizione abbia ottenuto almeno il 50 per cento più uno
dei voti validi, si procede ad un turno di ballottaggio nella
seconda domenica successiva al voto del primo turno. Al
ballottaggio partecipano esclusivamente le due liste singole o
coalizioni che abbiano ottenuto i maggiori consensi al primo turno.
A chi ottiene il maggior numero di voti al ballottaggio, l'Ufficio
elettorale assegna 22 seggi. La ripartizione dei seggi all'interno
delle liste singole o delle coalizioni si effettua
proporzionalmente sulla base dei voti ottenuti al primo
turno;
g) per l'attribuzione dei seggi all'interno della coalizione
che abbia ottenuto il maggiore numero di voti validi espressi,
l'Ufficio elettorale regionale attribuisce ad ogni lista della
coalizione, che abbia conseguito almeno due seggi pieni, tanti
seggi quante volte il quoziente, ottenuto dividendo la somma dei
voti validi espressi a favore delle liste della coalizione per il
numero dei seggi della coalizione, risulti contenuto nella cifra
elettorale di lista, evidenziando i resti di ciascuna lista, e
attribuisce alle liste che hanno i maggiori resti, sempre che
abbiano conseguito almeno due seggi pieni, i seggi non assegnati.
In caso di parità di resti, tali seggi sono attribuiti alla lista o
coalizione che abbia conseguito la maggiore cifra elettorale
regionale; a parità di quest'ultima si procede a sorteggio;
h) l'Ufficio elettorale regionale procede a ripartire
proporzionalmente i restanti seggi tra le altre liste o coalizioni
che abbiano superato la soglia minima di cui alla lettera b). A
tale fine, divide il totale dei loro voti per i seggi da assegnare,
ottenendo il quoziente elettorale di minoranza. Nell'effettuare
tale divisione non si tiene conto dell'eventuale parte frazionata
del quoziente. Divide poi i voti di lista o di coalizione per tale
quoziente. La parte intera del quoziente così ottenuta rappresenta
il numero di seggi da assegnare a ciascuna lista o coalizione. I
seggi che rimangono ancora da attribuire sono assegnati,
rispettivamente, alle liste o coalizioni che, nelle divisioni,
hanno ottenuto i maggiori resti e, in caso di parità di resti, alla
lista o coalizione che abbia conseguito la maggiore cifra
elettorale regionale; a parità di quest'ultima si procede a
sorteggio. Per l'attribuzione dei seggi all'interno delle
coalizioni si applica il meccanismo di cui alla lettera
g).".
Articolo 10
(Modificazioni all'articolo 51)
1. L'alinea del comma 1 dell'articolo 51 della l.r. 3/1993 è
sostituito dal seguente:
"1. Stabilito il numero dei seggi assegnato a ciascuna lista,
l'ufficio elettorale regionale:".
Articolo 11
(Disposizione finale)
1. Le caratteristiche essenziali del modello di scheda di
votazione descritto nella tabella A allegata alla l.r. 3/1993 sono
adeguate alle nuove modalità di espressione del voto previste dalla
presente legge.
Articolo 12
(Abrogazioni)
1. Sono abrogate le seguenti disposizioni della l.r.
3/1993:
a) i commi 8, 9 e 10 dell'articolo 6;
b) l'articolo 35;
c) il comma 2 dell'articolo 41;
d) le lettere c) e d) del comma 1 dell'articolo 51;
e) il comma 4 dell'articolo 54ter.
2. Sono, inoltre, abrogate le seguenti disposizioni della
legge regionale 13 novembre 2002, n. 21:
a) il comma 2 dell'articolo 5;
b) l'articolo 10.
Presidente
- Il primo punto che dovremmo votare è il
punto n. 28, ossia la proposta di legge n. 126, chiedo conferma ai
presentatori se viene mantenuta oppure no.
La parola al Consigliere Sandri sull'articolo 1.
Sandri (GV-DS-PSE)
- Siamo un po' nelle condizioni di
Enrico Toti, in questo momento "tiriamo la stampella" e credo che
l'Esercito austriaco non ne avrà un particolare danno, ma, come nel
caso di Enrico Toti, può darsi che questa "stampella" gettata - la
proposta di legge n. 126 - possa poi rimanere nei libri di storia
almeno per qualche decennio. Per i più giovani questo episodio non
dice più nulla, ma noi che abbiamo studiato sui sussidiari di una
volta ce lo ricordiamo. La "stampella" che stiamo lanciando nei
confronti del barbaro oppressore austro-ungarico è abbastanza
semplice: è una proposta di legge che ha un piccolo vantaggio
rispetto alle altre proposte di legge che sono qui presentate dalla
nuova maggioranza del Consiglio... proposta presentata nel luglio
2006. Chiedemmo agli amici dell'"Union Valdôtaine", al loro
Presidente, che casualmente è anche il Presidente della I
Commissione, di poterne parlare, invece questa proposta di legge ha
avuto un destino un po' "baro" perché è andata e tornata dalla I
Commissione e non è mai stata discussa. Siamo riusciti a far
discutere di Arnad, Issime, Valsavarenche sul progetto di
cambiamento delle regole elettorali, sulla minoranza walser in I
Commissione, ma essa è stata tabù, non c'erano le condizioni
politiche per farlo. Siamo venuti in Consiglio, abbiamo dimostrato
buona volontà, siamo tornati in Commissione, non è stato
affrontato, né guardato, se non alla fine... come dicevo oggi,
l'ammissione del Presidente della I Commissione che dice: "mi
dispiace, non possiamo ammettere di lavorare su un testo che non
sia dell'Union Valdôtaine". Abbiamo quindi dovuto aspettare fino ad
oggi per poterne discutere in Consiglio e lo facciamo volentieri. I
tratti fondamentali della proposta di legge sono proprio quelli che
concede - sulla scorta di quello dei referendari, perché è molto
simile a quella proposta delle alleanze preventive dei referendari
- che si vada a un'elezione in cui chi vince e deve vincere con il
50% + 1, quindi c'è una garanzia democratica forte, faccio presente
che la proposta di legge associata e che valuteremo successivamente
dei referendari richiede solo il 43%, chi vince porta a casa 22
seggi. Se questo non succede, le prime 2 liste più votate vanno a
un secondo turno in cui ci sono di nuovo in palio 22 seggi e questo
perché consente con il rapporto 22 a 13 di avere una maggioranza
sufficientemente forte per poter governare senza dover fare mezzi e
mezzucci. Vuol dire che l'elettore sa che, votando per quella
determinata coalizione, se vince quella coalizione, ha le
condizioni per poter governare fino alla fine della legislatura,
cosa che invece non può succedere se noi abbiamo delle quote di
maggioranza più basse. Già 21 è a rischio, 18, che è il premio di
maggioranza cosiddetto "al secondo turno" della proposta di legge
della nuova maggioranza, credo sia inaccettabile e vi invito a
riflettere con coraggio, di capire che questa proposta di legge, se
fosse portata avanti, potrebbe diventare un vantaggio per tutta la
Comunità.
L'altro elemento è quello della doppia preferenza, crediamo
profondamente alla necessità di tornare alla legge del 1993; fra
l'altro, una legge che fu fatta dopo un momento di ampia crisi,
dopo 2 anni di opposizione che, secondo me, fecero molto bene
all'"Union Valdôtaine" perché "ricaricò le pile" e la propria
capacità di iniziativa, confrontandosi con i problemi per tornare
al potere, quindi quella fu una verifica di tutto il bagaglio
ideologico e di programma che aveva e, nel momento in cui si andò a
fare le modifiche elettorali, si fece una proposta di legge molto
più seria di quella con cui abbiamo votato nel 2003 proprio perché
aveva 2 preferenze, e, fra l'altro, quella era anche l'unica
maggioranza in cui c'era l'"Union Valdôtaine", ma in cui il
Presidente della Giunta non era dell'"Union", era Lanivi che
all'epoca rappresentava "Pour La Vallée d'Aoste". Credo che tornare
a quel sistema elettorale - che fu quello che portò a una delle più
ricche e attive legislature, tutte le grandi riforme che ancora
oggi funzionano sono della prima "Giunta Viérin" - sia
opportuno.
Il terzo punto fondamentale della nostra proposta di legge sono
le quote rosa. Non la faccio lunga, solo per ricordare che noi
garantiamo con questo provvedimento di legge la presenza di almeno
10 donne in lista, quindi 10 donne e 25 maschi, non mi sembra che
questa sia una cosa sconvolgente, ma credo sia una cosa utile per
tutti i partiti, per capire quali aspetti possiamo mettere in
piedi, in modo da riattivare la partecipazione delle donne alla
politica. Voglio fare un paragone: è un po' come sui pannelli
solari, il nostro collega Ferraris predispose un progetto di legge
- che poi La Torre ha attuato, quindi sono in qualche modo entrambi
responsabili -, per certi versi perfetto sulle energie rinnovabili:
"diamo contributi alle energie rinnovabili, facciamo tutto quello
che si deve fare, deleghiamo poi a un regolamento che è il più
preciso che esista sulla faccia della terra". Risultato finale:
nessuno ha fatto un pannello solare che sia uno, perché purtroppo
su questi temi innovativi bisogna mettere gli obblighi. In quella
legge, se vogliamo riformarla, dobbiamo dire: "in un condominio di
più di 4-5 appartamenti nelle zone in cui c'è inquinamento siete
obbligati a mettere i pannelli solari... o le caldaie ad alta
efficienza". Vedrà allora che ci saranno i pannelli solari, ci
saranno richieste di contributi, ci sarà un cambiamento di
mentalità. Se l'Europa non avesse mezzo gli "Euro 0, 1, 2 e 3",
saremmo tutti con le macchine non catalitiche. È l'obbligo che fa
cambiare le cose ed è per questo motivo che chiediamo che vi sia
l'obbligo ed è l'obbligo di cui ci facciamo tutti carico, perché
non è che nel nostro partito non abbiamo tale problema, però solo
se questa cosa è condivisa e la mettiamo come obbligo ci consente
poi di fare qualche passo avanti. Credo che queste proposte possano
avere un forte senso e credo che poi si possa anche concludere in
una maniera. Se c'era un modo di impedire il referendum, era quello
di approvare questa legge, perché tale provvedimento
sostanzialmente recuperando le parti più importanti della proposta
referendaria sulle alleanze preventive consentiva di dire che il
Consiglio regionale aveva fatto un ragionamento, aveva colto le
parti principali di quelle proposte e aveva dato delle risposte
serie. Non aver scelto questa, che era già un'ipotesi di
mediazione, o se non sceglierete adesso questa idea di mediazione,
porterà a una proposta di legge che non consentirà ai saggi di
poter dire che il referendum sulle alleanze preventive non debba
svolgersi.
Presidente
- La parola alla Consigliera Squarzino
Secondina.
Squarzino (Arc-VA)
- Noi non ci siamo soffermati in modo
particolare durante i lavori di Commissione rispetto a tale
provvedimento, ma dopo che abbiamo visto il risultato, la proposta
di legge n. 168 e soprattutto la proposta di legge n. 167, rispetto
alle proposte di iniziativa popolare di riforma elettorale, questa
è quella che più si avvicina sia per quanto riguarda le quote rosa,
sia per quanto riguarda le dichiarazioni preventive, sia per quanto
riguarda il premio di maggioranza. Voteremo tale provvedimento, in
particolare votiamo "a piene mani" e con convinzione il primo
articolo, perché questo è un articolo che va nell'ottica che prima
ho cercato di illustrare e che, seppure non è 1/3, è pure una cifra
il 30% che si avvicina parecchio, per cui dichiariamo il nostro
voto positivo rispetto a tale primo articolo.
Presidente
- Pongo in votazione l'articolo 1:
Consiglieri presenti: 30
Votanti: 27
Favorevoli: 7
Contrari: 20
Astenuti: 3 (Borre, Rini, Viérin Adriana)
Il Consiglio non approva.
Presidente
- Ai sensi dell'articolo 77, comma 2, del
Regolamento interno la proposta di legge viene respinta.
Il Consiglio respinge la proposta di legge n. 126.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK