Consiglio Regionale della Valle d'Aosta - Oggetto del Consiglio n. 242 del 25 novembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula
Oggetto del Consiglio n. 242 del 25 novembre 1998 - Resoconto
SÉANCE DU 25 NOVEMBRE 1998 (MATIN)
OGGETTO N. 242/XI Interventi atti a favorire il definitivo
restauro del Teatro Romano. (Interpellanza)
Interpellanza Preso atto dell'indecente condizione nella quale
viene presentato al pubblico, ormai da troppi anni, il teatro
romano, uno dei più significativi e spettacolari reperti
archeologici romani;
Considerato che le impalcature realizzate allo scopo di
restaurare il monumento sono ormai fatiscenti, oltre che
famose;
il sottoscritto Consigliere regionale
Interpella
l'Assessore competente per sapere:
1) quanto denaro pubblico è stato speso sino ad oggi per il
restauro del teatro romano;
2) se le eventuali spese sostenute sono risultate utili;
3) cosa intende fare l'Amministrazione regionale in termini
concreti e risolutivi per restituire al più presto ai cittadini e
ai visitatori questo monumento restaurato o quanto meno
ammirabile.
F.to: Lanièce
Président La parole au Conseiller Lanièce.
Lanièce (Aut) Ho presentato quest'interpellanza per sapere qual
è la situazione del Teatro Romano di Aosta, che rappresenta uno dei
massimi reperti archeologici storici dell'epoca romana, e che
purtroppo da diversi anni è coperto, alla vista dei turisti, da una
fitta trama di tubi.
Giustamente mi sono posto il problema di sapere a che punto è la
situazione, tenuto conto che le impalcature erano state poste per
riparare l'importantissimo reperto storico dallo smog e
dall'inquinamento, cioè per tutelarlo; però, visto che sono passati
parecchi anni, volevo sapere qual è la situazione attuale; quando
finalmente il Teatro Romano potrà di nuovo apparire nella sua
completezza alla vista dei turisti, vista anche l'importanza di
questo sito storico e le spese che sono state sostenute finora
dall'Amministrazione; inoltre voglio sapere a che cosa sono servite
queste spese e, infine, a che punto è l'iter per sistemare una
volta per tutte questo importante reperto storico romano.
Président La parole à l'Assesseur à l'éducation et à la culture,
Pastoret.
Pastoret (UV) Quest'interpellanza dà l'occasione a tutti di
conoscere la situazione, di fare il punto della situazione e di
dire quali sono le prospettive. In effetti è diverso tempo che il
Teatro Romano è impacchettato, come c'è stato modo già di dire
nell'interpellanza. Dirò velocemente quali sono stati gli
interventi che sono stati effettuati, che non sono interventi veri
e propri, ma, piuttosto, una serie di analisi e di studi.
Sono stati svolti dei cicli d'indagine che cito brevemente per
non essere troppo lungo, relativi a: rilievo climatico e
microclimatico sulla superficie della facciata, rilievo delle
condizioni ambientali, presenza di elementi inquinanti, valutazione
dell'aggressività ambientale sulle parti cementanti il conglomerato
che compone la maggior parte del monumento, studi di
caratterizzazione dei materiali e della loro provenienza,
valutazione statica del movimento, rilievo della distribuzione
delle varie situazioni di degrado mediante indagine macroscopica e
successiva informatizzazione su supporto capace di definire la
mappatura dei vari fenomeni, mappatura che è stata eseguita dal CNR
in considerazione anche del fatto che non avevamo gli elementi
tecnici presso i nostri uffici e i nostri laboratori per fare
questo, studio della composizione chimica dei prodotti di
alterazione, ipotesi relative alla loro origine, verifica delle
alterazioni cromatiche superficiali delle cause, prove di pulitura
mediante sistemi nomativi - sono stati usati sistemi laser - studio
delle componenti delle malte utilizzate nell'integrazione
dell'intervento archeologico fatto negli anni trenta, prove di
resistenza alla compressione e alla trazione dei principali
materiali.
Tutte queste cose sono state fatte ma non in modo definitivo,
perché si sa che quando si mette mano ad elementi di questo genere
si è in una continua fase di sperimentazione. Qui chiudo subito
l'aspetto che riguarda i costi che si situano a circa 600 milioni -
per l'esattezza 599.989.000 di lire - di cui circa 90 sono da
attribuirsi al ponteggio, per il resto sono spese inerenti tutto
questo tipo di attività.
Sono attualmente in corso o in fase di realizzazione, grazie
alla futura presenza, a breve, di un geologo presso l'unità
analitica della Soprintendenza, che verrà assegnato con una borsa
di studio da parte del CNR, tutta una serie di analisi. Si precisa
che queste analisi non sono risolvibili con le competenze e le
attrezzature del nostro laboratorio, il quale peraltro ha iniziato
ad avere tutta una serie di rapporti presso centri di ricerca e
università che hanno esperienza nel campo.
Attualmente comunque, a seguito di tutta una serie di risultati
acquisiti dalle fasi diagnostiche, gli uffici sono in grado di
predisporre un capitolato di appalto per l'intervento di restauro.
Rimangono però da valutare alcuni aspetti, che sono relativi ai
sistemi per la messa a disposizione e la successiva conservazione,
per i quali mancano ancora dati utili e sufficienti proprio in
virtù delle innovazioni e degli elementi innovativi che sono legati
a queste tecnologie.
In questo senso, appunto, c'è questo rapporto con il CNR; siamo
anche in attesa di una risposta relativa alla richiesta di
finanziamento relativa al progetto Parnaso, proposto dal Ministero
per la ricerca scientifica e dal Ministero dei beni culturali, nel
quale è stata proposta una messa a punto abbastanza rivoluzionaria,
che è la sperimentazione di sistemi adeguati di monitoraggio non
distruttivi, cioè fatti su base informatica, di modo che ci sia una
segnalazione puntuale di tutti questi elementi e che sia raccolta
una serie d'informazioni precise per le procedure di manutenzione e
conservazione necessarie.
Questo per quanto riguarda l'attività di tutela e di intervento.
Cosa si farà per il futuro? La fase attuale, sottolineata
dall'interpellanza, prevede di iniziare a togliere questi tubi e di
significare in qualche modo una fruibilità di questo monumento.
Innanzitutto è previsto il rifacimento di questo ponteggio, ma con
un'attitudine che consenta, da un lato, di finire gli interventi e,
dall'altro, di essere un utile strumento didattico e di visita.
In questo senso infatti il nuovo ponteggio, che è già stato
richiesto in data 21 agosto al Coordinamento dell'Assessorato al
territorio, ambiente e opere pubbliche, consentirà la progettazione
e il conseguente intervento di restauro, inoltre tale struttura
dovrà consentire la visita da parte dei turisti durante le fasi di
fermo del cantiere di restauro ed eventualmente anche in altri
momenti.
Il ponteggio dovrà essere completo di impianto elettrico,
idrico, fornitura di acqua ad ogni piano e di un ascensore
montacarichi adeguato per i portatori di handicap, al fine di
adempiere alle normative per le barriere architettoniche. In
sostanza, la realizzazione di un ponteggio per poter continuare i
lavori, ma anche per consentire la visita del monumento e
mantenerlo aperto al pubblico. Questa proposta, peraltro originale
che è già stata adottata in altre situazioni, non in Valle d'Aosta,
è finalizzata a dare informazioni e a mostrare al pubblico
interessato il monumento da un lato e i problemi progettuali
incontrati nella fase di restauro, oltre che a rendere partecipe
anche le persone che lo visiteranno ai problemi conservativi, in
modo da farlo diventare un laboratorio scuola. Questo nella fase in
cui si ultimano questi definitivi interventi, legati al centro di
ricerca e al progetto che abbiamo in collaborazione con il
Ministero.
Per il resto la stima che viene fatta dagli uffici è che, una
volta individuato - si spera in tempi brevi - il percorso di
restauro, questo dovrebbe concludersi in una fase di tre anni per
quanto riguarda l'insieme della struttura.
Président La parole au Conseiller Lanièce.
Lanièce (Aut) Mentre alla precedente interrogazione l'Assessore
aveva risposto in modo esaustivo e quindi mi ero anche
complimentato con lui, in questo caso - non sarà per colpa
dell'Assessore - sicuramente la situazione è diversa. E non
vorremmo che si ripercorresse la strada della famosa area
megalitica di Saint-Martin de Corléans. Tanto più che verso la fine
del suo intervento l'Assessore parlava di una stima di circa 3
anni, entro la quale probabilmente potrebbe venire ultimata
quest'opera di restauro. Però rileggendo bene il programma di
maggioranza presentato a giugno di quest'anno e soprattutto la
parte relativa alla cultura e ai beni culturali ho notato che si
parla di tutto, si parla del restauro di Sarre, del Castello di
Quart, Aymavilles, della Torre dei Balivi, ma non c'è nessun
accenno al Teatro Romano, per cui non vorrei che questa fosse una
stima data solamente per rispondere all'interpellanza. Sta di fatto
che nel programma di maggioranza, ripeto, non si parla
assolutamente di questo monumento, che è importante riportare alla
sua massima fruibilità attraverso un restauro da completarsi al più
presto, visto anche che sono diversi anni che il Teatro Romano è,
fra virgolette, "impacchettato".
Questa è una prima considerazione da fare, e cioè che non è
stato preventivato in questo programma di maggioranza il restauro
del Teatro Romano e quindi ci auguriamo che le parole che ha appena
detto l'Assessore possano verificarsi.
Per quanto riguarda gli interventi effettuati, vorrei solo fare
una considerazione. L'Assessore diceva che il nostro laboratorio
non è in grado di fare queste analisi approfondite, e pertanto si
deve fare riferimento al CNR, giustamente. L'unica cosa che mi
viene da dire è come mai sono passati tanti anni e non si è fatto
più di tanto, nel senso che la difficoltà del nostro laboratorio di
fare queste analisi penso fosse nota da parecchio tempo e quindi
probabilmente da tempo si poteva accelerare il tutto.
Ovviamente questa non è una cosa da imputare all'attuale
Assessore, ma è una considerazione che faccio in generale.
Per quanto riguarda il nuovo ponteggio che permetterà da una
parte di completare l'opera di restauro e dall'altra di garantire
la visita ai turisti, questa è una notizia interessante. Mi sembra
che l'Assessore abbia detto che è già stato fatto in qualche altra
zona … Ah, fuori Valle, infatti qui non
l'avevo mai visto! Verificheremo, comunque, quando verrà progettato
questo nuovo ponteggio, di cosa si tratta in effetti.
Restiamo in attesa di avere queste ulteriori delucidazioni in
merito al nuovo ponteggio, rimarchiamo che abbiamo timore che anche
questo intervento vada per le lunghe, quindi invitiamo l'Assessore
a seguire con maggiore attenzione questo problema anche perché il
Teatro Romano rappresenta uno dei reperti storici e monumentali
dell'epoca romana ed è giusto che venga al più presto restaurato,
per renderlo fruibile ai turisti.
Tenuto conto che fra un anno e mezzo ci sarà il Giubileo,
sarebbe opportuno, per quella data, rendere anche fruibile ai
turisti che verranno in Valle d'Aosta questo importante sito
storico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK