Consiglio Regionale della Valle d'Aosta - Oggetto del Consiglio n. 2891 del 12 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2891 del 12 luglio 2007 - Resoconto
OGGETTO N. 2891/XII - Approvazione del Piano pluriennale
2007-2009 per lo sviluppo del sistema informativo regionale, di cui
alla legge regionale 12 luglio 1996, n. 16.
Il Consiglio
Richiamata la legge regionale 12 luglio 1996, n. 16, recante
norme per la "Programmazione, organizzazione e gestione del sistema
informativo regionale. Ulteriori modificazioni alla legge regionale
17 agosto 1987, n. 81 (Costituzione di una Società per azioni nel
settore dello sviluppo dell'informatica), già modificata dalla
legge regionale 1° luglio 1994, n. 32. Abrogazione di
norme.";
Ricordato come l'articolo 1 (Piano pluriennale) della
predetta legge preveda al suo comma 1) che sia sottoposto ad
approvazione del Consiglio regionale un piano pluriennale volto sia
allo sviluppo, alla modernizzazione ed alla diffusione degli
strumenti, delle tecnologie telematiche e dei sistemi informativi
dell'Amministrazione regionale, sia all'intervento regionale nel
settore dell'informatica avente particolare riguardo allo sviluppo
ed alla realizzazione di una rete di collegamenti informatici
interessante l'intera Amministrazione regionale ed aperta alle
interrelazioni con gli altri Enti pubblici territoriali valdostani
e con le amministrazioni dello Stato;
Richiamata la deliberazione della Giunta regionale n. 3308
del 10 novembre 2006 concernente l'approvazione delle linee guida
per l'elaborazione del piano pluriennale in argomento, nonché gli
obiettivi che lo stesso dovrà perseguire;
Rammentato che la predetta deliberazione:
- dava mandato all'Assessore al Bilancio, Finanze,
Programmazione e Partecipazioni regionali di avviare la stesura del
piano pluriennale per il triennio 2007-2009,
- stabiliva che la stesura del piano dovesse avvenire, con il
coinvolgimento di tutti gli Assessorati regionali, da parte di un
gruppo di lavoro formato da rappresentanti del Dipartimento Sistema
Informativo, da rappresentanti degli enti operanti sul territorio
regionale e della partecipata INVA S.p.a., soggetti già individuati
nell'ambito del "Gruppo Guida" previsto dall'Accordo regionale in
materia di innovazione e sviluppo delle tecnologie informatiche e
telematiche nella Regione Valle d'Aosta di cui alla deliberazione
della Giunta regionale n. 4565 del 10 dicembre 2004, Gruppo
costituito con decreto dell'Assessore al Bilancio, Finanze,
Programmazione e Partecipazioni regionali n. 1 del 1° marzo 2005,
prot. n. 6042/ASS;
Preso atto che il gruppo di lavoro in questione ha concluso
il suo compito e ha prodotto l'allegato piano pluriennale;
Precisato che il periodo di tempo cui il piano in questione
si riferisce è esteso al triennio 2007-2009 e che,
finanziariamente, lo stesso corrisponde al relativo bilancio di
previsione triennale della Regione;
Vista la legge regionale 12 luglio 1996, n. 16 e, in
particolare, l'articolo 1 della stessa (Piano pluriennale);
Viste le motivazioni ed i contenuti del piano pluriennale di
cui trattasi;
Richiamata la deliberazione della Giunta regionale n. 4223 in
data 29 dicembre 2006 concernente l'approvazione del bilancio di
gestione per il triennio 2007/2009, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole rilasciato dal Coordinatore del
Dipartimento sistema informativo, ai sensi del combinato disposto
degli articoli 13, comma 1, lettera e) e 59, comma 2, della legge
regionale 23 ottobre 1995, n. 45, sulla legittimità della presente
deliberazione;
Visto il parere della II Commissione consiliare permanente e
con gli emendamenti della Commissione stessa;
Visto il parere del Consiglio Permanente degli Enti
Locali;
Delibera
1) di approvare l'allegato piano pluriennale 2007-2009, per
lo sviluppo, la modernizzazione e la diffusione degli strumenti,
delle tecnologie telematiche e dei sistemi informativi
dell'Amministrazione regionale nonché per l'intervento regionale
nel settore dell'informatica avente particolare riguardo allo
sviluppo ed alla realizzazione di una rete di collegamenti
informatici interessante l'intera Amministrazione regionale ed
aperta alle interrelazioni con gli altri Enti pubblici territoriali
valdostani e con le amministrazioni dello Stato;
2) di dare atto che tale piano pluriennale costituisce parte
integrante della presente deliberazione.
Allegato
(Omissis)
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Direi che oggi viene presentato al
Consiglio regionale il Piano triennale 2007-2009
sull'"e-government" e sulla società dell'informazione in Valle
d'Aosta. Su questo tema credo che ci debba essere un'attenzione
particolare da parte del Consiglio, perché abbiamo un punto
decisamente importante...
(interruzione della Consigliera Squarzino Secondina, fuori
microfono)
... credo che un documento così importante che merita una
discussione... ritengo possa valere la pena concentrare la nostra
attenzione sulle cose che vengono dette piuttosto che sul conteggio
dei numeri. Al di là di questo aspetto, che banalizza la politica,
amerei con voi condividere alcuni ragionamenti. Anzitutto, quando
si presenta un piano triennale, quando questo si inserisce
all'interno di una procedura consolidata, si cerca di valutare
quello che è stato fatto nei piani triennali precedenti, si cerca
di fare una valutazione sulle esperienze passate in modo da poter
cogliere le positività, piuttosto che le critiche rispetto a
un'azione passata. Rispetto a questo tema, il passato credo abbia
dato degli elementi di forte novità: il piano triennale precedente
ha cercato di valorizzare sicuramente le attività che vengono fatte
nell'ambito del sistema regionale, ma è stato fatto uno sforzo
notevole per creare un sistema, definito regionale, dove gli attori
erano, da un lato, la Regione, ma unitamente ad essa abbiamo
parlato di enti locali, di azienda sanitaria, del sistema
produttivo cercando di coinvolgere l'ente che rappresenta tutte le
categorie ossia la Camera di commercio, come pure l'Università.
Creando alcuni momenti di condivisione abbiamo finalmente fatto
decollare un progetto che per anni era negli intendimenti, ma mai
aveva avuto una sua concretizzazione: la rete delle pubbliche
amministrazioni, cosiddetta "RUPAR", e con una certa soddisfazione
nell'ambito del piano precedente abbiamo fatto decollare quello che
abbiano denominato "Partout", un sistema che ha coinvolto tutti gli
enti locali, tutti i Comuni sono collegati ed emanazioni dei Comuni
hanno già un concreto beneficio.
Rispetto a questo tema, tuttavia, non di sola connettività o di
sole strutture dobbiamo parlare, che sicuramente sono necessarie,
ma utilizzando dei termini matematici... condizione necessaria ma
non sufficiente, perché l'innovazione non consiste solo in
tecnologia o in uso di tecnologie, ma è anche e soprattutto una
questione culturale, perché se, da un lato, abbiamo la necessità di
avere banda; dall'altro, dobbiamo avere tutto un sistema e tutta
una cultura che converge sull'innovazione. È questo lo sforzo che
deve fare la pubblica amministrazione, l'Amministrazione regionale
e tutti quanti ed ecco qual è l'"incipit" per il nuovo piano
2007-2009: dobbiamo definire gli obiettivi, i contenuti, i
processi, i tempi, l'assetto organizzativo del percorso di sviluppo
di prodotti e servizi. Questo in una logica che non è una logica
egoistica e isolata, ma in una logica europea e italiana, in una
logica di un mondo globalizzato. Abbiamo come riferimenti quelli
che ho declinato precedentemente, ossia il contesto regionale,
quello nazionale ed europeo, il contesto mondiale, ma ogni contesto
ha dei punti di riferimento. Non è che oggi ci avviciniamo a un
piano triennale in un contesto che non ha riferimenti; ogni
contesto ha dei riferimenti importantissimi, quindi quello che oggi
andiamo a proporvi è un progetto coerente con gli indirizzi
europei, con gli indirizzi nazionali e con l'attività che è stata
fatta negli anni passati a livello regionale. È un piano triennale
molto ambizioso, dove la qualità dei dirigenti dell'Amministrazione
regionale e la qualità dei nostri collaboratori e dei consulenti ha
dato modo di proporvi un documento di alto profilo.
I ragionamenti che sottendono a questo piano triennale sono
sostanzialmente 3: l'inclusione, l'innovazione e ricerca e
l'"internal market". Il primo tema, quello dell'inclusione, è
assolutamente importante, oggi dobbiamo cercare di fare tutti gli
sforzi possibili per includere e quindi evitare che questa
innovazione escluda qualcuno da questo processo. Abbiamo da
valorizzare la partecipazione e quindi è una questione di
democrazia, abbiamo da costruire una logica di servizi pubblici che
diventano accessibili nell'ambito della rete, abbiamo una logica di
pari opportunità, dando il senso più ampio alle pari opportunità:
oggi, quando parliamo di pari opportunità, evochiamo probabilmente
le pari opportunità fra generi. Rispetto a questo tema, il concetto
di pari opportunità credo possa essere molto più ampio: le pari
opportunità non hanno tali vincoli, ma sono da definirsi come un
obiettivo per tutte le scelte. Rispetto a questo, parliamo degli
abitanti che vivono nelle realtà cittadine di fondovalle, realtà
marginali, abbiamo un ragionamento di pari opportunità rispetto
all'età. Oggi come oggi, vi sono i dati significativi che sarebbe
bene prendere a riferimento. Sopra i 60 anni probabilmente solo il
3% della popolazione è nella condizione di utilizzare i sistemi
innovativi e, se non facciamo tutti gli sforzi possibili per
includere una fetta importantissima della popolazione, fra qualche
anno le decadi più numerose saranno quelle superiore ai 70 e agli
80 anni; quindi immaginatevi se non ci poniamo come obiettivo
quello di includere questa componente così importante della
popolazione. Rispetto a questo, bisogna "fare sistema" ed è con
particolare orgoglio che anche in tale campo valorizziamo delle
attività che sono state fatte a regia regionale, con Agenzia del
lavoro, "Projet formation" abbiamo rilasciato pochi giorni fa 120
patenti europee informatiche e una gran parte di queste patenti
europee erano rilasciate a persone con più di 40 anni, persone che
hanno voluto rimettersi in gioco e intraprendere un percorso
migliorativo, mossi da un'ambizione personale. Nel contempo, se è
vero che muovono la loro professionalità con degli intendimenti che
sono personali, costituiscono una ricchezza per un'amministrazione
e per una comunità e anche su questo tema vorrei rimarcare
l'organicità non solo dei corsi di cultura generale, ma metodo e
sistema con delle qualificazioni, in modo da avere la spendibilità
di quel percorso fatto. Ho voluto ringraziare personalmente tali
persone per aver fatto questo tipo di percorso. Nell'ambito
dell'inclusione dobbiamo prendere a riferimento anche la
formazione: tutti gli sforzi che vengono fatti per dare degli
strumenti diffusi su tutto il territorio, che possano nella logica
delle pari opportunità dare delle possibilità a tutti, dobbiamo
avere un atteggiamento positivo. In questa logica, nel valorizzare
la convergenza di varie piattaforme, noi, oggi come oggi, vogliamo
valorizzare la comunicazione intesa come trasmissioni televisive,
come banda per l'accesso ai servizi informatici, come comunicazione
su telefonia fissa e mobile. Possiamo anche parlare a questo
riguardo di formazione, purché collegata alla tecnologia, quindi
parliamo di "e-learning", ossia attività formative che possono
essere fatte in modo delocalizzato sul territorio; quindi tutti gli
sforzi possibili per far convergere su questo nobile obiettivo che
è l'inclusione.
L'altro ragionamento che voglio farvi è sull'innovazione e
ricerca, intese come possibilità di una comunità di sviluppare
professionalità, competenze che diventino motivo di sviluppo
socio-economico, che diventino stimolo al mercato, che valorizzino
le tecnologie come fattore abilitante di crescita. L'innovazione e
ricerca quindi sistematica nell'ambito delle attività
dell'Amministrazione.
Il concetto dell'"internal market" è un qualcosa legato alla
valorizzazione del mercato: creare occasioni di lavoro, creare
delle specializzazioni nel settore "ICT", l'interazione e
l'integrazione con l'impresa e quindi "ICT" come fattore stimolante
per il mercato.
Questi non sono concetti teorici, ma sono molto pratici. Non
possiamo disconoscere che in tale globalizzazione avere
un'attenzione particolare sull'innovazione vuol dire avere
un'attenzione particolare su uno dei fattori di sviluppo più
importanti.
Definita la visione politica, il piano triennale si sofferma sui
fabbisogni e vi è un'attività di verifica e di approfondimento sui
fabbisogni dell'Amministrazione regionale rappresentata dalla
Presidenza, dagli Assessorati, ma è rappresentata anche dal
Consiglio regionale, che ha una sua autonomia, che ha una sua
programmazione... ma Consiglio regionale che ha partecipato
organicamente alla stesura del piano, ha partecipato alle riunioni,
al gruppo guida...
(interruzione del Consigliere Sandri, fuori
microfono)
... Consigliere Sandri, quando interverrà, dirà, se poi vuole
fare un'interpellanza, le porterò i verbali delle riunioni dove il
piano è stato analizzato e valicato.
Rispetto a questo tema, i fabbisogni della pubblica
amministrazione non si sono limitati al comparto regionale, ma si
sono estesi a tutti quegli enti che hanno partecipato a "Partout",
quindi, rispetto a questo, già in passato abbiamo avuto modo di
sottoscrivere un accordo con tutti i soggetti che aderiscono a
"Partout" e che valorizzano tale sistema. Nell'ambito dei
fabbisogni abbiamo cercato di verificare le esigenze dei cittadini
e le esigenze delle imprese. Rispetto a tali fabbisogni, abbiamo
dovuto capire quali potevano essere gli strumenti per dare una
risposta a questi fabbisogni, abbiamo dovuto definire le linee
guida e gli indirizzi di natura politica e tecnologica,
un'organizzazione, un governo e metodologie e non ultimo la
verifica delle fonti di finanziamento e il controllo economico
dell'attività, perché non possiamo non prendere in seria
considerazione gli sforzi di natura economica. È proprio su questo
argomento che vorrei porre la vostra attenzione: la Valle d'Aosta è
una Regione che, dal punto di vista commerciale, forse ha
un'appetibilità modesta dal punto di vista numerico, non
qualitativo, perché mettetela come volete, ma il mercato è
rappresentato da 120mila abitanti. Ora 120mila abitanti, seppure
con una popolazione fluttuante più elevata, diventa meno appetibile
probabilmente di realtà metropolitane con milioni di abitanti. È
proprio per questo motivo che, rispetto ad altre realtà, abbiamo
un'infrastrutturazione minore, lo vedete su qualsiasi argomento. La
banda larga gli operatori l'hanno valorizzata sull'asse centrale e
su piccole aree periferiche, il sistema televisivo anche quello
pubblico si regge su importanti finanziamenti fatti dagli enti
locali valdostani; se non vi fossero decine e decine di ripetitori
pagati dalle comunità montane, metà della Valle d'Aosta sarebbe al
buio, in quanto territorio non come popolazione. Ricordo a tutti
che metà del territorio, in virtù di quegli investimenti degli enti
locali, comunque ha un'offerta televisiva e di informazione
mortificata rispetto all'offerta che hanno gli abitanti di Aosta e
gli abitanti del fondovalle: questo credo sia un problema di
democrazia e non possiamo non tenerne conto, forse è più semplice
polemizzare che dare una risposta. Io, nella logica delle pari
opportunità, così care a tante persone, dico che anche gli abitanti
delle vallate hanno diritto ad avere le stesse informazioni che
hanno coloro che vivono ad Aosta e in fondovalle. Rispetto a questo
tema, credo che il Consiglio e il Governo regionale debbano fare
tutti gli sforzi per far sì che una televisione libera e non a
pagamento... collega Sandri, come vede, vado con la sua filosofia,
ma è la filosofia dell'Amministrazione regionale e quella del
Ministero attuale, ma devo dire la verità, collega Sandri, vorrei
serenamente fare un confronto con lei per capire qual è l'elemento
di discontinuità su questo tema fra il Governo precedente e
l'attuale. Sicuramente vi sono sempre delle differenze, ma devo
dire che mi trovo benissimo con l'attuale Ministero dove vi sono
delle persone molto responsabili, il Ministro Gentiloni ha
dimostrato una grande attenzione su questo tema, il dott. Fiori,
che è un alto responsabile, ha mostrato un'attenzione eccezionale e
credo che vi possano essere degli ottimi risultati.
Non vorrei tediarvi troppo, ma tale mia passione è dovuta al
fatto che questo è un argomento molto importante e su tale tema
vorrei fare anche un approfondimento nell'ambito della pubblica
amministrazione su alcuni temi che ritengo siano indispensabili.
Come Amministrazione regionale spendiamo molto, ma dobbiamo
assicurare un maggiore sforzo per ottenere dei risultati ancora più
elevati rispetto agli investimenti che facciamo, lo dico perché vi
sono alcuni temi che meritano di essere messi in evidenza. Prima di
tutto la condivisione. Da un lato, confrontandomi con tutti i
servizi vedo un'attenzione importante da parte dei vari
responsabili, ma hanno soprattutto una logica individualistica,
ossia cercare di risolvere il proprio problema, ma si preoccupano
relativamente poco di mettere la loro soluzione a disposizione del
sistema, vi è un po' una logica protezionista. Voi capite bene che
bisogna invece fare un passo avanti, bisogna considerarci una
famiglia, una realtà che merita di valorizzare degli investimenti
che possano essere messi a fattore comune, bisogna quindi cercare
di investire su alcuni processi. Abbiamo il problema
dell'archiviazione dei documenti, sempre più dobbiamo andare su
delle attività che mettono in rete tutto, in rete deve esserci
un'attenzione particolare nell'individuare delle procedure che
alleggeriscano il carico cartaceo. Nel dire che sulla rete deve
esserci tutto dico che non deve essere disponibile a tutti, ma deve
essere disponibile solo a chi ha competenze e titolo per quel tipo
di accesso. Qui tocco l'altro argomento: quello
dell'identificazione, che va di pari passo con la sicurezza, quindi
concentrarci su questi 2 "assets" che sono assolutamente
importanti. Se facciamo questo tipo di ragionamento, porteremo la
pubblica amministrazione ad essere quel fattore abilitante, quel
fattore di competizione, quell'attore di un progresso e di uno
sviluppo regionale.
L'altro giorno abbiamo firmato insieme al Piemonte e alla
Liguria con gli Assessori all'innovazione un importante protocollo,
e qui tocco un altro argomento, perché nella discussione qualcuno
ha sollevato un problema dicendo: "perché la pubblica
amministrazione non fa come ha fatto il sistema bancario?". Il
sistema bancario ha rivoluzionato tutte le sue procedure, ha fatto
delle aggregazioni e delle fusioni, ha creato delle strutture molto
competitive, ha rivoluzionato drasticamente il suo iter. In modo
arguto e intelligente l'Assessore della Liguria ha detto:
"sì, è
vero, le banche hanno fatto un passo molto importante, ma per fare
questo hanno mandato a casa migliaia di persone, perché una fetta
importante di lavoratori non era adeguata; rispetto a questo tema,
non c'era né formazione, né altro, di conseguenza ha incentivato
l'esodo di migliaia di persone che non erano in grado di
adeguarsi"
. Ora questo è un qualcosa su cui dobbiamo ragionare.
Non credo che la pubblica amministrazione possa fare come hanno
fatto le banche, ma se è vero questo, è vero che non possiamo
rimanere ancorati a degli stereotipi che ormai non sono più
attuali. Qualcuno di voi avrà avuto modo di vedere come è stata
presentata la "500" qualche giorno fa; nessuna azienda qualche anno
fa avrebbe presentato la "500" in questo modo. La "FIAT",
nonostante fosse l'interprete della tradizione industriale
italiana, non è più la "FIAT" di una volta, ha invertito
drasticamente la rotta e si è proposta per essere competitiva in
modo diverso rispetto a prima. La domanda che vi pongo è: la
pubblica amministrazione potrà proporsi oggi come si proponeva anni
fa? Può essere attuale una pubblica amministrazione che non segue
queste tendenze? La risposta credo sia abbastanza scontata e
l'innovazione e questo processo che ci obbliga a rivedere la nostra
organizzazione credo possa essere la chiave di lettura per avere
una pubblica amministrazione sempre più performante e competitiva.
La soluzione è stimolare le intelligenze esistenti in Valle d'Aosta
e al tempo stesso non chiuderci e questo lo dico con serenità,
perché non siamo chiusi, ma stiamo collaborando con il "sistema
Italia", con il CNIPA, con il Piemonte e la Liguria, con i quali
abbiamo firmato questo protocollo alcuni giorni fa, ma al tempo
stesso abbiamo firmato protocolli con altri Regioni del nord, come
il Friuli Venezia Giulia, con cui c'è uno scambio costante di
esperienze, con dei dirigenti dell'Amministrazione regionale che
sono andati a verificare quello che è stato fatto in quella
Regione... e, dall'altro, siamo aperti, ma nella condizione di dare
qualcosa agli altri. Anche lì con un po' di orgoglio devo dire che
abbiamo avuto un numero importante di Regioni che sono venute a
vedere quello che è stato fatto in Valle d'Aosta sul digitale
terrestre.
Abbiamo avuto il Piemonte, la Basilicata, la Provincia di
Trento... e tutte queste Regioni, dopo essere venute in Valle
d'Aosta, hanno presentato un'istanza al Ministero di aderire al
progetto "All digital" e ricordo che la denominazione "Valle
d'Aosta all digital" è da "copyright", perché è nata in Valle
d'Aosta e, rispetto a questo, abbiamo tanto da imparare, ma anche
qualcosa da mettere a disposizione. Spero che da tale discussione
emergano delle valutazioni interessanti, faremo tesoro delle cose
che ci verranno dette e spero di fare insieme a voi tale scommessa,
che è una scommessa fondamentale per il futuro della Valle
d'Aosta.
Si dà atto che dalle ore 9,41 presiede il Vicepresidente
Tibaldi.
Presidente
- Apriamo la discussione generale.
La parola alla Consigliera Squarzino Secondina.
Squarzino (Arc-VA)
- Volevo solo, fra parentesi,
all'inizio del mio intervento ricordare che, se era mia intenzione
richiamare il Presidente del Consiglio a fare particolarmente
vigilanza sul numero legale, non era per un'azione formale, ma
perché osservavo che un documento così importante viene discusso
con un'aula nuova. Dato che non volevo mettermi a contare e volevo
ascoltare con attenzione, avevo richiesto al Presidente del
Consiglio di vigilare su questo aspetto.
Credo che l'Assessore Marguerettaz conosca benissimo qual è la
differenza fra essere membro di una maggioranza o membro di
un'opposizione e che sia troppo intelligente per non sapere che
ogni realtà ha aspetti positivi e negativi. Giustamente chi propone
un progetto sottolinea gli aspetti positivi, chi invece non
condivide quella realtà - per tanti motivi: perché non è collocato
in quel progetto politico, perché non ne ha condiviso
l'elaborazione... - è chiamato anche ad individuare le criticità,
con onestà intellettuale, come sempre, Assessore. Chiedo quindi
pari opportunità fra maggioranza ed opposizione, pari rispetto e
dignità fra maggioranza ed opposizione, visto che lei, vuole
estendere questo concetto di pari opportunità, lo condivido e
quindi lo estendo al massimo.
Detto questo, come già avevamo detto in Commissione, sia qui di
fronte a un piano triennale 2007-2009 elaborato dal Dipartimento
sistema informativo, un lavoro che a nostro avviso è fatto bene,
l'ho detto in Commissione, lo ridico adesso, ossia veramente si
legge dietro a queste pagine un grosso lavoro di riflessione, di
approfondimento, di rapporti con tutto il mondo dei nuovi sistemi
applicativi e delle nuove tecnologie, per cui effettivamente qui
c'è un grosso lavoro. Vi è anche la capacità di mettere insieme una
serie di elementi secondo delle finalità, secondo degli obiettivi
condivisibili. Secondo aspetto positivo: si tratta di un piano
regionale che prende in esame tutte le varie realtà della Regione,
non solo quelle a livello più pubblico: Comune, Regione, Comunità
montana, Consiglio, Camera di commercio, enti e strutture
associative, ospedaliere, enti parco, turismo, università,
biblioteca, ma anche le imprese, il mondo esterno
all'Amministrazione regionale, con l'obiettivo di "fare sistema
Valle d'Aosta". Credo che questo sia un obiettivo condivisibile, un
obiettivo che aiuta questa Regione a fare un passo avanti rispetto
al proprio sviluppo. Riconosciamo tali positività e siamo ben
contenti che tali professionalità siano presenti all'interno della
nostra Amministrazione.
Siamo convinti anche che l'utilizzazione dei sistemi, ma anche
della cultura innovativa che vi è dietro ai sistemi informatici può
far fare un passo in avanti a tutta la Valle d'Aosta. Il piano è un
tentativo di delineare quanto si potrebbe fare per avvicinarsi
sempre più a questo riguardo: analizza le situazioni esistenti,
analizza i bisogni, analizza le varie tappe, cerca di vedere quello
di cui c'è bisogno e individua cosa bisogna fare. Mi spiego con
degli esempi. Parlando del sistema scuola, dice: "... qui bisogna
assolutamente favorire un interscambio dei dati fra le varie
scuole, la Sovrintendenza agli studi, l'Università, l'Agenzia
regionale del lavoro...", quindi prevede come progetto il
potenziamento di infrastrutture di connettività delle istituzioni
scolastiche e l'evoluzione tecnologica secondo un modello proprio.
Così pure vi è l'esigenza da parte delle biblioteche comunali di
essere collegate alle biblioteche regionali, per cui è previsto
questo collegamento. Faccio degli esempi minimi per non affrontare
tutte le questioni più ampie. Vi è anche nel Progetto "Partout"
l'esigenza di collegare fra di loro tutti i dati anagrafici dei
Comuni e questo va bene, un piano con tanti progetti, un piano con
notevoli risorse, siamo al 2% del bilancio - ricordava l'Assessore
in Commissione -, siamo di fronte a una previsione di 77 milioni di
euro in 3 anni, è una cifra notevole, è una cifra con cui si pensa
di intervenire nelle infrastrutture ferroviarie, tanto per dare
l'idea dell'ampiezza. È chiaro che, se lo confrontiamo con le
strade, è un altro discorso, ma è veramente un impegno notevole che
ha senso fare se poi produce innovazione.
Qui cominciamo ad avere alcuni dubbi, qui arriva la parte
critica, nel senso che vi è un punto debole e il punto debole è un
"gap" culturale dell'amministrazione fortissimo, non del
Dipartimento sistema informativo, come abbiamo detto prima, è un
nucleo di persone e di competenze, non entro qui nel merito, perché
non è questo il momento di dire se sarebbe stato più utile avere
tali competenze tutte interne all'Amministrazione o qui solo alcune
risorse che poi utilizzano competenze e risorse esterne, ma il
punto debole è proprio questa assenza culturale
nell'Amministrazione: la cultura dell'innovazione. È la struttura
stessa che è così, tant'è che anche i piani precedenti avevano
delle affermazioni dell'importanza degli strumenti informatici
all'interno dell'Amministrazione, ma di fatto non sono riusciti a
smuovere granché, dobbiamo dircelo, ma perché? Perché erano state
viste queste introduzioni come strumenti e giustamente nella
relazione si insiste sul fatto che non bisogna pensare a strumenti,
ma a processi; finora sono stati vissuti più come strumenti e
diciamo che purtroppo in alcuni casi sono ancora vissuti come
strumenti anche adesso. Se vediamo alcuni progetti proprio in
questo piano triennale, che dovrebbe innovare e cambiare
l'Amministrazione, vediamo che in alcune situazioni il problema è
definire modelli e procedure conformi alle vigenti disposizioni in
materia, ma non ci si chiede tutte tali procedure come si
inseriscono in tutto il resto del contesto, ossia qui l'obiettivo
rimane ancora: uso lo strumento informatico per essere più aderente
alla legge. Questo è un esempio, adesso vedremo se le banche dati
con cui si è voluto realizzare la modifica della gestione del
sistema nomine per il sistema incarichi, che era nel progetto
2006... vediamo se effettivamente sono state fatte tali banche dati
solo per rispondere all'esigenza del servizio dell'ufficio o anche
per rispondere all'esigenza degli utenti. Qui non me ne voglia
l'Assessore, non è lui l'interessato, ma, quando ho chiesto un
elenco di consulenti secondo una serie di parametri, mi è stato
dato l'elenco secondo solo il criterio temporale e non secondo
altri parametri. Vuol dire allora che queste banche dati sono fatte
in modo non intelligente, ma solo limitato all'uso che
quell'ufficio intende fare. È questo quello che voglio dire quando
ribadisco che finora non dappertutto, ma in molti casi è stato
vissuto come strumento. Lo vediamo anche nel rapporto con gli altri
enti, qui in modo molto chiaro anche il piano dice nel momento in
cui voglio individuare il rapporto fra Amministrazione regionale e
gli altri enti... si dice che finora
"agli enti locali viene
richiesto un gran numero di dati dalle diverse strutture
dell'Amministrazione, per scopi diversi, spesso non pianificati,
che richiedono frequenza e granularità talvolta differenti,
talvolta similari, creando un sovraccarico notevole..."
e qui
siamo finora... ma il "finora" comprende anche gli ultimi 3 anni
del precedente piano. Anche nei collegamenti con gli enti quindi la
logica è sempre prevalente... quella dell'ufficio, che esigenze ha
il singolo ufficio, la singola procedura, il singolo funzionario e
vuole lo strumento per passare dal manuale all'informatico, è un
po' questo.
Anche lo stesso "Partout" è il tentativo di trasformare quello
che era il modello chiuso di "RUPAR" a un modello più aperto, per
dire che tutta la cultura dell'Amministrazione verso l'informatica
è stata indirizzata alla consapevolezza che questo fosse uno
strumento per fare prima, ma non tanto altro di più, mentre
dovrebbe essere un processo, lei lo ha ricordato. Il processo vuol
dire ripensare in modo nuovo a tutto il lavoro che si sta facendo,
ripensare la logica di quello che si sta facendo, ma qui torniamo
al punto di partenza: se la logica che ho è che voglio che si
realizzi bene la mia procedura, lei capisce che anche tale
ripensamento non serve a niente e questo è l'elemento debole,
perché? Perché, quando andiamo a vedere tutta la serie di
interventi che sono previsti per la pubblica amministrazione,
allora non è un elenco pedissequo, penso sia utile: Presidenza
della Regione, vi è tutto un elenco, poi conclude come punto di
attenzione dicendo che bisogna riorganizzare i processi interni e
si precisa che l'utilizzo degli strumenti a disposizione implica
una riorganizzazione dei processi interni; Assessorato
dell'agricoltura: anche qui implica la riorganizzazione dei
processi interni; Assessorato delle attività produttive:
riorganizzazione processi interni; Assessorato del bilancio:
riorganizzazione dei processi interni; Assessorato della cultura:
diciamo che ha solo un modello centralizzato di organizzazione,
sembra mettersi un po' da parte, quindi qui non capisco bene;
l'Assessorato della sanità si preoccupa solo di definire modelli e
procedure secondo la legge, ma non ha neanche accolto questa idea
della riorganizzazione; Assessorato del territorio:
riorganizzazione processi interni; Assessorato del turismo: anche
qui non vi è questa consapevolezza di dover riorganizzare i
processi interni, forse sono già tutti organizzati, non lo so.
Questo per dire che o si passa attraverso una riorganizzazione dei
processi interni e del modo con cui ci si organizza, oppure tutto
questo è solo un libro di buone intenzioni e fra 3 anni saremo di
nuovo al punto di partenza. La stessa cosa vale anche con
l'attività che viene fatta con gli altri enti esterni alla Regione,
anche per questa attività, che viene descritta... lo stesso
"Partout"... viene detto con molta chiarezza... tutti questi
progetti... e sono diverse pagine... conclude dicendo:
"necessità di una forte collaborazione, cooperazione e
condivisione interistituzionale nella definizione dei risultati da
perseguire e nella realizzazione degli interventi e progetti
necessari al loro perseguimento"
. Ancora:
"lo sviluppo del
portale Partout richiede una forte rappresentanza ed adesione al
modello... al fine di costruire un sistema di utilità...",
quindi una grande collaborazione. Queste però, che sono
affermazioni importanti, rimangono - è l'elemento debole che
vogliamo sottolineare - solo come delle affermazioni di principio,
perché non vedo né in questo momento nell'Amministrazione - mi
riferisco a chi governa - e nei suoi comportamenti, né nelle
indicazioni presenti nel piano degli elementi che ci facciano
"scattare" e ci facciano passare da una situazione all'altra.
Già ieri ricordavo con una battuta che, nel momento in cui la
Regione vuole valutare l'operato dei propri dirigenti, l'elemento
dell'innovazione viene all'interno di 100 punti calcolato 5 punti
(5%): questo vuol dire che la stessa Amministrazione non considera
importante tale elemento. Ha poi detto: "sì, collaboratori...
addirittura un collaboratore può arrivare a 10% nel calcolo del
proprio salario di incentivo se applica una delle tante procedure
innovative proposte". Lei capisce che con tale ritmo negli uffici
una procedura all'anno mi sembra poco, credo che qui richieda agli
uffici più di 3 procedure all'anno per attuare questo progetto
triennale, Assessore!
Ancora: vi è un elemento di debolezza, in questo caso politica,
che il piano individua. Quando a pagina 9 si fa la sintesi sugli
interventi precedenti rivolti all'Amministrazione regionale, si
dice: "sì, in alcuni casi abbiamo fatto anche cose migliori
rispetto alle aspettative" e l'esempio è sempre e solo uno: i
medici di medicina generale sul territorio e va bene. Si dice poi:
"a fronte del risultato generale è importante evidenziare che
alcuni risultati sono stati penalizzati o comunque fortemente
condizionati da fattori esterni al contesto gestionale
dell'Amministrazione"
, ossia al contesto del Dipartimento...
Servizio tecnologico e informatico che gestisce tutto, perché?
Perché qui variano... variazioni nell'ambito della Giunta regionale
e qui aggiungo: non solo variazioni nell'ambito della Giunta
regionale, che è cambiamento di Governo, non è cambiare un
Assessore rispetto a un altro, ma è il cambiamento dei dirigenti.
Quando facciamo delle osservazioni in questo Consiglio sembra che
abbiamo un'attenzione ai dirigenti chissà poi perché: perché è un
nostro tema caro, abbiamo presentato anche delle leggi per
riformare questo... e invece è perché sono la struttura portante
dell'Amministrazione. Non si può pensare che una struttura di
dirigenti la si possa cambiare come si vuole, ossia qui un nuovo
Assessore arriva, cambia a cascata una serie di dirigenti, ma non
solo, all'interno dello stesso dipartimento vi sono ancora dei
cambiamenti continui, vi sono 2 temi che ricorrono abitualmente
nelle deliberazioni settimanali: consulenze e collaboratori
esterni, cambiamenti nella struttura dirigenziale. Qui si dice...
ma è vero... se con il continuo cambiamento di dirigenti, dettato
da esigenze che possono essere legittime - rapporto fiduciario,
necessità di governare e di poter contare -, si svuota, si
indebolisce la struttura portante dell'Amministrazione, che è
l'apparato dirigenziale con i propri progetti e con tutto il lavoro
che si sta facendo, si indebolisce di fatto questo che è un
processo di innovazione: questo c'è ancora e su questo non vi è
nessun elemento di cambiamento.
Ancora: posso capire tutto, però anche la descrizione del
processo che dovrebbe attivare e presiedere a tutta l'attuazione
del piano è molto chiara, ma vi è un elemento fondamentale che non
viene indicato, perché non vi è politicamente la volontà di farlo,
o non si capisce l'importanza di doverlo fare, o si vuole demandare
a una struttura un compito che non è suo: ossia chi presiede tutto
questo processo, chi presiede nell'Amministrazione regionale la
volontà di rivedere le procedure, l'amministrazione? Tutte quelle
cose che abbiamo detto nei vari Assessorati, lei crede che fra 3
anni saranno fatte? Ma no! Credo che ogni Assessorato continuerà a
fare quello che ha fatto, un pezzettino per volta, adotterà quella
tecnologia che è più utile per soddisfare un aspetto e in questo
caso direi che l'Assessore al turismo è stato il più chiaro, ha
detto: "abbiamo una serie di esigenze molto importanti..." - e le
ha elencate - "... non sentiamo l'esigenza di rivederci come
struttura perché per noi così va bene". Può darsi che abbia ragione
come Assessorato, ma si tratta di pensare nella logica della
qualità innovativa dell'intera struttura amministrativa qual è
l'interesse maggiore, chi pensa a queste cose, chi lo presiede.
Adesso l'unica struttura dell'Amministrazione regionale che ha
questa consapevolezza è il Dipartimento sistema informativo, ma è
un dipartimento all'interno di un grande Assessorato che non ha
competenze sull'organizzazione e sui dirigenti, non è compito suo!
Vedete allora che qui non è realistico questo piano, non ha le
"gambe" per potersi realizzare.
Per tutto quello che è il rapporto con l'esterno, ben ricordava
prima l'Assessore le imprese, il mondo esterno, i progetti... ma
gli imprenditori quante volte ce lo dicono, sono loro i primi a
chiederci di cambiare le procedure, di rendere più agevole il
tutto, sono loro che ci chiedono la ferrovia, la banda larga, sono
loro e noi per adattarci lo facciamo. Noi dall'interno non abbiamo
nessuna volontà politica, mi dispiace riconoscerlo, perché non vi
sono gli strumenti che consentono di fare questo salto di qualità.
Certo che non è il caso di far fuori il personale, chi lo ha mai
detto? È possibile ripensare in modo diverso l'utilizzo del
personale, in un progetto più ampio, ma certo! So che l'innovazione
fa sì che di fatto io abbia un esubero reale - dico un numero a
caso - di 100-200 persone che non mi servono più, ma allora mi
preoccupo di verificare come riutilizzarle, come reinserirle. Non
devo appesantire tutta la struttura e il processo innovativo solo
perché ho alcune persone da sistemare, ma dove siamo mai?
Ho già concluso, perché le cose più importanti le ho già
dette.
Si dà atto che dalle ore 10,19 riassume la presidenza il
Presidente Perron.
Presidente
- La parola al Consigliere Sandri.
Sandri (GV-DS-PSE)
- La società dell'informazione fa dei
grandi passi avanti, oggi mi funziona anche il microfono, quindi
non posso che essere soddisfatto del miglioramento
tecnologico...
Stiamo parlando di un argomento molto importante, credo che
questa sia una delle grandi scommesse su cui la Valle d'Aosta si
gioca il benessere futuro ed è una scommessa anche rilevante,
perché significa la "ferrovia dell'informazione", l'"aeroporto
della comunicazione", insomma queste infrastrutture che fanno di
una regione una regione competitiva, fanno di una comunità una
comunità competitiva, oppure ne decretano il suo indebolimento.
Qui bisogna essere molto chiari. Nel "pacchetto", come sempre
quando i piani triennali sono molto pieni di parole inglesi, quando
ci vai a fare un po' di analisi attenta, ti rendi conto che non c'è
dentro niente. Esiste tutta una serie di buoni propositi e di
organizzazione di lavoro, di cronoprogrammi, di identificazione di
obiettivi che apparentemente sono molto condivisibili, ma appena si
va "a metterci il naso", ci si rende conto che sono "fumo negli
occhi" per coprire il problema vero: il problema vero è che vi sono
80 milioni di euro di torta da giocarsi su questa cosa e la cosa
importante è che si lascino libere le mani al manovratore affinché
possa fare quello che vuole senza nessun controllo e, quando ci si
mette un bel po' di parole inglesi, ti sei dato un po' di "lustro"
e non hai fatto capire niente a nessuno! Abbiamo cercato di
superare la cortina fumogena messa su tale cosa e siamo andati a
"fare un po' di pulci" e la "pulce" principale è questa - è stata
detta dalla collega Squarzino e condivido pienamente -: diciamo che
il "sistema Partout" è "Partout" tranne in Via Piave 1. Noi avremo
che tutta l'Amministrazione regionale è tutta in linea e i
Consiglieri regionali dovranno continuare per avere i dati, carta e
penna, a chiedere in base all'articolo 116 del Regolamento di poter
fare il loro lavoro. Questo è vergognoso, tale piano triennale che
interessa gli Assessorati, i Comuni, l'Università, eccetera, si è
dimenticato di un organismo, quello che dovrebbe essere il suo
proprio controllo, perché non volete avere il controllo! A tale
piano triennale noi voteremo contro finché non sarà data al
Consigliere regionale la possibilità di essere "on line" su tutte
le banche dati della Regione! I Consiglieri regionali, nello
spirito dell'articolo 116, che è stato fatto quando c'era la carta
e la penna, devono potere in tempo reale avere accesso alle
informazioni, non è possibile che, per avere dei dati presenti
sulla banca dati dell'Amministrazione regionale a disposizione dei
dirigenti, che li vedono sul "monitor" in pochi centesimi di
secondo, debbano perdere 30 giorni per poter avere le risposte!
Questa è una vergogna! "Partout" è un sistema chiuso sotto il
controllo dell'Amministrazione regionale, anzi forse è il controllo
dell'Amministrazione regionale sugli enti locali e su questo non ho
avuto modo di andare ad approfondire la questione, ma sarebbe da
divertirsi, perché rientra in quella logica di controllo del
territorio cara a una certa forza politica. Credo che questo sia il
primo passo per vedere se avete voglia di confrontarvi con la
realtà e con chi la pensa diversamente da voi, oppure se avete
paura di essere controllati, di verificare le cose che fate perché
è meglio non vederle, sapendo che "ne fate di cotte e di
crude".
Vi è poi una serie di dati che dimostrano la mancanza di
capacità di valutare i pesi; l'enfasi che è stata data alla tivù
digitale è pari solo all'enfasi che è stata data dal Presidente del
Consiglio alla televisione ai gruppi consiliari. I Capigruppo del
Consiglio regionale sono stati omaggiati dal Presidente del
Consiglio di un televisore con un videoregistratore a cassette, una
roba che non si trovano neanche più le cassette... comunque è
talmente importante per l'Amministrazione regionale la tivù
digitale che ovviamente lì sopra il digitale non c'è! Ho fatto una
verifica l'altro giorno, devo dire: non preoccupatevi, non andate a
comprarli, tanto sono tutti spenti questi televisori e non li ha
mai utilizzati nessuno. Ricordo una volta sola di aver visto
nell'ufficio di un altro Capogruppo, che stava guardando il "Tour
de France" un paio di anni fa... ma è l'unica volta che mi ricordo
siano stati utilizzati, ma è evidente che questo corrisponde al
peso della tivù digitale. La tivù digitale, che è stata il grande
fiore all'occhiello di cui ci avete riempito le tasche "a tutto
spiano" un anno e mezzo fa, intanto non ha portato niente; come
avevamo detto, i canali francesi che avremmo dovuto avere per
sviluppare la nostra francofonia non si sono visti, mi dicono che
invece fuori valle nel digitale terrestre esistono, non esistono in
Valle d'Aosta: non ho capito se è un'autonomia al contrario... ma
va bene... "France 24", così si chiama la televisione che esiste in
altre parti d'Italia e in Valle d'Aosta non c'è. La cosa buffa è
vedere il canale dell'Amministrazione regionale sul digitale
terrestre, perché emerge immediatamente una notizia: che il nostro
Presidente della Regione si chiama con un nome e un cognome, è nato
in una determinata data, ha conseguito una determinata laurea e fa
il giornalista; questa è la novità dell'informazione, questa è la
tivù digitale. Vi è un dato, tornando a questioni più serie, che
dimostra che, da quando c'è la tivù digitale in Valle d'Aosta, per
fortuna la gente guarda meno la televisione. Questo è stato un
successo dell'Assessore Marguerettaz, quindi credo che gli dobbiamo
dare merito di aver inflazionato talmente tanto questo strumento
che nessuno ne può più e preferisce dedicarsi ad altre cose.
Vi sono altre 3 questioni, molto rapidamente anche se si
dovrebbe poter stare su questo testo da 80 milioni di euro molto
più approfonditamente, allora la prima e la seconda questione che
volevo sviluppare riguardano gli strumenti. Qui ci si "riempie la
bocca" del fatto che vogliamo difendere la montagna, le valli
laterali, chi è abbarbicato in questi luoghi difficili a difendere
la propria identità, la propria cultura, la propria economia, il
proprio diritto di fare una vita dignitosa come qualunque
cittadino, quindi di avere la pari opportunità di poter vivere sul
territorio; dopodiché viene spacciato come grande passo in avanti
una convenzione con "Telecom" della banda larga a 640 KB, andate a
chiedere a qualunque ragazzino di 16-17 anni che scarica musica e
vi dirà che 640 KB è la tecnologia dell'altro ieri, non di oggi. Se
facciamo un piano triennale che dovrebbe portare all'eccellenza
tutta questa situazione, dovremmo cominciare a pensare che tutto il
territorio della Valle d'Aosta dovrebbe avere 20 MB e non 640 KB!
Questo è, dal punto di vista della banda larga, l'ammissione di un
fallimento, perché non solo non vi è oggi la banda larga in
moltissimi Comuni della Valle d'Aosta, ma non vi è neppure la
prospettiva che vi sia, perché la banda larga a 640 KB sicuramente
nei prossimi 2 - 3 anni sarà totalmente fuori mercato e avremo
fatto uno sforzo con una roba che... non c'è niente.
Non sto a parlare poi del "Wi-Fi", per fortuna che in Valle
d'Aosta vi sono dei Comuni che si sono dati una mossa, perché, se
aspettavamo l'Amministrazione regionale, eravamo ancora lì. Il
famoso "WiMAX"... non ho trovato la parola qui dentro, forse mi è
sfuggita, ma sicuramente non ha una rilevanza significativa in
questo piano triennale il mitico "WiMAX", eppure ne aveva parlato
più volte in Consiglio regionale. Se tutto questo è un piano per
irrobustire il potere di controllo della Regione e il potere di
accentrare a livello regionale nel DSI una serie di possibilità di
informazione, lo si dica, è una scelta politica, ma non spacciamolo
come qualcosa che rende le cose più facili ai cittadini!
Vi sono ancora 2 questioni: una è quella della lingua; sono
rimasto colpito a pagina 12 di questo nuovo bilinguismo
franco-inglese, che non credo faccia parte dello Statuto della
Valle d'Aosta: vi è il sistema della Mediateca del BREL che viene
identificato come "Bureau régional ethnology et linguistique", è
interessante questa cosa, credo sia un'apertura verso l'inglese che
deve essere apprezzata. Ve ne sono anche altre, ma le evitiamo,
questa era la più divertente, perché un problema non risolto da
tale piano è il problema della lingua. Il piano è in italo-inglese,
vi sono un sacco di espressioni: "call center", "customer care", ma
ce n'era una in particolare, uno schemino a pagina 43 in cui non si
scrive impresa o "entreprise", ma una "enterprise" che fa più fine,
poi "citizen", che sono i cittadini, "e-government", ossia non è
che si poteva fare una cosa in italiano o in francese, ma bisognava
farlo in inglese. Sulla lingua allora - e lo dimostra la confusione
di tale piano triennale - non si è fatta una scelta; tutte queste
informazioni saranno in italiano, in francese, in tutte e 2 le
lingue, saranno in inglese, saranno in tutte e 3 le lingue? Questo
è importante capire. È un passaggio non da ridere! Sono riflessioni
fondamentali, perché un costo è fare una cosa in una lingua, un
altro costo è fare un intervento in 2 o 3 lingue e ancora che
spendibilità ha un sito in italiano e in francese; un sito in
italiano, francese e inglese; oppure in inglese con parti tradotte
in italiano e in francese? Su questo non si dice niente, vorremmo
sapere come sarà organizzata tale tipo di informazione. Presumo in
italiano, perché, fra l'altro, sarà interessante capire se questo
testo, dopo che sarà approvato in Consiglio regionale, sarà
tradotto in francese, perché, come tutti gli atti del Consiglio,
dovrebbe essere bilingue. Questo problema allora lo dobbiamo una
volta o l'altra affrontare, faccio una riflessione sopra? Oppure
prendiamo la scorciatoia dell'inglese per risolvere il problema? È
un problema che oggi in Svizzera è all'ordine del giorno, perché i
cantoni vogliono mettere al posto che la seconda lingua nazionale
l'inglese come lingua obbligatoria, la Confederazione è arroccata
alle 4 lingue madri della Svizzera, però almeno ne discutono, qui
non se ne può discutere, mi piacerebbe sapere qual è la lingua
veicolare e qui non c'è scritto.
Infine il punto sui giovani e la formazione. Tutto questo è
molto bello, probabilmente spenderemo soldi a fare rete, a comprare
"computer" di altissimo livello, ma come giustamente ha accennato
all'inizio l'Assessore... ed è l'unica parte che ho veramente
apprezzato sul fatto che c'è nella nostra Regione una popolazione
che è vuole confrontarsi con questi nuovi strumenti e vuole
diventare "alfabeta" in tutto ciò... ma cosa c'è qui dentro per
"alfabetizzare" i nostri giovani? Li avete visti i "computer" che
ci sono nelle scuole? Credo che abbiano ancora il "DOS Olivetti":
l'"Oli-DOS"... "MS-DOS" è arrivato dopo, prima c'era "Oli-DOS"
dell'"Olivetti", poi è arrivato "Microsoft" di "IBM" con
l'"MS-DOS"... sono già "MS-DOS"...
Credo che qui si debbano fare delle riflessioni di tutt'altro
genere, ai giovani valdostani a un certo punto della loro vita, che
sia 10 o 12, io non sono esperto in pedagogia... bisogna garantire
a tutti non solo di avere a scuola la possibilità di avere
l'accesso all'informatica e alla conoscenza informatica e di sapere
come funziona un "computer", ma di averlo anche a casa per poterci
lavorare come tutti gli altri ragazzi, perché questo fa
l'uguaglianza fra cittadini, le pari opportunità di poter competere
nella vita! Ma se uno a 14-15 anni non ha il computer e il suo
vicino ce l'ha, è già sfavorito, ha già perso metà delle "gare"
della sua vita! Su tali cose qui non c'è una parola, questo invece
sarebbe uno di quegli argomenti fondamentali per andare ad
intervenire davvero sulle nuove generazioni... e allora dobbiamo
andare a "prenderle" nei luoghi di lavoro, se lavorano a 15 anni,
nelle scuole se sono a scuola a 15 anni, bisogna intervenire
drasticamente affinché tutti abbiano le stesse possibilità. Devo
dire che il "Governo Berlusconi" almeno su questo un tentativo lo
aveva fatto: il "bonus" per l'acquisto del "computer", qui non c'è
niente di tutto questo, ma allora si fa un grande "Partout", un
grande servizio aperto... dopodiché non si dà alla gente la
possibilità di accedervi, forse allora il problema è il contrario:
è dare alla gente la possibilità di accedere e poi vedere come
modificare quello che è l'accesso.
Tutte queste motivazioni ci portano a dire che vi è una chiusura
in una logica di palazzo all'interno dell'Amministrazione regionale
e delle logiche all'interno del DSI, che sono logiche da tecnici,
ma non possono essere accettate come logiche da politici. Se
vogliamo vincere le grandi sfide, che sono le sfide del fatto che
il Consiglio regionale possa fare il proprio dovere, se vogliamo
vincere la sfida che l'informazione deve essere libera e pubblica,
se vogliamo mettere la banda larga a disposizione della popolazione
e tutti gli altri mezzi di comunicazione moderni come "Wi-Fi",
"WiMAX", se vogliamo davvero evitare la "babele" delle lingue ed
essere efficaci nell'informazione scegliendo un mezzo veicolare
principale e che sia detto quale sia, inglese, francese o italiano
a me poco importa... ma tutto l'aumentare... questo comporta un
costo inaccettabile dal punto di vista funzionale e finché non si
capirà che, attraverso la scuola e l'informatizzazione, l'avvio
delle opportunità ai ragazzi di poter accedere a questo mondo, si
vanno a risolvere i problemi sociali, perché i problemi
dell'immigrazione, dell'integrazione, della possibilità di
mantenere vivi i nostri paesi alpini passano dal fatto che ogni
ragazzo abbia un "computer"... tutto questo non c'è e noi non
possiamo neanche pensare a un voto di astensione... questo è un
piano triennale che deve essere completamente riscritto e prima
verrà riscritto meglio sarà!
Presidente
- La parola al Vicepresidente Tibaldi.
Tibaldi (CdL)
- Anche noi vogliamo fare alcune
considerazioni su tale piano, che peraltro quest'anno ci giunge in
forma rilegata e con 175 pagine dense di informazioni, di
prospetti, di dati, sui quali in linea generale vi sono delle
condivisioni, perché il processo di informatizzazione, di
alfabetizzazione, di connessione e di integrazione che riguarda
tutti i soggetti pubblici e privati della nostra Regione non può
non essere condiviso. È d'altronde una "chance" che si deve dare a
questa Regione per diventare più competitiva, anche perché di
presupposti per la competitività ne ha ben pochi: non è che siamo
collegati nel centro della Pianura padana o nel centro di qualche
zona particolarmente attrattiva da un punto di vista
economico-culturale, ma siamo piuttosto ai margini e ci stiamo
marginalizzando sempre più rispetto ad altri contesti economici e
questa rete ha una sua importanza.
Dobbiamo però fare delle riflessioni, che sono anche più attente
sul contenuto di questo piano. Partiamo dalla fine e la fine è
quella che si dedica alle risorse: 77 milioni di euro nel triennio
2007-2009, un incremento del 21% rispetto al triennio precedente,
un'attenzione in termini finanziari che questa Giunta ha dedicato
all'argomento decisamente importante. Risorse stanziate per una
cifra di 20-25 milioni annui, risorse che nell'ordine di questa
grandezza vengono stanziate dal 1996, anno in cui venne prevista
con legge l'informatizzazione della pubblica Amministrazione
regionale, e che hanno permesso di cumulare una quantità di denaro
investito in tale direzione tutt'altro che indifferente. A distanza
di questo tempo possiamo tracciare un bilancio consuntivo di quello
che è stato fatto, un bilancio non così felice come le espressioni
che troviamo scritte in tale documento. Con gli stanziamenti
effettuati, Assessore, a fronte degli interventi che avete
programmato e in parte realizzato, vi è da dire che il dato di
semplificazione della pubblica amministrazione nei rapporti con il
cittadino e con le imprese non si è ancora raggiunto, è ancora
distante. Informatizziamo a suon di milioni di euro la pubblica
amministrazione regionale e la pubblica amministrazione
territoriale, ma i cittadini e le imprese hanno ancora difficoltà
nell'accedere ai dati e nell'ottenere servizi in tempi più rapidi:
questo è il dato fondamentale. Possiamo citare un esempio: quello
dello Sportello dell'imprenditoria richiesto da anni, ogni volta
che vi riunite con i maggiorenti dell'industria valdostana vi viene
ribadito: "abbiamo bisogno di infrastrutture, non solo logistiche,
ma anche telematiche", ma questo sportello si è concretizzato
attraverso gruppi di lavoro, persone, tecnici, esperti che si sono
riuniti alcune volte, che hanno creato un sito "on line" che dà
alcune informazioni - le quali possono essere rinvenute anche sul
sito della Regione dove ci sono le attività produttive - e, di
fatto, è un duplicato di quello già esistente, ma lì il progetto
era di tutt'altra natura. In altre Regioni lo Sportello
dell'imprenditoria significa a chi si vuole cimentare nel settore
imprenditoriale o a chi vuole ottenere servizi e agevolazioni nello
stesso settore con una digitazione sulla tastiera e con un invio
inoltrare una pratica e avere una risposta in un congruo termine.
Oggi questo per noi è ancora fantascienza, esiste solo nelle
intenzioni che sono state dette in quest'aula o scritte anche in
tale piano ma, di fatto, non lo avete traguardato, da questo punto
di vista la distanza fra pubblica amministrazione e imprese e anche
cittadini è ancora enorme.
Lo stesso vale anche per gli interventi che sono rivolti al
territorio, è giusto dire che dobbiamo integrare l'azione di
diversi soggetti pubblici in virtù delle loro attribuzioni
istituzionali: Comuni, Comunità montane, enti di diverso tipo non
territoriali, enti pubblici, Regione, devono essere interconnessi
attraverso un sistema virtuoso che acceleri le loro comunicazioni,
ma anche qui abbiamo 74 Comuni, 10 Comunità montane, altrettante
AIAT e la Regione che non parlano lo stesso linguaggio informatico.
C'è chi si è strutturato con un sistema, chi ne ha acquistato un
altro, "hardware" e "software", e l'interconnessione è ancora una
"babele" di linguaggi, che difficilmente riescono a colloquiare fra
di loro. Anche questo è un "nervo" scoperto degli interventi che il
Piano triennale del sistema informativo regionale non ha ancora
risolto.
Va bene firmare il protocollo di Bard come avete fatto l'altro
giorno con alcune Regioni, come pure il protocollo con "Telecom",
l'accordo che entro il 2009 dovrebbe vederci inseriti nella banda
larga, effettivamente una banda larga di media velocità, perché
oggi la banda larga più veloce è quella con la quale si possono
scaricare dei "MB" più consistenti dalla rete; ma si possono
siglare intese, protocolli a livello formale e in tavoli più o meno
importanti, ma quel che conta alla fine è la rete vera e propria.
Una rete in fibre ottiche doveva già esistere dal 1990, vennero
investiti 15 miliardi di lire all'epoca, ma quella dorsale di
fondovalle ci pare inutilizzata e quello era un investimento
innovativo da implementare, invece è stato sotterrato e archiviato.
Adesso ci si propone con l'accordo con "Telecom" di arrivare entro
il 2009 a tale banda larga, ma con quale vantaggio? Finora sappiamo
che le connessioni sono ancora molto lente in una Regione come la
nostra e questo è un fattore di disagio in quel volume della
competitività nel quale vogliamo esserci per essere veramente
promettenti a favore di imprese e di soggetti che potrebbero
potenzialmente investire nella nostra Regione. È un fattore di
criticità che ancora stiamo scontando.
Sul "Wi-MAX" di cui si è parlato, a cui il "Governo Prodi" ha
dato via libera anche con le concessioni che adesso dovrebbero
essere quanto prima rilasciate, la Regione aveva fatto un
esperimento pilota ad Ayas, l'Assessore Marguerettaz ne fu
testimone, perché con "fastweb" vi fu una prova di connessione
attraverso l'etere, ma è una prova che sembra che anche lì si sia
esaurita con quell'evento e che non abbia avuto alcun
seguito...
(interruzione dell'Assessore Marguerettaz, fuori
microfono)
... come faccio a dirlo? Lo dico perché non ci risulta seguito,
se così non è, ci dia una risposta. Non ci risulta, da quel momento
lì in cui è stato canonizzato a livello televisivo e giornalistico,
perché serviva per avere una rilevanza mediatica, che da lì vi
siano state delle progressioni, se poi lei sarà in grado di
fornirci elementi in merito, gliene saremo grati. Sul piano non si
fa cenno a delle progressioni in merito. Vi sono dei tentativi che
bene o male sono agli onori della cronaca, ma sono tentativi che
finora non hanno dato risposte alle impellenti richieste degli
operatori privati e dei cittadini che risiedono nella nostra
Regione.
Un argomento sul quale torniamo volentieri è il mercato privato,
che è stato praticamente annullato, perché il sistema informativo
pubblico ha marginalizzato qualsiasi motivo di intraprendenza che
potesse venire da operatori privati nel settore. Oggi sono una
specie in via di estinzione, se non addirittura degli estinti,
potremmo magari visitarli un domani nel museo e dire: "ecco lui
faceva l'operatore informatico, ha tentato di mettere in piedi
l'impresa informatica in Valle d'Aosta". Oggi tutto è stato
assorbito da questa formula tentacolare che ha prende il nome di
"INVA" e che è sotto l'egida della politica regionale, perché
altrimenti non potremmo avere alcun servizio: questa è stata una
scelta politica voluta nel 1996, dal 1996 in avanti la Regione ha
deciso che doveva diventare il "dominus" incontrastato del settore
informatico e telematico in Valle e quindi controllare qualunque
processo di alfabetizzazione, di telematizzazione, di televisione,
di comunicazione, di accesso e anche di intervento tecnico, perché
ormai "INVA" e le sue società satelliti hanno tale controllo
tentacolare del mercato. Gli operatori di questo settore li
troveremo esposti in qualche museo delle cere per testimoniare che
loro ci hanno provato, peccato che sono stati schiacciati da una
logica non di mercato, ma di anti-mercato che pervade la nostra
Regione non solo in questo settore, ma in tale settore è stato
particolarmente emblematico ciò che è accaduto negli ultimi 12
anni.
Il digitale terrestre, anche questo è un esperimento, che noi la
esortiamo, Assessore, a circoscriverlo ad Aosta e ai suoi 16
Comuni, perché è stato messo in piedi dal "Governo Berlusconi" su
volontà previste precedentemente a quel Governo, perché si risale
al 2000, quando c'era il "Governo Amato", poi Berlusconi ne ha dato
attuazione e anche un'accelerazione inopportuna. Sono state scelte
alcune zone d'Italia - Sardegna e Valle d'Aosta - per questa
sperimentazione territoriale, ma, visti anche qui i risultati,
speriamo che tale sperimentazione venga circoscritta a quei pochi
Comuni che ci hanno creduto, ma oggi quanti utilizzano il digitale
e quanti invece preferiscono il satellitare? Anche perché dei 2
mercati, delle 2 tecnologie probabilmente il satellitare sarà
quello che alla lunga avrà la dominanza sul digitale. Il digitale è
servito solo per creare una complicazione onerosa agli utenti,
anche se vi sono stati dei contributi pubblici per installare i
"decoder", ma di fatto gli stessi cittadini, che ne sono
potenzialmente i fruitori, non solo non lo usano, ma non ne hanno
colto un gran beneficio.
Queste sono le considerazioni che le riproponiamo, non è la
prima volta; ogni volta che si propone il piano triennale o
accadimenti applicativi di tale piano, come lei sostiene con le sue
solite argomentazioni la bontà del piano, noi diciamo che questo
piano non è che non sia buono perché l'indirizzo è quello del
potenziamento, il problema è che i risultati non sono confortanti o
non sono nell'ordine di grandezza che tutti ci aspettavamo
nonostante le risorse disponibili. A farne le spese di questi
risultati mancati in buona parte ne sono non solo le imprese e i
cittadini, ma anche la stessa pubblica amministrazione, che,
nonostante la monumentale disponibilità finanziaria e le risorse
professionali che sono collocate in tutti gli enti pubblici
valdostani, non è in grado di dare delle risposte così efficaci e
tempestive a coloro che si approcciano in rapporti con la pubblica
amministrazione. Per queste motivazioni non voteremo favorevolmente
tale piano e ci asterremo.
Presidente
- La parola al Consigliere Ferraris.
Ferraris (PPD-VDA)
- Sembra quasi dagli interventi che si
sono succeduti che il tema relativo al Piano triennale del sistema
informativo sia appannaggio dell'opposizione. Credo però che anche
all'interno dell'opposizione vi siano toni e modi diversi di
valutare le cose. Non vorrei parafrasare Veltroni, ma nel momento
in cui, in riferimento a certe posizioni sull'ambiente, diceva che
alcune forze politiche sono in grado solo di dire dei "no", mentre
qualche volta sarebbe opportuno dire dei "sì"... mi rifaccio a
questo tipo di approccio, non sottovalutando quelli che sono
aspetti negativi e limiti che ci sono sicuramente nel piano
triennale che stiamo esaminando, ma tenendo conto dell'insieme,
perché credo che ciascun gruppo consiliare debba avere la capacità
non di focalizzare su un unico aspetto la positività - la
maggioranza - o la negatività - l'opposizione -, ma cercare di fare
un bilancio razionale delle cose. Nella sua introduzione
l'Assessore Marguerettaz ha avuto dei toni quasi veltroniani: pari
opportunità, inclusione, innovazione, ricerca; qualche volta non
riconoscevamo Aurelio...
Al di là della celia, credo che un approccio che metta al centro
i cittadini, le imprese e la pubblica amministrazione diventi uno
strumento in questo contesto... effigiato anche con termini
inglesi, va bene, se usiamo anche un po' di inglese, credo non sia
male, già lo si utilizza nella scuola primaria e secondaria come
lingua di insegnamento, non vedo perché qualche documento che lo
riporta nel Consiglio regionale debba essere criticato... ma dicevo
che il fatto di voler affrontare in termini di programmazione e
soprattutto come conseguenza della programmazione anche di
monitoraggio e valutazione dei risultati non possa che avere un
giudizio positivo, così come il fatto di voler collegare - e
guardate che in questa Regione vi è sempre molta timidezza sotto
tale aspetto - a una rete nazionale ed europea, in altri settori
queste cose non le facciamo. Se penso al discorso dei Confidi,
vediamo che hanno costituito un Confidi fra Piemonte e Liguria, non
voglio entrare nel merito di questo ragionamento, ma noi abbiamo
avuto difficoltà a fare un unico Confidi regionale e sicuramente
non si parla di collegamenti con l'esterno. Nel momento in cui si
va in questa direzione quindi non può che esserci una nostra
posizione positiva.
Non voglio giudicare questo piano con degli "arrière-pensées",
ma lo giudico per quello che è scritto; se poi l'Amministrazione
non lo applica, cambierà il tipo di giudizio, ma il tipo di
impostazione è condivisibile. Viene enfatizzato un dato - credo sia
un dato vero -, che è comunque uno dei fattori di crescita
fondamentali... noi non abbiamo più le risorse naturali se non
legate a quelle risorse naturali della Valle che possono essere
valorizzate nel turismo, ma altre risorse naturali ad eccezione di
quella collegata all'industria idroelettrica... non sono più questi
gli elementi di attrattività di un territorio: l'elemento di
attrattività di un territorio è la capacità di innovazione, quindi
questo si aggiunge a quelle che possono essere nostre ricchezze
naturali e, se questo è, credo che su questa strada si debba andare
senza timidezze. La nostra Regione è piccola, ma, proprio per
questo, tale limite può essere trasformato in opportunità, nel
senso che sperimentare su 120mila abitanti ha dei costi e delle
possibilità di monitoraggio diverse rispetto a quanto accade su
scala più grande.
Sento solo criticare il digitale terrestre ed è vero, per vedere
il dibattito fra Sarkozy e Ségolène bisognava uscire dal digitale,
per dire che sui canali francesi c'è ritardo, ma credo sia
incontestabile il fatto che con il digitale terrestre vi sia stato
un aumento dell'offerta e anche del servizio e che il digitale
terrestre costa meno di quanto non costi il collegamento al
satellite. Un cittadino poi può scegliere di seguire questa strada,
nulla vieta di poterlo fare, ma, nel momento in cui si parla di
pari opportunità e di inclusione, bisogna cercare di offrire dei
mezzi che siano dal punto di vista economico alla portata di tutti.
Credo debbano essere fatti ulteriori passi avanti sul piano
dell'infrastrutturazione e della banda larga; la banda larga così
com'è oggi presenta dei limiti, su questa strada bisogna andare
senza timidezze. Già in passato la Regione con il collegamento a
"Topix" aveva fatto dei passi avanti in tale direzione, oggi
dobbiamo, proprio perché abbiamo una particolare realtà morfologica
e geografica, puntare in modo deciso su questo e questo non può
avvenire nella nostra Regione se non c'è un forte impegno pubblico.
Con questo non si vuole dire che il privato non deve fare la sua
parte, ma, proprio per i nostri numeri e le nostre dimensioni,
credo che, se si vuole essere all'avanguardia, il privato deve
supplire il pubblico laddove il pubblico non trova una redditività
nel tipo di iniziativa; dopodiché non dobbiamo sostituirci al
privato e fare tutto pubblico, ma bisogna sapere che in determinate
situazioni... se vogliamo avere la banda larga a Rhêmes, non ci
sarà mai nessun gestore nazionale che ce la porta nelle dimensioni
in cui riteniamo sia opportuno. Credo sia importante quell'aspetto
che viene sottolineato, anche se mai a sufficienza, relativamente
all'alfabetizzazione, che riguarda sì gli studenti, la pubblica
amministrazione e le categorie professionali, ma ritengo debba
essere fatto uno sforzo enorme per quanto riguarda il ruolo della
pubblica amministrazione e degli amministratori, che svolgono un
ruolo di guida all'interno della pubblica amministrazione.
Citava prima il collega Tibaldi il discorso dello Sportello
unico. La legge istitutiva è del 2003 e nel 2005 a fatica è partito
lo Sportello unico ad Aosta, a giugno sono partiti 20 Comuni, a
settembre ne partiranno altri 20; a fronte di tempi di tale genere
- ma non voglio imputare le colpe agli amministratori che hanno
gestito questa cosa, altrimenti potrei essere responsabilizzato io
in tale vicenda -, emerge che non vi è in una parte dei nostri
amministratori la consapevolezza che questo è un elemento
fondamentale di competitività del sistema, è visto come una cosa a
margine e questo non possiamo permettercelo.
Accanto al fatto di cercare di ampliare la possibilità di
accesso all'informatica, il discorso di avere una maggiore facilità
per i giovani all'acquisto del "computer" è fondamentale, credo che
questa Regione abbia avuto una lungimiranza in passato quando ha
dato a tutti gli studenti libri gratis, era uno strumento
fondamentale di alfabetizzazione, oggi l'alfabetizzazione passa
anche per altri strumenti... questo è un limite del piano, ma tale
consapevolezza e le premesse che ci sono nel piano stesso
dovrebbero portarci ad assumere iniziative in questa direzione,
perché è proprio sulle nuove generazioni che ci giochiamo le
possibilità competitive della Regione. È vera una cosa: sì, le
nuove tecnologie informatiche tendono a una riduzione
dell'occupazione, però è anche vero che nella riduzione
dell'occupazione delle banche incidono i processi di fusione, che
hanno determinato forti eccedenze di personale. Quando in una città
come Aosta abbiamo 2 filiali sulla stessa piazza forse qualche
problema di eccedenza c'è, semmai nella pubblica amministrazione
l'introduzione delle tecnologie informatiche ha creato una
ridondanza delle strutture, piuttosto che andare verso una loro
semplificazione, per cui direi che l'analisi è stata un po'
superficiale.
Proprio perché volevo fare una valutazione degli aspetti
positivi e degli aspetti negativi, noi abbiamo anche la necessità,
per quanto riguarda il braccio operativo che si occupa di
informatica nella nostra Regione, che gli amministratori di tale
società vengano scelti non per logica di affiliazione politica, ma
per capacità e "curricula" e, purtroppo, vedo che questa è una
tendenza che non solo in "INVA", ma anche in altre società
nell'ultimo periodo è invalsa. Si preferisce ammettere ad
amministrare una società chi ha un ottimo "curriculum politico" e
con questo non voglio escludere i politici dalla possibilità di
accedere alle cariche in società della Regione, ma credo che una
congruenza fra i "curricula" e i compiti che devono essere svolti
siano importanti, perché, siccome i piani marciano con le gambe
delle persone, è importante avere persone che siano in grado di far
sì che le cose scritte in documenti che possono essere condivisi -
e qui annuncio il voto positivo del mio gruppo al piano -,
successivamente si realizzino.
Presidente
- La parola al Consigliere Salzone.
Salzone (SA)
- Sarò molto più breve dei miei colleghi,
anche perché, come forza di maggioranza, il piano lo abbiamo già
condiviso e discusso in Commissione, è stato seguito dal collega
Stacchetti che oggi non c'è e che mi ha delegato a dare un giudizio
positivo su tutto il piano triennale.
È indubbio che stiamo discutendo un piano che ha una grande
importanza per il nostro sistema socio-economico, il Piano
triennale per l'innovazione tecnologica rappresenta infatti
l'insieme fra la visione politica regionale e gli indirizzi
nazionali ed europei e lo "stato dell'arte" delle tecnologie della
comunicazione. L'importanza del momento determina l'obiettivo
programmatico del processo di innovazione, che coinvolge l'intero
comparto pubblico, ma anche tutto il sistema socio-economico
valdostano. Un plauso secondo noi va in modo particolare alla
struttura competente della Regione, che, insieme agli altri
operatori di altri enti come "INVA", ha prodotto un ottimo lavoro
condiviso dalla maggioranza degli addetti. Sottolineiamo pure
l'importanza del risultato, che è frutto di un iter che ha
funzionato, dove le linee guida della Giunta, finalizzate al
raggiungimento degli obiettivi, hanno trovato un risultato di
eccellenza. Questo piano, che rappresenta un processo di
innovazione di rilevante importanza, ha tutti gli strumenti per
poter progredire ulteriormente in tale settore. Vi sono ovviamente
altri settori che devono essere incrementati, come il discorso
delle fibre ottiche o della banda larga, ma l'impostazione del
piano ci colloca in una posizione che ci fa ulteriormente sperare
per il futuro. Per questi motivi diamo un giudizio positivo sul
piano presentato dall'Assessore Marguerettaz.
Presidente
- La parola al Consigliere Ottoz.
Ottoz (UV)
- Sono emersi negli interventi 2 aspetti: uno
è il fatto che il piano riguarda soprattutto l'azione di
proseguimento dell'informatizzazione della pubblica amministrazione
e una serie di istanze rivolte invece a problemi di tipo generale,
in parte soprattutto sul versante educativo ed su quello
infrastrutturale della banda larga in Valle. Il piano, dal punto di
vista di quanto si prefigge di realizzare e programma per la
pubblica amministrazione, è assolutamente condivisibile, vorrei
però sottolineare come, data la condizione nella quale si muove
"INVA" di monopolio sostanziale del mercato, sarebbe stato forse
più interessante avere anche una parte che fosse destinata
all'illustrazione dei metodi di controllo di gestione e di
controllo dei costi all'interno di "INVA" per i servizi che
fornisce, ossia se è giusto che la Regione si doti di una società
che abbia la missione di perfezionare e portare a termine
l'informatizzazione della Regione stessa, è giusto che, essendo
della Regione, tale società sia sottratta in gran parte ai
meccanismi di concorrenza, ma è altrettanto giusto che siano
inseriti dei meccanismi di controllo dei costi e di gestione che
garantiscano che questi servizi vengano forniti a un prezzo
comparabile a quelli che sarebbero i prezzi di mercato, una "issue"
- uso questa parola per l'amico Sandri, che non ama le parole
inglesi - che è venuta d'attualità e della quale si è parlato in
passato per altre questioni.
Per quanto riguarda il problema evocato da più parti - e che
condivido - della necessità di potenziare e diffondere sul 100% del
territorio valdostano la banda larga, non mi limiterei all'aspetto
altresì importante dei giovani, del "digital divide", del fatto che
entriamo o siamo entrati nella civiltà dell'accesso, transitando
non ancora del tutto dalla civiltà del possesso, perché siamo
ancora attaccati alle nostre cose, e quindi che sarebbe assai utile
che i nostri ragazzi potessero avere accesso alle tecnologie che
permettono di meglio perfezionare oggi la loro educazione. Vi è
anche un altro aspetto: oggi probabilmente in una Regione come la
nostra, che vive di gran parte di turismo, che ha delle forti
istanze di natura ambientalistica dovute alla necessità di
conservare un ambiente difficile, nella quale quindi i problemi
ambientali sono importanti e dove perciò tendenzialmente si
dovrebbe potenziare maggiormente l'aspetto economico dei servizi in
quanto meno inquinanti della produzione. L'infrastruttura regina è
l'infrastruttura della banda larga. "Il problema..." - diceva una
canzone - "... è l'ampiezza della banda", non della "banda
Bassotti", ma l'ampiezza della banda a disposizione, quindi la
possibilità che tutta la popolazione possa disporre di una quantità
sufficiente di "band sharing" per potersi "affacciare" sul sistema.
Questo è importante perché, come le autostrade sono infrastrutture
per i trasporti, le infrastrutture per le comunicazioni sono quelle
che, qualora la Regione decidesse di fare un investimento per il
sistema e non per il cliente, quindi che non abbia un ritorno, ma
che sia veramente una potenza dell'"hardware", come si dice in
informatica, potremmo sì fornire a tutte le aziende, microaziende,
in particolare quelle dei servizi che di comunicazioni vivono, un
sistema ideale all'interno del sistema economico dell'Italia del
nord per quello che riguarda i servizi. Potremmo provare a favorire
lo spostamento progressivo del tipo di produzioni, del tipo di
insediamenti, del tipo di aziende che vengono ad installarsi in
Valle. Immaginiamo la Valle d'Aosta come una sorta di grande parco
industriale, come ad esempio quello che c'è a Taiwan, ve ne sono a
Singapore, dove la prima cosa che ti dicono è: "ti diamo l'ufficio
e ti diamo 20 MB di banda a disposizione". Questo fa parte
dell'affitto, è una potenza dell'"hardware", perché il fatto di
considerare l'infrastruttura... come la prima infrastruttura che
serve a tutti - serve agli alberghi perché devono comunicare, serve
alle aziende che si vogliono insediare, serve ai giovani che devono
studiare, serve all'amministrazione che deve gestire, serve alle
amministrazioni che devono mettersi in rete - sarebbe un'opera
meritoria e utile, potrebbe essere un investimento di portata
sociale ed economica importante. Mi auguro che in futuro sia
possibile ipotizzare di realizzarlo, promuovendo un dibattito da
effettuarsi in questa sede o in Commissione, che definisca quali
sono i requisiti che la Regione chiede, per realizzare la sua
politica alla sua azienda "INVA", che si occupa di realizzare
servizi di infrastrutturazione, e non sia la Regione a ricevere da
"INVA" le proposte su quello che potrebbe utilmente fare per essere
una migliore Regione. Teniamo in mano lo scettro del primato della
politica e chiediamo soprattutto che sia inserito dal prossimo
piano, o che ci si dedichi in Commissione anche su questo tema, un
"volet" che riguardi il controllo dei costi di gestione dei servizi
che fornisce "INVA", in modo che siano comparabili come costi a
quelli di mercato. Sappiamo tutti che il monopolio presenta i suoi
rischi e la concorrenza non sempre piace al Consigliere Bortot, ma
forse in questo caso gli piacerebbe.
Presidente
- Non ci sono altri interventi, dichiaro
chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Devo fare un breve intervento per
ringraziare anzitutto tutti coloro che sono intervenuti, tutti
indistintamente, perché credo che tutti abbiano contribuito in modo
responsabile nel dare una loro lettura al documento. Ringrazio
anche il Consigliere Sandri, che è un po' isolato nella sua
solitudine, con il suo gruppo, perché mi conforta questa voce
isolata rispetto a tutte le altre voci, non tanto perché le altre
voci non abbiano avuto modo di fare critiche, ma perché hanno
dimostrato un lavoro serio e corretto, hanno avuto modo di
condividere e di criticare. Nella sua verve di criticare il collega
Sandri non ha detto nulla, si è limitato a fare degli appunti
grammaticali, piuttosto che linguistici. Devo dire che, se questo è
un segnale rispetto all'attività, credo che tale piano sia da
considerarsi un buon piano. Probabilmente non lo ha neanche letto,
perché tutta la parte dell'inclusione è proprio una parte che parla
di formazione, che parla di un processo che coinvolge tutte le
varie classi di popolazione, probabilmente nelle scuole non ci è
andato, perché nella più parte delle scuole vi sono sistemi e in
molte situazioni vi sono degli strumenti che sono di eccellenza. Il
collega Ferraris ricordava "Topix", non lo ha evocato, ma vi è il
Progetto "Vinces", che aveva coinvolto una serie di scuole con
delle attività. Probabilmente quindi è in un momento di
disorientamento totale. La lingua dell'informatica è l'inglese e
molte volte non hai altre possibilità che individuare, dopodiché vi
sono dei refusi; se vogliamo giudicare il piano in base al refuso
di una parola scritta in inglese o in francese, credo che stiamo
scrivendo una delle pagine più ridicole del Consiglio regionale
come pure il discorso sulle cassette, non cassette...
Mentre apprezzo molto tutto il discorso, devo farle un
apprezzamento, collega Squarzino, non sono qui a dare voti, ma per
una volta ho riconosciuto in lei un'onestà intellettuale
interessante, devo dire che, se potrò condividere un caffè, lo farò
molto volentieri, perché siamo riusciti a fare un ragionamento di
questo tipo... c'è un discorso che è la seconda pagina, qui abbiamo
scritto delle belle cose, bisogna vedere se tali cose funzionano,
ma questo è il vero dibattito che abbiamo la necessità di fare, ma,
dal punto di vista politico, è trasversale, perché lo "spoil
system" è una cosa buona... è una cosa cattiva... quando si
sostituisce il generale... speciale.. è una cosa legittima,
opportuna... e lì questo tipo di discorso ci porta lontano... io ci
sto nel fare tale tipo di ragionamento... Quando ho parlato di
un'azione trasversale culturale... lo abbiamo detto in modo molto
onesto, quando a pagina 9 abbiamo detto i cambiamenti della
Giunta... lei ne ha dato una lettura, io dico che, rispetto a
questi cambiamenti, sono state cambiate le organizzazioni e
strutture che erano da una parte sono passate dall'altra, anche
senza modificare le persone, perché - e qui voglio ringraziare i
miei dirigenti per l'attività svolta - è vero che a volte hanno una
certa rigidità ma, oggi come oggi, tutta una serie di modifiche dal
punto di vista logistico impongono dei lavori incredibili, perché
voi non potete aprire un ufficio senza dare un collegamento
telefonico e senza avere un collegamento dati. Da questo punto di
vista, ogni modifica comporta delle riorganizzazioni sensibili, è
come se in un ufficio mancasse l'energia elettrica, è un gesto
ormai automatico: tu entri in un ufficio e accendi la luce e, se
non c'è l'energia elettrica, viene fuori il finimondo ed è la cosa
parallela che possiamo dire su tali sistemi. Dal punto di vista del
metodo, per ogni attività abbiamo cercato - ed è stato ricordato
anche lì - di mettere in evidenza i punti di attenzione, quindi
abbiamo cercato di dare un criterio di valutazione rispetto a
quanto dichiarato affinché questo non fosse semplicemente il libro
dei sogni.
Dal punto di vista delle risorse, collega Tibaldi, è vero
l'aumento del 20%, ma siamo a percentuali ancora modeste rispetto
ad un tema che è stato ricordato da tutti come elemento
qualificante. Vi è una certa consapevolezza e avrei gradito sotto
tale aspetto lo sforzo di regolamentare, perché non è che oggi sono
nati i 74 Comuni o le 8 Comunità montane... vi è un lento processo
di organizzazione. Non è allora che vogliamo anche su questo
argomento fare un ragionamento dove il linguaggio è un linguaggio
identico, perché c'è la cooperazione applicativa, dobbiamo lasciare
la libertà a ogni singolo ente; l'importante è che ogni linguaggio
e ogni piattaforma sia in grado di comunicare con l'altra, quindi
non possiamo immaginare in una logica dittatoriale di imporre, ma
dobbiamo imporre delle regole che permettano di far dialogare i
sistemi, quindi non pretendiamo di obbligare, collega Tibaldi, ma
dobbiamo dare delle chiavi di lettura.
Qualcuno ha ricordato la velocità, la banda; probabilmente siete
fuori strada, perché la gran parte dei Comuni ha i 4 MB e così,
come qualcuno ama fare il parallelo, non è che abbiamo delle
autostrade per collegare tutti i Comuni, ma le autostrade hanno una
necessità di traffico su certi tratti autostradali, sul resto
abbiamo un percorso di un certo tipo. Non solo.
Il collega Sandri, se partecipasse di più ai lavori del
Consiglio regionale... non del Consiglio, dove gli fanno i titoli
sui giornali, ma ai lavori di Commissione, avrebbe potuto fare un
minimo di approfondimento... e in quella occasione, oltre a parlare
del protocollo con "Telecom" - che è un protocollo non oneroso, con
un certo tipo di impegno, dove dall'altra parte ci impegniamo a
valorizzare i servizi -, avrebbe potuto verificare che abbiamo un
progetto fatto con finanze europee che si chiama "Alcotra", che è
in corso, dove abbiamo un'attività di "Wi-Fi" a valorizzare, in più
abbiamo il POR "Competitività regionale, asse 3, ICT", che
infrastrutturerà il più possibile in fibra per superare i limiti
della banda. Con "Alcotra" valorizziamo il "Wi-Fi", ma sappiamo che
con i processi di fibra sono introdotti dei processi che danno
maggiore... questi all'interno dell'APQ che è stato sottoscritto
con lo Stato, APQ che vede il coinvolgimento diretto del CNIPA e
del MEF (del Ministero dell'economia)... rispetto a questo, ci
poniamo tale problema e cerchiamo di dare delle risposte.
Il collega Ottoz ci dà delle indicazioni, sul controllo di
gestione sono assolutamente d'accordo; lei sa, collega Ottoz, che
oggi abbiamo fatto un certo percorso, l'"INVA" è stata totalmente
acquisita da soggetti pubblici, in particolare dall'Amministrazione
regionale che è controllante in modo importante, ovviamente
nell'ambito delle attività in "house" c'è un aspetto che si chiama
controllo analogo, quindi deve esserci il controllo analogo
all'interno della pubblica amministrazione. È intendimento - e
colgo l'invito del collega Ottoz in questo senso - di avere un
confronto in Commissione su tale argomento sui criteri che ci
daremo come azionisti e come Consiglio di amministrazione di "INVA"
sul controllo analogo a quello della pubblica amministrazione,
quindi il monitoraggio dei costi è un rapporto che è comparabile
fra qualità del servizio e costi.
Rispetto alle considerazioni che fa il collega Ferraris, non era
mia intenzione essere veltroniano ma, se Veltroni dice delle cose
giuste, non ho motivo per non dirle; ovviamente Veltroni è più
importante, ma questa attenzione credo sia un patrimonio comune,
per cui mi trovo in perfetta sintonia.
Forse mi sono spiegato male quando parlavo delle banche e del
licenziamento, è vero che ho omesso di dire una cosa diversa: c'è
un licenziamento e un'assunzione di persone giovani, quindi sono
stati agevolati degli esodi e nel contempo vi sono stati degli
assunti. Oggi l'età media dei dipendenti di banca è scesa
drasticamente, dopodiché è innegabile che il progetto di fusione
abbia creato degli esuberi, ma adesso non parlavo di quegli
esuberi, ma del rinnovamento della forza lavoro. Certe inerzie
della pubblica amministrazione quindi sono dovute ad una certa
resistenza da parte degli addetti, basti dire che anche noi
dobbiamo investire in posta elettronica certificata, dobbiamo dare
corpo al codice digitale della pubblica amministrazione, dove
abbiamo degli obblighi; quindi stiamo reagendo, ma molto
lentamente. Il Consiglio regionale ha partecipato compiutamente con
dei suoi dirigenti che hanno partecipato al gruppo guida, quindi
rimando al mittente il fatto di non aver preso in considerazione,
anzi con il Presidente Perron abbiamo avuto una serie di scambi
fattivi.
Rispetto a questo percorso, nel prendere atto delle valutazioni
che sono state fatte, che non riconosco come critiche distruttive,
ma come stimolo per ritrovarci con dei dati puntuali, ringrazio di
nuovo tutti, in particolare la dott.ssa Zublena, che è il
Coordinatore del dipartimento, che ci mette veramente una passione
e una competenza superiore alla media. Ringrazio gli altri
dirigenti che seguono con entusiasmo questi nostri progetti e spero
che tale mio entusiasmo possa coinvolgere altri colleghi di
maggioranza e di minoranza... pari opportunità, come diceva la
collega Squarzino, per far progredire la nostra Valle.
Presidente
- La parola alla Consigliera Squarzino
Secondina, per dichiarazione di voto.
Squarzino (Arc-VA)
- Qui credo che siamo chiamati a dare
un giudizio di tipo politico e non tecnico, chiaramente, nel senso
che non stiamo valutando l'opera di dirigenti, riconosciamo queste
capacità ma, a nostro avviso, è un giudizio politico sulla capacità
di tale Governo di governare l'intera operazione e soprattutto
l'innovazione nella pubblica amministrazione. Su questo ho molto
insistito nel mio intervento, nel senso che non vedo nel piano le
condizioni affinché l'innovazione, che deve essere il cuore di
tutto, possa avvenire nell'Amministrazione regionale. Il nostro
voto quindi non solo non è di adesione, ma è un voto decisamente
contrario per l'assenza di una volontà politica che metta gli
strumenti reali per un cambiamento. Qui si ha l'impressione che il
politico demandi al tecnico l'innovazione, mentre io credo che
tocchi al politico mettere anzitutto gli strumenti, perché dal
politico deve partire una volontà chiara e deve darsi strumenti
affinché questa volontà si realizzi e diventi il motore.
Un'innovazione così importante non può essere lasciata solo in mano
a dirigenti bravissimi, ma che senza un "input" politico, di
strumenti non riescono a lavorare e la loro azione viene
vanificata. Il nostro dubbio è che quegli interventi finanziari
così consistenti servano sicuramente per nuove tecnologie e sistemi
informativi, quindi per cambiare in alcuni casi, completare in
altri l'"hardware" e il "software", ma senza che vi sia il governo
politico dell'intero processo innovativo.
Si dà atto che dalle ore 11,36 presiede il Vicepresidente
Lanièce.
Presidente
- La parola al Consigliere Sandri, per
dichiarazione di voto.
Sandri (GV-DS-PSE)
- Non posso che associarmi ai
ringraziamenti a chi ha predisposto il piano dal punto di vista
tecnico, non ovviamente a chi lo ha presentato dal punto di vista
politico, perché è un piano che, dal punto di vista tecnico, è
inappuntabile, dal punto di vista contenutistico-politico, manca
qualunque tipo di indirizzo. La reazione un po' scomposta e
aggressiva dell'Assessore Marguerettaz, come sempre, cerca di
coprire un vuoto di risposte che non era in grado e non poteva
dare, e dov'è che non ha risposto? Non ha risposto su dei dati
fondamentali, ad esempio quello che l'informatizzazione,
l'"e-government", tutto quanto di bello ci sarà in questo piano
sarà "Partout", tranne in Via Piave 1. Su questo dato, purtroppo,
non abbiamo avuto nessun tipo di risposta, a noi farebbe piacere
che, al di là della politica proseguita come guerra proseguita con
altri mezzi, si facesse una riflessione - qui invito anche il
Presidente pro tempore dell'Assemblea a farsene interprete in
Ufficio di Presidenza - e sarebbe indispensabile che i Consiglieri
regionali potessero avere accesso alla banca dati della Regione,
ovviamente non ai procedimenti in itinere, ma ad avere un accesso
diretto alla banca dati della Regione, perché non è possibile che
per qualunque deliberazione si perdano settimane e mesi per poter
avere dei dati, per poter avere dei dati sul casinò o sugli appalti
è una fatica improba e questo non è un fatto di democrazia; qui non
abbiamo avuto risposte.
Su altro abbiamo avuto risposte che dire deboli è dire poco.
Quando l'Assessore Marguerettaz cita che le autostrade sono solo in
fondovalle... quindi facciamo un paragone, anche se a
Rhêmes-Notre-Dame viaggiano a 640 KB chi se ne frega, va bene
così... è esattamente il contrario, proprio perché chi abita in
fondovalle ha questo vantaggio di avere l'autostrada e visto che
l'autostrada non la si può fare per ovvie compatibilità ambientali,
che almeno a Rhêmes-Notre-Dame arrivi l'autostrada
dell'informatica! La si può far arrivare con le onde radio, con la
fibra... è questo il bello della società dell'informatica, perché
rende il territorio, indipendentemente dall'altitudine, dalla
distanza, dalla complessità dell'orografia, tutto uguale dal punto
di vista della geografia dell'informatica, si è tutti su
"internet".
Se non partecipo così attivamente... mi farebbe piacere
l'Assessore che mi confortasse su quante Commissioni devo passare
al giorno per rientrare nella sufficienza delle sue particolari
considerazioni, così cercherò di arrivare almeno a 6 -, non dico a
6, però ho l'abitudine di ascoltare la gente per strada e anche in
quest'aula. Mentre si stava discutendo di queste cose, ho
incontrato una persona che si occupa di informatica e ho chiesto:
ma lei a casa quanto ha? "Ho 56 KB" e lei oggi ha portato come
grande successo il fatto che si sta parlando di 4 MB. Se lei va su
una qualunque postazione "internet", schiaccia "Telecom", "Alice" e
queste cose qui, vedrà che le "offerte business" oggi in Italia
sono a 20 MB, non c'è neanche più l'offerta a 4 MB per le aziende.
Noi allora diamo per scontato che siamo già indietro, che
arriveremo forse a dare queste cose. È su tali cose qui che ci si
misura, non sugli apprezzamenti qualitativi, ma su quelli
quantitativi, sui dati concreti.
Confermando il voto negativo che avevamo preventivato
nell'intervento precedente, le assicuro una particolare attenzione
del nostro gruppo sulla pagina 173 del piano: quella dell'analisi e
del finanziamento. Bisognerà avere una particolare attenzione,
perché è anche sulla tempistica e sulla modalità di attuazione
degli investimenti che si capirà che tipo di Governo ha oggi la
Valle d'Aosta e questo può darsi che sia qualcosa che gli elettori
e le elettrici valdostane l'anno prossimo abbiano piacere di
conoscere.
Si dà atto che dalle ore 11,44 riassume la presidenza il
Presidente Perron.
Presidente
- Pongo in votazione il piano in oggetto:
Consiglieri presenti: 28
Votanti: 26
Favorevoli: 22
Contrari: 4
Astenuti: 2 (Lattanzi, Tibaldi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK