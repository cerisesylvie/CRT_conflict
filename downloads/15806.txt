Consiglio Regionale della Valle d'Aosta - Oggetto del Consiglio n. 2109 del 25 settembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 2109 del 25 settembre 1996 - Resoconto
SEDUTA ANTIMERIDIANA DEL 25 SETTEMBRE 1996
OGGETTO N. 2109/X Iniziative concernenti il mantenimento dei
livelli occupazionali nello stabilimento della società "Heineken
Italia S.p.A." di Pollein. (Interpellanza)
Interpellanza Richiamato il protocollo di intesa fra la Regione
Autonoma della Valle d'Aosta e la Società "Birra Heineken S.p.A."
approvato con delibera di Giunta n. 396 del 27 gennaio 1995;
Ricordato che la Società Heineken Italia S.p.A. ha acquistato in
data 1° marzo 1995 la Società "Interbrew Italia S.p.A." e
successivamente la Società "Moretti S.p.A." e che quest'ultimo
acquisto era stato sospeso per l'intervento "dell'autorità garante
della concorrenza e del mercato" meglio conosciuta come commissione
"antitrust" per presunta violazione della legge 287/90;
Avuta notizia che in data 4 luglio 1996 "l'autorità garante
della concorrenza e del mercato" ha deliberato di autorizzare
"l'Heineken Italia S.p.A." per l'acquisto di "Moretti S.p.A.", a
condizione che la stessa venda uno dei suoi stabilimenti produttivi
in Italia dotato di una capacità produttiva non inferiore al 5
percento del mercato nazionale (circa 600.000 ettolitri);
Considerato che con questa operazione la Società "Heineken
Italia S.p.A." ha materialmente acquistato altri 4 stabilimenti di
cui 3 dislocati nel Nord Italia;
Considerato che l'azienda dovrà, come già impegnatasi, cedere
uno stabilimento che produca almeno 600.000 ettolitri all'anno e
che inoltre, come già accaduto in passato in simili situazioni, per
motivi di razionalizzazione, procederà presumibilmente alla
chiusura di altri stabilimenti;
Considerato che il rispetto del protocollo d'intesa fra la
Regione e "l'Heineken Italia S.p.A." ha una enorme rilevanza sia
occupazionale che finanziaria per la nostra Regione.
Il sottoscritto Consigliere regionale
Interpella
la Giunta regionale per conoscere:
1) se l'Amministrazione regionale è a conoscenza di tali fatti e
se ha già incontrato la dirigenza aziendale;
2) se il protocollo d'intesa sottoscritto fra le parti è stato
sino ad oggi rispettato;
3) quali atti intende intraprendere l'Amministrazione regionale
onde prevenire eventuali ripercussioni occupazionali sullo
stabilimento di Pollein e finanziarie sul bilancio regionale.
F.to: Marco Viérin
Si dà atto che, dalle ore 11,26, presiede il Vicepresidente
Aloisi.
Presidente Ha chiesto la parola il Vicepresidente Viérin
Marco.
Viérin M. (PpVA) Innanzitutto voglio ricordare ai colleghi
consiglieri che il problema dell'Heineken Italia S.p.A. e
specificatamente dello stabilimento di Pollein, era già stato
sollevato dal sottoscritto sei mesi fa. Oggi purtroppo ci sono
altre notizie al riguardo, ulteriori preoccupazioni che si
aggiungono ed ho quindi ritenuto indispensabile riportare
all'attenzione del Consiglio tale argomento.
Ricordo che la società Heineken Italia S.p.A. ha acquistato in
data 1° marzo 1995 la società Interbrew Italia S.p.A. e
successivamente la società Moretti S.p.A.; questo ultimo acquisto
era stato sospeso per l'intervento dell'autorità garante della
concorrenza del mercato, meglio conosciuta come commissione
anti-trust, per presunta violazione della legge 287/90. Ma in data
4 luglio 1996 l'autorità garante della concorrenza del mercato ha
deliberato di autorizzare l'Heineken Italia S.p.A. all'acquisto di
Moretti S.p.A., a condizione però che la stessa venda uno dei suoi
stabilimenti produttivi in Italia, dotato di una capacità
produttiva non inferiore al 5 percento del mercato nazionale, circa
600mila ettolitri. Quindi ad oggi, con questa operazione, la
società Heineken Italia ha materialmente acquistato altri 4
stabilimenti, di cui 3 dislocati nel nord Italia, e purtroppo - ed
è qui che sta il più grosso problema, oltre a quello immediato
dell'eventuale cassa integrazione - l'azienda, come già accaduto
nel passato in simili situazioni - vedasi l'acquisto della società
Dreher e la relativa chiusura di alcuni stabilimenti per motivi
prettamente di strategia economica - per motivi di
razionalizzazione, procederà presumibilmente alla chiusura di altri
stabilimenti, oltre a quello che dovrà cedere per rispettare la
delibera della commissione anti-trust.
Spero che tutti i colleghi siano a conoscenza che il rispetto
del protocollo d'intesa fra Regione e Heineken Italia ha un'enorme
rilevanza sia occupazionale che finanziaria per la nostra regione,
e che se traduciamo in cifre, annualmente porta alle casse della
Regione 70-75 miliardi all'anno, circa la metà di quello che porta
ai nostri giorni l'azienda Casinò. Presumo che sia il secondo
introito diretto che la Regione ha oggi nel suo bilancio e quindi
chiedo se l'Amministrazione regionale è già a conoscenza di tali
fatti, se ha incontrato la dirigenza aziendale, se il protocollo
sottoscritto fra le parti è stato rispettato fino ad oggi, e cosa
intende fare l'Amministrazione regionale per far sì che non vi
siano ripercussioni occupazionali e sul bilancio regionale. Ricordo
a tal fine che sei mesi fa in quest'aula l'Assessore in merito ai
problemi che erano già in essere e a questa preoccupazione per
l'acquisto del gruppo Moretti e dello stabilimento Interbrew, disse
che "per il momento però le motivazioni fornite sono legate a
situazioni congiunturali dell'anno precedente". Ebbene, in
quell'occasione il sottoscritto dette all'Assessore delle
informazioni sull'operazione che era in atto; spero che quelle
informazioni siano servite all'Assessore per dare oggi delle
risposte più precise ed aver raggiunto alcuni obiettivi per il
futuro. Aspetto la risposta dell'Assessore e mi riservo
eventualmente di fare altre considerazioni.
Presidente Ha chiesto la parola l'Assessore all'industria,
commercio ed artigianato, Mafrica.
Mafrica (GV-PDS-SV) Il problema su cui è intervenuto il
Vicepresidente Viérin è un problema che è alla massima attenzione
dell'Esecutivo regionale e che viene seguito con costanza.
Riconosco che il Vicepresidente Viérin ha il merito di portare nel
Consiglio questo tema, lo assicuro che comunque viene seguito anche
in periodi in cui non ci sono interpellanze e che la natura e il
futuro dello stabilimento sono costantemente presenti.
Abbiamo infatti chiesto notizie sui programmi e sugli sviluppi
della strategia del gruppo Heineken a partire dal mese di aprile
fino a queste settimane, e il fondo del problema è proprio riferito
alle entrate finanziarie della Regione da una parte e al
mantenimento dei posti di lavoro dall'altra.
Chiede il Vicepresidente se siamo informati di tale fatto: siamo
informati, abbiamo già chiesto e ricevuto comunicazioni scritte fin
dal mese di maggio e continuiamo ad essere costantemente informati
e in relazione su questi problemi.
Chiede poi se il protocollo d'intesa è stato fino ad oggi
rispettato: il protocollo da parte della Regione è stato rispettato
nel senso che i finanziamenti stabiliti e dimostrati per gli
investimenti fatti sono stati erogati, l'Amministrazione regionale
ha fatto tutto quello che era previsto da parte sua. Per ciò che
riguarda la società, c'è stato sicuramente un rispetto degli
accordi per ciò che riguarda il trasferimento della sede sociale e
il livello di imposte trasferite alla nostra regione. Sono stati
complessivamente 80 miliardi nel '95 i trasferimenti di imposta
legati al fatto che la sede legale fin dal febbraio '95 per
l'intero gruppo Heineken Italia è stata trasferita in Valle
d'Aosta; nei primi 7 mesi del '96 sono già stati incassati in Valle
d'Aosta tributi per 50 miliardi e la previsione per fine anno è
superiore a quella dell'anno prossimo, se oltre alle entrate
riferite alla Stella Artois, ci saranno anche entrate riferite
all'ultima acquisizione del gruppo Moretti. Quindi si può calcolare
fra gli 85 e i 90 miliardi l'introito in imposte per l'anno
'96.
Gli occupati quest'anno a tuttora sono 162, di cui 139 fissi e
23 stagionali. Dove ci sono stati scostamenti è nella produzione e
indubbiamente qui esistono due tipi di problemi per ciò che
riguarda la produzione: esiste un problema relativo a situazioni
congiunturali, già lo scorso anno si era verificato un calo nei
consumi, quest'anno per due ragioni differenti si è avuto un
ulteriore calo nei consumi per ragioni legate sia al clima - la
stagione estiva è stata piovosa e non ha invogliato i consumi di
birra - che all'andamento dei consumi in generale, che stanno
stagnando o flettendo; in questo senso esiste una questione
congiunturale che potrà portare ad una riduzione rispetto alle
previsioni della produzione prevista. Di questa materia si stanno
occupando le organizzazioni sindacali in un confronto con
l'azienda, ce ne stiamo occupando anche noi, erano stati previsti
all'inizio dell'anno 640mila ettolitri, si era poi, anche grazie
all'intervento dell'Amministrazione regionale, risaliti oltre i
700mila come previsione, bisognerà vedere complessivamente in
relazione ai cali dei consumi e agli stock della società come potrà
essere attestato questo dato (mi auguro che non sia molto lontano
dai 700mila). Nel primo semestre sono stati già prodotti circa
380mila ettolitri.
Il problema più importante posto dall'interpellanza è quello
relativo al futuro dello stabilimento. Indubbiamente questi gruppi
stanno facendo fra loro una guerra commerciale di grande rilievo: è
stata prima acquisita la società Interbrew, è stato adesso
acquisito il gruppo Moretti, la quota di mercato dell'Heineken è
salita al 37 percento, gli altri due concorrenti principali sono il
gruppo Peroni, che ha il 30 percento, e il gruppo Poretti, che ha
il 10 percento; ed in un settore in cui le previsioni di crescita
non si sono verificate la concentrazione crea indubbiamente dei
problemi e obbliga a rivedere i programmi. Esiste perciò questa
considerazione di prevedibili cessioni di uno stabilimento, come
previsto anti-trust, e di chiusura nell'ambito del gruppo di forse
un altro stabilimento.
Fin dal mese di aprile abbiamo chiesto assicurazioni su questo
punto; abbiamo avuto delle considerazioni da parte della società,
che parlano di un mantenimento comunque nell'ambito dei programmi
futuri sui livelli attuali e di mantenimento dell'efficienza di
questo stabilimento. Quindi le notizie che abbiamo finora sono che
probabilmente verranno riviste prospettive di sviluppo quali quelle
inizialmente previste nel protocollo, ma si parla di mantenimento
dei livelli produttivi ai livelli attuali, di mantenimento
dell'efficienza dello stabilimento.
Questo che cosa ci porta a fare? Occorre che il gruppo che ha
appena completato queste acquisizioni faccia la sua ricognizione e
ridetermini i suoi programmi strategici; abbiamo già in corso una
procedura di revisione del protocollo, ci sono proposte da parte
dell'azienda che dovranno essere verificate. Quello che intendiamo
ottenere è il mantenimento dei livelli occupazionali e dei livelli
di entrata fiscale per questa regione; ovviamente dovremo invece
confrontarci con l'azienda per ciò che riguarda le quantità di
produzione e gli investimenti futuri. Credo di poter dire che
l'aver per tempo, fin dal '95, siglato un protocollo, rappresenti
per la nostra regione un fatto importante e un punto di riferimento
per questa situazione complessa. Il fatto che la nostra regione
abbia questo protocollo, che abbia adempiuto ai suoi impegni,
rappresenta un punto di forza per quelle prospettive di
ristrutturazione che l'azienda dovrà affrontare nei prossimi
anni.
Facciamo con questo obiettivo tutto il possibile, crediamo
finora di avere elementi a favore del mantenimento dei livelli
occupazionali e dei livelli di entrata fiscale; siamo disponibili a
discutere questi altri aspetti avendo fermi questi punti.
Spero di aver risposto nella sostanza alle richieste del
Vicepresidente Viérin, sono convinto che anche con la sua
collaborazione il futuro di questa industria nella nostra regione
potrà essere positivo.
Presidente Ha chiesto la parola il Vicepresidente Viérin
Marco.
Viérin M. (PpVA) L'Assessore Mafrica si trova sempre in
difficoltà a dare dei dati non dico certi, ma presumibili. Nei suoi
interventi, soprattutto rispondendo a quella che è la situazione
occupazionale, a quella che è la situazione nelle varie aziende
valdostane - ne vedremo altri esempi durante la seduta odierna,
sulla Cogne, sul gruppo Olivetti, ed altro ancora - si dice sempre
convinto di aver fatto tutto quello che si poteva fare.
Ebbene, posso accettare una dichiarazione del tipo "siamo
convinti di aver fatto tutto quello che si poteva fare", però ogni
volta verifico che l'Assessore, che ha a disposizione tutto
l'apparato dell'Assessorato e della Finaosta, non dice mai di
essere a conoscenza di alcune cose; spero che ne sia a conoscenza,
purtroppo desumo e sono preoccupato del fatto che probabilmente non
lo è, se non altro in maniera tempestiva. Infatti anche oggi non ha
fatto altro che ribadire delle cose che anche il lavoratore e i
suoi familiari sanno dello stabilimento Heineken di Pollein, non ha
fatto nient'altro che dire cose che tutto il mondo sa. Quindi
approfitterò in quest'occasione, come ho fatto sei mesi fa, per
dare alcune informazioni all'Assessore, che spero possa
utilizzare.
Lei, Assessore, non mi può dire che comunque non ha bisogno di
interpellanze o di altri atti che la minoranza porta in questo
Consiglio per far sì che lei sia pungolato a seguire meglio queste
vicende. E lo posso dimostrare. Seguendo il suo intervento, per
essere meglio capito dai colleghi consiglieri lei dice che c'è la
massima attenzione da parte dell'Esecutivo, da parte del suo
assessorato e da parte sua in merito a queste vicende; dice anche
che in merito alle ultime notizie chieste sulla strategia del
gruppo lei le ha seguite da aprile ad oggi, e che siete meglio
informati sugli acquisti, sulle percentuali di mercato e così via.
Questo, ripeto, lo sanno tutti, e non da oggi, ma da alcuni
mesi!
Parto da una sua prima considerazione, quando lei afferma di
essere informato della strategia, per augurarmi che lei abbia avuto
almeno l'idea di chiedere copia della sentenza anti-trust; leggendo
la sentenza anti-trust che porta la data del 4 luglio '96, si
capisce che non è anti-trust ad avere obbligato il gruppo Heineken
a cedere uno stabilimento pari almeno al 5 percento della
produzione nazionale, ma è stata l'Heineken stessa a fare questa
proposta per venire in possesso definitivamente del gruppo Moretti,
che è ben diverso, e la proposta dell'Heineken è stata fatta nel
giugno di quest'anno. E quando un gruppo come Heineken Italia fa
una proposta alla commissione anti-trust, le strategie, caro
Assessore, le ha già decise, perché non va a fare una proposta alla
commissione anti-trust senza sapere cosa cederà e cosa terrà di sua
proprietà, perché sarebbe fuori da ogni logica aziendale.
Quindi qui c'è una presa in giro dell'Heineken nei vostri
confronti, ma sicuramente c'è anche una mancanza di sensibilità a
seguire seriamente questo problema.
Inoltre, e leggo testualmente, al capo 46, sotto il capitolo
"Gli impegni assunti da Heineken", dice la commissione anti-trust:
"Peraltro, in seguito alla comunicazione delle risultanze
istruttorie del 21 giugno 1996, Heineken, al fine di superare le
obiezioni sollevate dall'autorità in merito alle possibili
conseguenze pregiudizievoli per la concorrenza derivanti
dall'operazione, ha assunto una serie di impegni il cui contenuto è
così sinteticamente rappresentabile: Heineken si impegna a cedere
lo stabilimento che sia almeno pari al 5 percento del mercato
nazionale; il perfezionamento della transazione non dovrà avvenire
con una società che rappresenti una quota di mercato superiore al
20 percento e non dovrà detenere partecipazioni superiori al 10
percento in alcune società concorrenti che dispongano di quote di
mercato superiori al 20 percento".
Un altro passaggio importante è questo: Heineken si impegna
altresì ad offrire al futuro acquirente l'opzione di produrre nello
stabilimento per un periodo di avvio, birra da identificarsi con
uno o più marchi di Heineken.
Quindi, non prendiamoci in giro: se Heineken fa questa proposta
alla commissione anti-trust oltre tre mesi fa, è perché Heineken
già tre mesi fa ha delineato la sua strategia, mentre lei,
Assessore, ha detto poc'anzi che dobbiamo aspettare di conoscere le
strategie Heineken. Ebbene, la Regione deve sapere che già tre mesi
fa Heineken ha impostato le sue strategie, quindi la Regione deve
chiedere con forza che ci vengano comunicate, evitando di farsi
prendere in giro!
Nel deliberato si dice ancora: "Ritenuto pertanto che, sulla
base delle considerazioni che precedono, l'operazione comunicata in
seguito agli impegni assunti da Heineken non è idonea a costituire,
ai sensi dell'articolo 6 della legge 287/90, una posizione
dominante sui mercati interessati, tale da eliminare o ridurre in
modo sostanziale la durevole concorrenza"; quindi questa è la
sostanza del deliberato ed anche qui si ribadisce che è Heineken
che ha fatto la proposta.
Passiamo invece al discorso del rispetto dei protocolli, o
meglio prima voglio comunicarle un'altra notizia, di cui lui non è
a conoscenza, e questo mi rende ancora più preoccupato, oltre a
questo fatto di averle comunicato che è Heineken che ha proposto la
soluzione e non è la commissione anti-trust. Da alcuni mesi a
dirigere lo stabilimento di Pollein è arrivato un direttore che non
parla l'italiano, non parla neanche il francese, parla solo
inglese. Da ricerche assunte risulta che questa persona arriva da
un certo gruppo che produce la birra Guiness. Allora vorrei capire
il perché c'è stato questo cambio, proprio nel momento che la
Heineken ha fatto la proposta alla commissione anti-trust: forse la
Guiness o altre marche europee vogliono acquisire uno stabilimento
che rappresenta il 5 percento e potrebbe essere il nostro? A questo
punto verrebbe a cadere il discorso di mantenere la ragione sociale
e quindi di mantenere gli introiti per il bilancio regionale, e
così via.
Dall'altra parte è dimostrabile anche il non rispetto del
protocollo, e lei, Assessore, mi può dire tutto quello che vuole,
ma i dati confermano che non si sta rispettando il protocollo, ed
anche qui le posso dare dati certi. Lei mi dice ok sulla sede
legale, ebbene quella è l'unica cosa che è stata rispettata, perché
sull'occupazione c'era l'impegno del mantenimento ed invece
passiamo dalle circa 150 unità alle circa 140.
Sulla produzione, il protocollo dice che nel '96 doveva essere
di 895mila; posso capire i problemi di mercato, e gli ettolitri
sono stati quindi molto inferiori, ma per il '97 si parla di
925mila, ora ricordo all'Assessore che questi gruppi, le previsioni
per l'anno successivo, le fanno già ad agosto, pertanto si deve
chiedere anche qui con forza perché non le hanno ancora fatte!
Gli investimenti, cosa essenziale, perché se uno stabilimento
potrà rimanere in piedi o meno lo si vede in base agli
investimenti. Nel protocollo d'intesa correttamente è stata fatta
una colonna degli investimenti; anche qui i dati confermano le mie
preoccupazioni, e cioè nel '95 erano previsti 8,9 miliardi di
investimenti, mentre nella risposta datami sei mesi fa, lei disse
che gli investimenti comunicati da Heineken erano stati di 3,5
miliardi, quindi 5 miliardi in meno di investimenti nel '95
rispetto a quanto previsto dal protocollo. Ma quanto investito da
Heineken mi è stato comunicato da lei, Assessore, sei mesi fa, non
l'ho saputo né da Heineken né da altri. Stesso discorso per il '96,
dove lei ha detto che gli investimenti sarebbero stati di 3,3
miliardi su un'intesa di protocollo di 4,5 miliardi. Quindi abbiamo
6,5 miliardi in meno di investimenti rispetto a quanto concordato
nel protocollo per gli anni 1995/96.
Pare che - e lo possiamo verificare, anzi spero che lei lo possa
verificare perché ha maggiori possibilità di un consigliere di
minoranza - la nuova dirigenza dello stabilimento sia molto
preoccupata di controllare i fermi macchina, di controllare quanti
anni ancora possono durare gli impianti, quindi il dubbio che mi
viene è che questo stabilimento venga mantenuto, ma ceduto ad un
altro gruppo, cioè che sia proprio lo stabilimento che Heineken ha
deciso di utilizzare per rispettare quella proposta che ha fatto
alla commissione anti-trust. Dico questo perché nell'ipotesi che
un'azienda europea venga in Italia, può venire solo un'azienda che
esporta già in Italia, ad esempio Guiness ed altri marchi; ma al
massimo questi marchi esportano 300mila ettolitri l'anno, quindi è
chiaro che non possono acquistare uno stabilimento che ha una
potenzialità di produzione di 8-900mila e produrre 300mila
ettolitri, perché il costo che dovrebbero sostenere per vendere
quel prodotto sarebbe più alto di quello che sostengono adesso per
esportare il loro marchio in Italia. É quindi chiaro che Heineken
ha dovuto dare garanzie a questi signori dando per alcuni anni la
possibilità di produrre una parte dei marchi Heineken, per
permettere allo stabilimento di produrre correttamente onde
ottenere una ripartizione dei costi fissi che potesse dare
concorrenzialità alla vendita della birra sul mercato. Ma cosa
succede in questi 3-4 anni? Succede che Heineken avrebbe un altro
vantaggio: che potrebbe spostare impianti che oggi non ha negli
stabilimenti che vorrà mantenere in futuro.
Per queste ragioni dico che sono fortemente preoccupato, ma sono
fortemente preoccupato dopo la sua risposta, perché lei non ha dato
altro che notizie che tutti sanno, mentre ho potuto dimostrarle che
Heineken già nel mese di maggio-giugno ha deciso la sua strategia
sia sullo stabilimento che verrà ceduto, sia su quei 2-3
stabilimenti che verranno chiusi, perché un'azienda non può fare
una proposta così importante alla commissione anti-trust se non ha
prima deciso la sua strategia interna.
Chiedo con forza che lei in base a questi dati richieda un
incontro alla dirigenza Heineken, non quella dello stabilimento, ma
quella che ha sede a Milano, e si faccia dare garanzie in questo
senso, dicendo che queste cose le sa. Spero vivamente che la sua
convinzione per cui ci sarà un futuro positivo si verifichi, sono
però fortemente preoccupato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK