Consiglio Regionale della Valle d'Aosta - Oggetto del Consiglio n. 119 del 9 novembre 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 119 del 9 novembre 1988 - Resoconto
OGGETTO N. 119/IX - GARANZIE RICHIESTE DA PARTE DELLA
FINAOSTA PER L'EROGAZIONE DEI MUTUI PER LA PRIMA CASA.
(Interrogazione).
PRESIDENTE:
Do lettura dell'interrogazione in oggetto,
presentata dai Consiglieri Mafrica e Tonino, iscritta al punto 7
dell'ordine del giorno.
INTERROGAZIONE
CONSIDERATO che continuano a pervenire ai diversi gruppi
consiliari segnalazioni da parte di numerosi cittadini, inseriti
nelle graduatorie definitive per la concessione del mutuo per la
prima casa, i quali lamentano la richiesta da parte della FINAOSTA
di ulteriori garanzie e fideiussioni, eccedenti il valore di
perizia dell'immobile, già certificato dalla Regione;
RITENUTO abbastanza improbabile che cittadini, da anni in attesa
di una casa, possano mettersi nelle condizioni di esserne
espropriati per insolvenza;
GIUDICATE invece non sufficientemente certe e fonti di possibili
discriminazioni le richieste di garanzia praticate in questo caso
dalla FINAOSTA;
i sottoscritti Consiglieri regionali del gruppo comunista
INTERROGANO
gli Assessori competenti per conoscere:
1) a quanti beneficiari dei mutui per la prima casa sono state
richieste garanzie eccedenti il valore dell'immobile;
2) se la Giunta ha deliberato qualche atto di indirizzo alla
FINAOSTA per evitare il ripetersi di inutili e defatiganti
adempimenti burocratici.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Di questo argomento si è già discusso
almeno un paio di volte in seno al Consiglio regionale, tant'è che
quanto chiesto dai Consiglieri interroganti era già stato richiesto
in altre occasioni. Ho fatto verificare la situazione e posso ora
renderla nota senza difficoltà.
Faccio solo una premessa relativa alla normativa in vigore sui
mutui per la prima casa. Essa prevede che i mutui concessi ai sensi
della legge debbano essere sempre assistiti da garanzia reale ed
ancora che la FINAOSTA si assuma il rischio connesso alla
erogazione dei finanziamenti. All'articolo 12 del regolamento è
detto che possono accedere ai mutui agevolati i soggetti che hanno
certe caratteristiche e che, inoltre, abbiano la capacità economica
di sostenere gli oneri derivanti dall'importo del mutuo richiesto.
Da ciò discende:
- la necessità della sussistenza di una garanzia reale, almeno
pari al valore del mutuo;
- la necessità di dimostrare, tramite la dichiarazione dei
redditi, la capacità economica di rimborsare il mutuo;
- che il rischio dell'operazione è sempre e comunque della
FINAOSTA, per cui è quest'ultima che deve tutelarsi nei confronti
di coloro ai quali concede il finanziamento.
Alcune dichiarazioni dei redditi, pure accettate dalla
Commissione della Regione perché al di sotto del massimo richiesto,
sono state considerate dalla FINAOSTA estremamente basse per la
reale possibilità di restituzione del mutuo in tempi utili. Da
un'indagine che abbiamo potuto fare sono risultate molto rare le
pratiche per le quali sono insorte delle difficoltà di restituzione
ed a noi non ne risultano più di 5 o 6.
Altrettanto poco numerosi sono i casi in cui viene ridotto
l'importo del mutuo: può succedere infatti, a titolo di esempio,
che all'edificio da acquisire o da costruire sia stato attribuito
da parte dei funzionari dei Lavori Pubblici un valore di
100.000.000, che corrisponde ad un mutuo concedibile di 80.000.000,
mentre una valutazione della FINAOSTA sul soggetto che deve
restituire il mutuo evidenzia l'impossibilità del soggetto, per il
suo reddito e per la sua capacità economica, a restituire il mutuo
di quell'importo. In questo caso il mutuo viene ridotto; ma di casi
del genere ve ne sono pochissimi, forse 5 o 6. In questo momento
non ho a disposizione il numero esatto, ma potrei farlo avere ai
Consiglieri interroganti.
Venendo ora alla seconda domanda, posso dire che la Giunta non
ha deliberato atti di indirizzo alla FINAOSTA
"per evitare il
ripetersi di inutili e defatiganti adempimenti burocrati
ci",
proprio perché i casi sono estremamente ridotti. In presenza di una
generalizzazione dei casi potremmo evidentemente intervenire, ma ci
pare che al momento siano ancora estremamente pochi i famosi casi
anomali, che ci sono sempre e comunque in riferimento a qualsiasi
legge od a qualsiasi regolamento.
PRESIDENTE:
Ha chiesto la parola il Consigliere Tonino; ne
ha facoltà.
TONINO (P.C.I.):
Il problema che noi abbiamo sollevato con
l'interrogazione è molto chiaro ed è così riassumibile: chiediamo
che la FINAOSTA, nel concedere i mutui per la casa, non si comporti
con la rigidità del sistema bancario tradizionale. E' evidente che
nel sistema fiscale italiano, specie nel caso di lavoratori
autonomi, nella dichiarazione dei redditi sono possibili tali e
tante riduzioni per cui il reddito che figura nel mod. 740 in
alcuni casi è molto basso. In questi casi la FINAOSTA dovrebbe fare
una valutazione sull'azienda e quindi sull'effettiva possibilità di
quella persona di restituire il mutuo (e sono questi gli "inutili e
defatiganti adempimenti burocratici" cui si fa riferimento nel
testo dell'interrogazione), senza dover chiedere garanzie
fideiussorie personali o di parenti o garanzie ipotecarie su altri
immobili, proprio perché, come dice anche l'Assessore Fosson, è del
tutto irrisorio il numero di casi in cui non si restituiscono i
soldi e quindi anche del tutto irrisorio il rischio della
Finanziaria regionale.
Mi rendo conto di ragionare facendo soprattutto uso del buon
senso e non delle norme burocratiche o rigide che regolano il
funzionamento della FINAOSTA, però se questo ragionamento è
ritenuto giusto dalla Giunta, io credo che noi dobbiamo sforzarci
di trovare le forme per evitare che si ripetano fenomeni di quella
natura, anche perché gli interessati fanno un'osservazione
abbastanza giusta:
"La Regione ha valutato l'immobile sul quale graverà l'ipoteca
100.000.000; poiché il mutuo è di 80.000.000, perché io devo dare
ulteriori garanzie con ipoteche su altri immobili o con
fideiussioni?"...
(...Interruzione dell'Assessore Fosson...)
ma quella valutazione deve essere fatta dalla FINAOSTA, che si
deve assumere anche una parte del rischio; questo è il punto.
Concludo osservando ad alta voce che molto spesso la garanzia
reale, che è sufficiente a mandare avanti la pratica, è la
telefonata di qualche esponente politico di rilievo. Dico
esplicitamente che dobbiamo cercare di evitare e di superare questa
prassi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK