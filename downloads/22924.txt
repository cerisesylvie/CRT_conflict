Consiglio Regionale della Valle d'Aosta - Oggetto del Consiglio n. 2282 del 22 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2282 del 22 novembre 2006 - Resoconto
OGGETTO N. 2282/XII - Attivazione di strategie regionali da
parte della Segreteria generale dell'Amministrazione.
(Interrogazione)
Interrogazione
Ricordata la legge regionale n. 20 del 14 ottobre 2005, che
istituisce la figura del Segretario generale della Regione, cui
spetta "attivare il processo di definizione delle strategie
regionali e sovrintendere alla realizzazione degli obiettivi
definiti dagli organi di direzione politica", nonché di "introdurre
formule e processi gestionali diretti a conseguire più elevati
livelli di efficienza ed efficacia e ad assicurare uniformità e
omogeneità all'azione amministrativa";
Tenuto conto che ad un anno dall'approvazione di tale legge è
utile fare un primo bilancio di tale scelta legislativa, nonché di
conoscere come si sia integrata tale figura nell'apparato regionale
e con quali costi;
i sottoscritti Consiglieri regionali
Interrogano
il Presidente della Regione per conoscere:
1) quali strategie regionali siano state attivate dal
Segretario della Regione, al fine di realizzare gli obiettivi
definiti dai responsabili politici;
2) quali formule e processi gestionali diretti abbia
introdotto il Segretario generale, al fine di conseguire maggiore
efficienza, efficacia, uniformità e omogeneità nell'azione
amministrativa;
3) quale sia stata la qualità dell'integrazione di questa
nuova figura nell'apparato regionale, particolarmente nella sua
articolazione con i differenti gradi dirigenziali e con il
Gabinetto della Presidenza;
4) quali siano gli emolumenti lordi, comprensivi di qualunque
indennità o eventuale premio di produttività, attribuiti allo
stesso Segretario generale della Regione.
F.to: Sandri - Fontana Carmela
Président
- La parole au Président de la Région,
Caveri.
Caveri (UV)
- Essendo il dr. Malfa un raro esempio di
"civil servant", cioè di funzionario pubblico di grande spessore
culturale, umano e morale, devo dire che mi ha predisposto una
risposta molto articolata, di circa 17 pagine, che risparmierò al
Consiglio, per cui chiedo al collega Sandri se aderisce al fatto
che gli possa fare avere la risposta completa e mi possa limitare
ad un breve "résumé", che nulla vuole togliere alla ricchezza delle
motivazioni che rispondono anche ad una preoccupazione di fondo,
che sembra emergere dall'interrogazione.
In effetti il Governo regionale, con legge regionale 14 ottobre
2005, ha fatto nascere questa figura di "Segretario generale" per
garantire efficacia, efficienza ed omogeneità dell'azione
amministrativa. Il Segretario generale attiva il processo di
definizione delle strategie regionali, sovrintende alla
realizzazione degli obiettivi definiti dagli organi di direzione
politica, fungendo, allo scopo, da raccordo fra il Presidente della
Regione e i Dirigenti regionali di 1° livello e fornendo a questi
ultimi indirizzi e direttive relativamente alle modalità di
esercizio delle funzioni di coordinamento. La sua azione mira - 2°
punto - ad introdurre formule e processi gestionali diretti a
conseguire più elevati livelli di efficienza e di efficacia e ad
assicurare uniformità e omogeneità dell'azione amministrativa. Per
lo svolgimento di tali funzioni il Segretario generale è posto in
posizione sovraordinata rispetto ai Dirigenti regionali di 1°
livello, con l'unica eccezione del Gabinetto della Presidenza, e si
avvale, per il loro tramite, delle strutture da essi
coordinate.
Per quanto riguarda il 1°quesito, elencherò alcuni degli
argomenti che sono stati azione quotidiana del Segretario generale:
processo di definizione della strategia unitaria regionale per le
politiche di sviluppo cofinanziabili dai Fondi strutturali
comunitari e dal Fondo europeo agricolo per lo sviluppo rurale nel
periodo 2007-2013; il Segretario generale, per quel che riguarda
questi aspetti, ha partecipato con continuità alla definizione di
tutti i documenti di programmazione e ha curato la redazione del
rapporto concernente la proiezione territoriale del documento
strategico preliminare. Devo dire che è un lavoro "in progress",
che continua ad essere svolto per avere una "governance" nella fase
di attuazione della strategia dei programmi, soprattutto perché i
fondi strutturali hanno una logica interdisciplinare fra diversi
Assessorati. Secondo punto: stesura delle linee guida per la
riforma della dirigenza regionale della Valle d'Aosta, che è
oggetto di studio da parte di un comitato presieduto proprio dal
Segretario generale, la cui logica di prospettiva è, in tempi
rapidi, la presentazione alla nuova legge n. 45. Terzo: valutazione
dell'approccio più idoneo a definire delle problematiche connesse
alla attuazione in Valle d'Aosta della normativa nazionale in
materia di servizio civile, la cui competenza è passata alle
Regioni dal primo febbraio 2006. Noi abbiamo assunto le competenze,
c'è stato tutto un lavorio di organizzazione di questo settore, fra
l'altro, in prospettiva, stiamo immaginando di presentare al più
presto un intervento legislativo che meglio regolamenti la materia.
Quarto: analisi delle possibili alternative e definizione delle
linee strategiche per la istituzione dell'organismo pagatore
regionale al posto della "GEA". Quinto: partecipazione, in qualità
di Presidente, al Nucleo di valutazione e verifica degli
investimenti pubblici, il Segretario generale presiede cioè il
"NUV", questo serve per rappresentare unitariamente il "NUV" della
Valle d'Aosta.
Secondo quesito: formule e processi gestionali. Il primo punto è
l'informatizzazione delle sedute di Giunta, questo è passato
attraverso un lavoro del Segretario generale; programmazione
annuale del fabbisogno di risorse umane, cioè un coordinamento del
piano concorsi e dell'insieme di redistribuzione del personale;
introduzione della contabilità analitica del controllo di gestione
- informatizzazione delle procedure per il controllo delle
presenze-assenze, perché stiamo andando verso un superamento dei
cartellini e degli orologi timbratori - acquisizione di beni e
servizi in economia, è stato il Segretario generale a curare la
definizione delle disposizioni applicative delle modifiche di legge
recenti ed è stato sempre il Segretario generale, in collaborazione
con l'Agenzia del lavoro, a predisporre un importante processo
formativo, avvenuto in lingua francese, di tutta la dirigenza
regionale, che si è chiamato "Mission d'accompagnement et de
formation au management public de la Région Vallée d'Aoste", e
infine la gestione elettronica dei documenti, un'innovazione che
dovrebbe portare ad un protocollo informatico e all'utilizzo di una
firma elettronica da parte del Presidente su una serie di documenti
ripetitivi, come fanno già alcuni Presidenti di Regione (penso al
collega Illy del Friuli).
Terzo quesito: qualità dell'integrazione del Segretario generale
(questa è una risposta leggermente più lunga delle altre): la
qualità dell'integrazione della nuova figura è testimoniata dalla
numerosità di occasioni di confronto fra Segretario e Coordinatori,
verificatisi fin dall'epoca della sua istituzione. In circa un anno
si sono tenute 14 riunioni fra Segretario generale e i Coordinatori
regionali, a queste occasioni si devono aggiungere una serie di
incontri bi- o multilaterali fra Segretario e Coordinatori. Le
questioni affrontate possono essere, a titolo esemplificativo - poi
la documentazione sarà più minuta -, i documenti di analisi delle
leggi finanziarie dello Stato per il 2006-2007, il primo dei quali
ha anche formato oggetto di condivisione con Sindaci e Segretari
comunali, il secondo il documento di analisi del cosiddetto
"decreto Bersani", il terzo il documento di analisi delle bozze di
piano del Parco nazionale del Gran Paradiso, il quarto il piano di
formazione collettiva triennale del personale regionale. Si può
dunque dire che i coordinatori abbiano apprezzato l'istituzione
della nuova figura e, per quanto concerne i rapporti con il
Gabinetto della Presidenza, essi si sono soprattutto esplicati
nell'esame congiunto degli oggetti sottoposti all'approvazione
della Giunta regionale. Il monitoraggio dei contenuti delle
proposte di atti ha consentito, oltre che creare uno spirito di
équipe, di migliorare la leggibilità e la trasparenza delle
motivazioni, di incentivare il ricorso all'unificazione di atti a
contenuto ripetitivo, ed ha contribuito ad operare per una più
efficiente ripartizione di competenze fra Giunta, Assessori e
Dirigenti regionali.
Infine, gli emolumenti lordi, lo dice l'articolo 6 del contratto
di lavoro: la retribuzione annua è fissata complessivamente in
113mila euro, al lordo delle ritenute previdenziali e fiscali
previste dalle vigenti disposizioni di legge, e comprensiva del
bilinguismo, corrisposta in 13 rate posticipate oltre alle
retribuzioni di risultato, in caso di valutazione positiva, di
17mila euro, che sarà corrisposta unitamente alla retribuzione del
mese di giugno dell'anno successivo a quello di competenza.
Presidente
- La parola al Consigliere Sandri.
Sandri (GV-DS-PSE)
- Innanzitutto una premessa: trovo
poco corretto avere questa frammistione fra le persone che
fisicamente interpretano determinati ruoli e il ruolo stesso.
L'interesse che il nostro gruppo ha presentato questa nuova figura
di Segretario generale era ovviamente legato al ruolo e non alla
persona... dividere in politica il personale dal pubblico credo che
sia sempre un sistema per evitare fraintendimenti.
Questa legge regionale è stata approvata dal Consiglio anche con
il nostro voto e, a un anno di distanza, ci sembrava utile
affrontare questo tema per monitorare l'applicazione di questa
legge, anche perché uno dei filoni su cui stiamo lavorando per
cercare di capire come organizzare un progetto per una Valle
d'Aosta più moderna ed efficiente parte proprio da un miglior
funzionamento della "macchina regionale". Volendo analizzare la
"macchina regionale" e tutte le difficoltà e le lentezze, la
burocratizzazione che spesso manifesta, non si poteva non iniziare
dalla figura del Segretario. Prendiamo atto delle dichiarazioni del
Presidente, ci studieremo con calma la risposta. Le osservazioni
che faremo, le riproporremo in quest'aula.
Rimangono 2 interpretazioni che volevamo cercare di capire, se
emergevano da questo primo anno di lavoro ed era se questo non
fosse un qualcosa che, non riuscendo ad integrarsi, andava ad
appesantire ulteriormente. Mi sembra che dalle parole del
Presidente si possa dire invece che ci sia stata un'iintegrazione,
quindi questo è un fatto positivo; dall'altra parte che questo tipo
di iniziativa andasse nella direzione della maggiore efficienza,
efficacia ed uniformità, omogeneità, come previsto dalla legge, e
non andasse invece in altri settori.
Qualche dubbio mi rimane da questo punto di vista, perché a
fronte di tutta una serie di prodotti positivi come
l'informatizzazione, la firma digitale, gli incontri con i vari
Coordinatori..., il fatto che sia partito dalla questione europea
dei fondi strutturali che vede già mobilitata una larga parte
dell'Amministrazione regionale, lì mi sembra che forse in questo
caso questo sia stato un appesantimento e un duplicato di quanto
non già esistente. Credo che siano tutte mansioni che dovrebbero
essere fatte da altro Dipartimento, senza il coinvolgimento del
Segretario generale, se non in una fase di estremo
coordinamento.
Rinviamo comunque il giudizio alla lettura completa della
risposta e ci aggiorniamo anche in fase di finanziaria
regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK