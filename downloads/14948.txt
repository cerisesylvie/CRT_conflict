Consiglio Regionale della Valle d'Aosta - Oggetto del Consiglio n. 1413 del 28 giugno 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula
Oggetto del Consiglio n. 1413 del 28 giugno 1995 - Resoconto
SEDUTA ANTIMERIDIANA DEL 28 GIUGNO 1995
OGGETTO N. 1413 /X Modalità di affidamento dei lavori per il
ripristino dei danni causati da eventi alluvionali.
(Interpellanza)
Interpellanza Visti i decreti legge n.ri 624/94 e 646/94 con i
quali venivano individuati i provvedimenti necessari ad un pronto
intervento nelle zone colpite dalle alluvioni dello scorso anno, i
quali altresì demandavano all'ufficio del Presidente del Consiglio
dei Ministri l'individuazione delle regioni italiane colpite dagli
eventi calamitosi;
Considerato che la Valle d'Aosta fu inserita insieme ad altre
regioni del Nord Italia tra le zone colpite dall'alluvione,
ottenendo così la possibilità di operare il ripristino dei danni in
deroga alle norme vigenti;
Preso atto che tali opere di ripristino attualmente vengono
eseguite da imprese appaltatrici provenienti da fuori Valle, al
contrario, ad esempio, di quanto avviene in Piemonte, ove i lavori
sono stati affidati ad imprese locali;
Rilevato che i suddetti decreti legge sono stati
susseguentemente convertiti in legge, dando così esecutività ai
piani di ripristino;
i sottoscritti Consiglieri regionali
interpellano
l'Assessore competente per sapere:
1) i motivi per i quali l'Amministrazione regionale non ha
tenuto conto dell'opportunità di appaltare i ripristini tramite
gare ufficiose a trattativa privata tra le imprese valdostane,
considerando anche il vantaggio economico che tale decisione
avrebbe comportato non solo per le imprese, vantaggio costituito
dal rientro dei nove decimi delle imposte pagate dalle imprese in
questione e riscosse in Valle;
2) se tali lavori sono già stati consegnati alle imprese
appaltatrici, vista e considerata l'urgenza della loro
esecuzione;
3) quali sono le modalità operative dell'Assessore ai LL.PP.
rispetto a lavori analoghi ancora da appaltare.
F.to Tibaldi - Aloisi
Presidente La parola al Consigliere Tibaldi.
Tibaldi (LN) Per far fronte alla rapida ricostruzione delle zone
colpite dai recenti eventi alluvionali, il Governo ha emanato due
decreti legge, il n. 626 e il n. 646 del 1994, i quali sono poi
stati convertiti in una legge, la n. 22 del 1995. La legge n. 22 ha
conferito al Presidente del Consiglio dei Ministri la facoltà di
individuare le zone colpite dai fenomeni calamitosi; in questo
elenco, che è stato formalizzato in un apposito decreto, è stata
inserita al pari di altre regioni del settentrione anche la Valle
d'Aosta.
Il grosso pregio di questa legge n. 22 è stato l'introduzione di
una disciplina derogatoria per gli interventi da realizzare nel
periodo di emergenza; infatti le amministrazioni interessate hanno
potuto accantonare le articolate procedure di assegnazione dei
lavori pubblici, normalmente applicate, utilizzando quella deroga
alle norme vigenti che è espressamente stabilita dall'articolo 5 e
che permette di semplificare l'operatività degli interventi per il
ripristino dei danni. Lo stesso iter burocratico è stato snellito,
essendo stato previsto il rilascio di pareri e autorizzazioni da
parte degli organi competenti entro pochi giorni e addirittura
prevedendo la regola del "silenzio-assenso", nel qual caso questi
pareri o queste autorizzazioni intervengano entro i termini
stabiliti. Le Regioni interessate si sono attivate emanando atti o
amministrativi o legislativi di recepimento delle norme nazionali,
mi viene in mente il vicino Piemonte, al fine di accelerare
l'applicazione di questa disciplina che è più favorevole per la
ricostruzione di paesi, strade, argini, di fiumi e di altre
infrastrutture importanti. Così sembra non sia stato per la nostra
Regione, che non ha praticamente dato attuazione alla legge n. 22,
continuando ad adottare le più restrittive e in questo caso più
dannose procedure ordinarie. Immaginabili le conseguenze, lamentate
da diversi sindaci dei comuni nel cui ambito territoriale
sussistono le zone colpite.
Utilizzando lo strumento della gara tra le imprese, la maggior
parte dei lavori di ripristino è in notevole ritardo, e questo è il
primo dato drammatico, non solo i lavori sono stati appaltati a
imprese non aventi sede in Valle d'Aosta, con pregiudizio per gli
edili valdostani che avrebbero potuto ricevere una boccata
d'ossigeno dalla benefica applicazione della legge n. 22, ma gli
stessi lavori non sono stati aggiudicati a causa di irregolarità
emerse in sede di analisi dei requisiti, per esempio irregolarità
contributive o anche la mancanza di dichiarazioni antimafia.
Sembra, ma sottolineo il sembra, che la tornata di appalti dell'11
aprile scorso abbia subito un brusco arresto per le ragioni
anzidette e debba essere rifatta, sentiremo se l'Assessore conferma
o smentisce.
Allora perché la Regione Valle d'Aosta non ha provveduto a
istituire, secondo quanto concesso dalla legge n. 22, gare
ufficiose a trattativa privata tra le imprese locali ma ha
preferito altre forme di appalto che hanno condotto prima
all'aggiudicazione esterna di tali lavori e poi al ritardo della
loro esecuzione? Secondo, perché l'Assessore Lavoyer non ha dato
pratica attuazione a queste norme comportandosi diversamente da
quanto fece il suo predecessore? Lui, meglio di me, sa che il
comparto edile è in cronica difficoltà e non c'è una volta che il
suo più illustre rappresentante, Federico Jacquin, colga
l'occasione per ribadire attraverso una sua metafora, che viene
sovente pubblicata, che nonostante il clima sia annunciato sereno
dal Palazzo è ancora nuvoloso dopo l'uragano, ma queste sono sue
considerazioni. Certo è che se la Giunta regionale non approfitta
dell'occasione offerta da questa legge nazionale le imprese
valdostane continueranno ad attendere invano.
Il vantaggio oltre che essere immediato per gli operatori del
settore si rifletterebbe anche sulla Regione perché una larga parte
delle imposte versate dagli introiti percepiti dagli stessi
imprenditori rimarrebbero qui in Valle d'Aosta. Ecco lo spirito
dell'interpellanza che vuole sensibilizzare l'Amministrazione su un
problema che non è di secondaria importanza, e che potrebbe dare un
piccolo ma significativo impulso all'edilizia valdostana, oltre a
ricostituire, secondo noi, un segnale di presenza più attenta da
parte di chi è preposto al governo dei Lavori pubblici.
Presidente La parola all'Assessore ai lavori pubblici,
Lavoyer.
Lavoyer (ADP-PRI-Ind) Non possiamo che condividere interamente
lo spirito dell'interpellanza e, anche se la stessa mi pare
generica, ho cercato di interpretare tra le righe che l'obiettivo
era il riferimento ad una tornata di gare. Quindi non è un discorso
che si può generalizzare e cercherò di confutare le affermazioni
generiche con dei dati. Quindi risponderò per quanto attiene a
quella gara specifica, poi faremo alcune considerazioni di tipo
generale.
Con deliberazione della Giunta n. 501 del 27 gennaio 1995 venne
approvato un programma aggiornato di interventi urgenti di
sistemazione idraulica di tratti dei vari corsi d'acqua regionali
interessati dagli eventi alluvionali 1993-1994 per un importo di
spesa di lire 13 miliardi. Tale programma ha individuato gli
interventi necessari più urgenti per il ripristino dei danni del
settembre 1993, aggravati dalle successive piogge di giugno e
settembre 1994 che hanno determinato ulteriori zone a rischio. Nel
mese di febbraio si è quindi proceduto all'approvazione delle
deliberazioni di indicazione delle gare di appalto mediante
pubblico incanto per una serie di interventi sul torrente Ayas: due
interventi per 1,8 miliardi, il Savara, due interventi per 5
miliardi, il Lys - oggetto di dichiarazioni televisive, ma avrò
altri argomenti per confutare questi interventi disinformativi -
due interventi per 2,6 miliardi, Grand'Eyvia due interventi per 988
milioni.
La trattativa privata è un sistema del tutto eccezionale con il
quale l'Amministrazione provvede in modo discrezionale alla scelta
del soggetto con cui avviare un rapporto contrattuale. Perché vi si
possa fare ricorso è richiesta la presenza, ai sensi dell'articolo
6 della legge di contabilità dello Stato, di speciale ed
eccezionale circostanza per i quali non possono essere utilmente
seguiti i sistemi dell'asta pubblica o delle licitazione
privata.
Tale principio è ribadito dall'articolo 9 del decreto
legislativo 19 dicembre 1991, n. 406: "Attuazione della direttiva
89 CEE in materia di procedure di aggiudicazione di appalti in
lavori pubblici", che alla lettera c) ammette la possibilità di
ricorrere alla trattativa privata, senza la pubblicazione
preliminare di un bando di gara, nella misura strettamente
necessaria per motivi di imperiosa urgenza non compatibili con i
termini posti dalle altre procedure, in relazione a eventi
imprevedibili da parte dell'Amministrazione aggiudicatrice purché
le circostanze evocate a giustificazione dell'urgenza non siano in
alcun modo imputabili all'Amministrazione stessa.
Non si è quindi ritenuto per questi interventi specifici, non in
generale sull'alluvione, perché dopo ci saranno i dati che
confuteranno le vostre affermazioni, che sussistessero le
condizioni richieste dalla normativa, anche perché i tempi
necessari per l'affidamento dei lavori con asta pubblica si
ritenevano compatibili con il loro inizio nei mesi di
maggio-giugno, quando le condizioni meteo sono compatibili con
getti di calcestruzzo e scavo in alveo.
La gara relativa agli interventi sul torrente Ayas e sulla Dora
di Valsavarenche si è svolta in data 11 aprile 1995, quella
relativa agli interventi sul torrente Lys si è svolta il 20 aprile
1995, mentre l'ultima tornata relativa al Grand'Eyvia e alla Dora
di Valsavarenche si è svolta il 30 maggio 1995. Lo stato delle
procedure è il seguente:
- prima gara: primo lotto sul torrente Ayas vinto dall'imprese
Icogei, delibera di aggiudicazione n. 4348 del 26 maggio 1995;
Valsavarenche sul torrente Savara alla foce, impresa Coge, delibera
n. 4349 del 26 maggio 1995; secondo lotto a Champorcher su Ayas
l'impresa Dhérin - non sono tutte imprese esterne - delibera n.
4350 del 26 maggio 1995, Valsavarenche-Villeneuve-Savara, impresa
Portalupi, delibera n. 4351 del 26 maggio 1995. Per quanto attiene
alle imprese Icogei e Coge, sul primo tronco del Champorcher e sul
tronco del Valsavarenche-Savara, l'INAIL richiede assicurazione per
i lavori idraulici che verrà verificata alla consegna dei lavori
stessi;
- seconda gara, del 20 aprile 1995: Steina-Boden del Lys,
impresa Limbuter, Steina-Boden del Lys impresa Mosca, delibera di
aggiudicazione provvisoria n. 4352 e n. 4353, l'aggiudicazione
definitiva non è stata effettuata perché l'impresa Mosca risulta,
allo stato dei fatti, irregolare alla verifica contributiva;
- gara del 30 maggio 1995, Cogne Grand'Eyvia: Sapia, Cogne
Savara: Chapellu, Cogne Savara: So.ge.co., Valsavarenche Savara:
Brambati, per questa ultima gara, svolta il 30 maggio 1995, non si
è ancora proceduta all'aggiudicazione definitiva dei lavori a causa
delle verifiche antimafia.
Le irregolarità contributive sopra segnalate non hanno permesso
la consegna dei lavori in quanto sono in corso le valutazioni di
ordine giuridico circa le soluzioni attuabili in caso di tornata di
gara. Si ritiene inoltre che gli interventi provvisori di somma
urgenza già realizzati dai comuni siano idonei a garantire un
sufficiente livello di sicurezza ai centri abitati. Per il futuro,
in rapporto all'entità e alla tipologia dei lavori, si procederà
mediante cottimi fiduciari, aste pubbliche e licitazioni private.
Solo in casi ove sussistessero reali motivi di imperiosa urgenza
per l'improvviso modificarsi dell'attuale situazione sarà possibile
ricorrere, come previsto dall'articolo 24 della legge n. 109, anche
alla trattativa privata. Mi pare quindi che la Giunta regionale e
l'Assessorato ai lavori pubblici concordino completamente
sull'esigenza di privilegiare nel limite del possibile, nel
rispetto delle regole, le imprese valdostane ed è in questo senso
che ci siamo mossi con la tornata del 9 maggio 1995, non citata
dall'interpellante, tornata che prevede il meccanismo
dell'esclusione di chi vince il primo appalto in modo che proprio
in base ad una urgenza di esecuzione dei lavori, ci sia il
frazionamento dei lavori stessi su più imprese.
Allora per confutare i dati dell'interpellante, ricostruzione e
sottomurazione delle opere di difesa spondali in locale Hierdésor
in Comune di Gaby, Piemonte costruzioni, queste sono tutte
consegnate, ricostruzione e sottomurazione delle opere di difesa
spondale nella località Steimatto, Bresa, Aleschietto in Comune di
Gressoney Saint-Jean, DRB, sono tutte imprese valdostane, la
tornata è stata con invito di tutte le imprese valdostane che
avevano l'iscrizione idonea.
Primo intervento di consolidamento dell'erosione di sponda del
fondo alveo del torrente Evançon del locale Ruvère in Comune di
Challand-Saint-Anselme, Gaspard Giuseppe, sistemazione idraulica di
un tratto di torrente Dora Di Rhêmes, in corrispondenza del
capoluogo sino al ponte di Bois in Comune di Rhêmes-Saint-Georges,
Bieller Raimondo, manutenzione di una briglia e di un tratto di
scogliera danneggiata a valle del Ponte Suaz lungo il fiume Dora in
Comune di Charvensod, Sapia Benedetto, sottomurazione e
sistemazione del fondo alveo per il ponte, frazione Oley, Comune di
Montjovet, Cave d'Arnad, ricostruzione e sottomurazione difesa del
fondale di sistemazione del fondo alveo il locale Méran, in Comune
di Montjovet, ISAF, manutenzione di un tratto del torrente Lys in
località Gaby di sopra, Dhérin Oreste, realizzazione di difesa
della sponda destra della Dora Baltea in località di Montchaillon
in Comune di Chambave, SELI, ricostruzione di tratti di opere di
difesa spondale al ponte vecchio di Villeneuve in sponda sinistra,
Clusaz Fratelli S.n.c., ricostruzione, sottomurazione e opere di
difesa spondale in corrispondenza del laghetto di pesca sportiva in
località Lillaz in Comune di Aymavilles, LYS, manutenzione di un
tratto del torrente Lys in località Weissmatten in Comune di
Gressoney, LICE, manutenzione di alcuni tratti del torrente Buthier
di Ollomont in località Vaud, Henriet Germano, ricostruzione,
sottomurazione e opere di difesa spondale in destra orografica a
monte del ponte Suaz in Comune di Charvensod e di Valpelline,
manutenzione di un tratto del Buthier di Ollomont in località
Pontin in Comune di Ollomont, Angelini Vincenzo.
Da questi dati si desume che c'è stata tempestività da parte
della Giunta e le procedure sono quelle che sollecitavano gli
interpellanti; per quanto attiene invece a quelle tornate di gare
specifiche dal punto di vista della legittimità sia gli uffici, sia
la segreteria di Giunta non ritenevano legittima la procedura
sollecitata.
Président La parole au Vice-président, Aloisi.
Aloisi (APA) Ringrazio l'Assessore per i dati comunicati e lo
pregherei di trasmetterceli. Ma Assessore, non ci siamo, non c'è
peggior sordo di quello che non vuol sentire.
Il riferimento dell'interpellanza va verso la legge n. 22 e non
verso la n. 106 e che comunque era una facoltà data
all'Amministrazione di voler utilizzare quello strumento per una
maggiore tutela delle imprese locali. Quindi se lei condivide lo
spirito dell'interpellanza quantomeno si dovrebbe sforzare di
condividere lo spirito della legge n. 22, anche perché chi ne parla
è un rispettoso cittadino che si sforza sempre di dare applicazione
alle norme e alle leggi e, quindi non c'è nessuna forzatura per
diverso modo di concepire il discorso sulla trattativa privata.
C'era una deroga prevista dalla legge n. 22, era una facoltà, in
virtù della quale l'Amministrazione poteva e può avere maggiore
accortezza nei confronti degli imprenditori locali anche perchè da
quello che emerge dalla stampa sembra che siamo responsabili di
alcune grosse strozzature che sono da addebitare a una rigidità di
applicazione delle norme. Quindi questo, per certi aspetti, va in
una direzione che non è consona alle aspettative di chi opera nel
settore.
Ma restano ancora un paio di aspetti sulle sue risposte di cui
sono parzialmente soddisfatto dal punto di vista politico: la
regolarità amministrativa agli enti è richiesta sempre e comunque,
non in certi momenti: a liquidazione di un qualsiasi lavoro gli
enti previdenziali devono rilasciare il nulla osta, altrimenti il
pagamento viene bloccato.
Ma resta un altro aspetto in materia di modalità operative per
il terzo punto dell'interpellanza dove lei ci ha risposto in modo
non soddisfacente ed è quella della tutela delle grosse imprese;
lei ha rilasciato un'intervista alla "Vallée Notizie" del 24 giugno
in cui dice che mentre il futuro è roseo per l'imprenditoria
artigianale, restano difficoltà per le imprese più grosse, con
personale intorno alle 100 unità.
Quella è la struttura portante dell'economia edile perché se noi
dovessimo ipotizzare non ottemperare a una serie di norme, sempre
nel rispetto delle leggi, a tutela di queste imprese, credo che
significherebbe l'inizio della distruzione sistematica delle
piccole imprese artigianali. C'è la relazione dell'Associazione
industriali che denuncia questa tendenza. Io mi auguro che
scompaiano le nubi, che il futuro sia roseo, ma per arrivare a
questo è necessario che un po' tutti studiamo di più.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK