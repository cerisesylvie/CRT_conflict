Consiglio Regionale della Valle d'Aosta - Oggetto del Consiglio n. 3388 del 7 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
FORESTE E TERRITORI MONTANI
Corpo forestale valdostano e relative strutture
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3388 del 7 marzo 2024 - Resoconto
OGGETTO N. 3388/XVI - Interpellanza: "Intendimenti in merito
ad eventuali interventi per l'efficientamento energetico delle
caserme forestali presenti sul territorio regionale".
Bertin (Presidente) -
Punto n. 31. Per l'illustrazione,
consigliera Minelli.
Minelli (PCP) -
Molto spesso in Consiglio regionale e
nelle Commissioni discutiamo di riduzione dei consumi e di
efficientamento energetico, non soltanto in occasione dell'analisi
del Piano Energetico di cui ci siamo occupati in questi giorni;
sappiamo che fra le principali azioni di riduzione dei consumi e di
decarbonizzazione rientrano gli interventi di efficientamento dei
fabbricati e degli impianti di riscaldamento e che gli stessi sono
raccomandati a livello europeo, nazionale e anche locale. Uno dei
principali obiettivi della direttiva europea che sarà discussa al
Parlamento Europeo fra pochi giorni, dall'11 al 14 marzo prossimi,
è quello di rendere più efficienti gli edifici in classe F e G;
anche nel PEAR che abbiamo discusso in questa seduta, una parte
significativa è riservata all'efficientamento del settore
residenziale - come è previsto dalla scheda C01 di pagina 172 - e
del settore terziario, che comprende gli edifici della pubblica
Amministrazione.
A pagina 82 del Piano c'è un punto specifico che riguarda
proprio gli edifici della pubblica Amministrazione e in questo
punto si può leggere: "Il ruolo della pubblica Amministrazione è
fondamentale in questo settore, in particolare per quanto riguarda
la diffusione di buone pratiche sui temi dell'efficienza energetica
e dell'edilizia sostenibile. La pubblica Amministrazione si deve
pertanto porre l'obiettivo della riqualificazione del patrimonio
edilizio pubblico attraverso il sostegno di progetti che promuovono
significativi standard quantitativi, con riferimento al risparmio
energetico ottenuto, e laddove possibile, qualitativi dal punto di
vista della replicabilità sul territorio, anche in combinazione con
opera di messa in sicurezza antisismica".
Sempre in questa parte del PEAR, si afferma che nell'ambito
della programmazione FESR 21-27 è stata inserita una specifica
azione per gli interventi di efficientamento energetico negli
edifici e nelle infrastrutture di proprietà pubblica con una
dotazione di circa 5 milioni di euro, che è sicuramente una misura
rilevante anche se ci rendiamo conto che l'importo, considerato il
patrimonio che c'è, è piuttosto limitato.
Una particolare attenzione e sollecitazione a farsi carico dei
consumi energetici e dell'efficientamento degli edifici pubblici è
venuta recentemente anche dal direttore di ARPA che è stato sentito
in Commissione il 13 febbraio scorso nell'ambito della discussione
del PEAR, direttore che ha parecchio insistito su questa questione
e, proprio nell'ambito di una valutazione sugli edifici gestiti
dall'Amministrazione, vale la pena di richiamare anche la legge
regionale 12/2002, in particolare l'articolo 22, che riguarda gli
alloggi di servizio per il personale forestale e la delibera
2169/2013 che fissa alcune regole, dando indicazioni appunto sugli
edifici destinati ai dipendenti del Corpo Forestale.
Nell'ultima legge di bilancio, quella di dicembre 2023, sono
stati inseriti i lavori di efficientamento per la Caserma forestale
di Aymavilles, lavori ovviamente necessari, che vanno nella
direzione d'intervenire per migliorare il patrimonio edilizio
dell'Amministrazione.
Oltre a questa, sappiamo che ci sono molte altre Caserme e le
loro relative pertinenze che necessitano d'importanti lavori di
razionalizzazione per soddisfare l'obiettivo della riduzione dei
consumi e dell'efficientamento e noi crediamo, considerato il ruolo
anche di tutela dell'ambiente che ricopre il nostro Corpo
Forestale, che potrebbe essere un modo per agire, per fare delle
azioni concrete, quello d'iniziare un piano di lavori specifici
sugli edifici pubblici regionali per arrivare alla scadenza finale
del PEAR nel 2030 avendo realizzato degli interventi
significativi.
A titolo esemplificativo cito le Caserme di Pont-Saint-Martin e
di Gaby, perché sono le realtà che conosco meglio.
La Caserma di Pont-Saint-Martin, per cui anni fa si era
addirittura ipotizzato l'abbattimento e la ricostruzione, ha un
impianto a metano che presenta varie criticità e potrebbe essere
sostituito con un impianto alimentato da pannelli solari, vista
l'ampiezza e l'esposizione del tetto.
A Gaby mi risulta che sia stata installata tempo fa una pompa di
calore ma nessun pannello, né solare né fotovoltaico, e ce ne
sarebbe sicuramente la possibilità perché abito vicino e ho una
situazione simile e ho installato dei pannelli per la produzione
dell'acqua sanitaria, ma, più in generale, credo che per tanti
altri edifici di questo tipo la situazione sia simile.
Alla luce di queste considerazioni, interpelliamo il Governo, e
l'Assessore in particolare, per capire se esiste un Piano regionale
per l'efficientamento energetico degli edifici di proprietà
dell'Amministrazione regionale con un'indicazione di priorità
d'interventi e, secondariamente, se sono previsti, o se s'intendono
prevedere, degli interventi in questo senso proprio per le Caserme
presenti sul territorio regionale - interventi simili a quello
approvato per la stazione forestale di Aymavilles - e anche qui con
quale indice di priorità.
Presidente -
Risponde l'assessore Carrel.
Carrel (PA) -
Sulla prima domanda, "Se esiste un Piano
regionale per l'efficientamento energetico degli edifici di sua
proprietà con l'indicazione di priorità d'intervento", ci siamo
avvalsi delle strutture del collega Bertschy per redigere la
risposta.
Il tema della programmazione degli interventi sul patrimonio
regionale è stato oggetto in passato di confronti nell'ambito del
nucleo di valutazione delle opere pubbliche, in quanto una seria e
consapevole programmazione non può prescindere da un'analisi
complessiva delle esigenze che contemplino aspetti energetici, di
sicurezza, di rifunzionalizzazione, di utilizzo del patrimonio, di
sismica ecc.
In assenza attualmente di tale programmazione, per quanto di
competenza, il Dipartimento sviluppo economico ed energia ha
previsto un'azione finalizzata a sostenere l'efficientamento
energetico degli edifici di proprietà pubblica nell'ambito del PO
FESR Valle d'Aosta 2021-2027. In particolare l'azione BI1,
"Interventi di efficientamento energetico negli edifici e nelle
infrastrutture di proprietà pubblica", essa prevede per l'appunto
il finanziamento d'interventi rivolti alla riqualificazione
energetica del patrimonio edilizio pubblico e d'interventi di
natura strutturale per una disponibilità iniziale pari a euro 5
milioni, destinato agli Enti locali e alle Unités des Communes
Valdôtaines.
La selezione delle operazioni da finanziare nell'ambito del PO
FESR Valle d'Aosta 2021-2027 è stata definita dall'autorità di
gestione con deliberazione 267 del 27 marzo 2023.
Per l'azione in argomento, saranno selezionati i progetti
finanziabili presentati in risposta a un avviso a evidenza pubblica
in fase di ultimazione e sviluppato in collaborazione con il CELVA,
che prevede una procedura di valutazione a scadenza, consistente in
una valutazione comparata delle domande di contributo sulla base di
criteri di selezione predeterminati e successiva predisposizione di
una graduatoria redatta in ordine decrescente in funzione del
punteggio conseguito.
Per quanto riguarda la domanda più specifica, che riguarda
l'intervento della stazione forestale di Aymavilles, credo che sia
opportuno fare un attimo il punto della situazione di quanto è
stato fatto prima di arrivare a quest'intervento, che lei
giustamente ha citato.
Il patrimonio edilizio forestale assegnato al Corpo Forestale
della Valle d'Aosta è composto dalla sede del Comando centrale di
Saint-Christophe e da quattordici Casermette forestali, con annesse
due dépendance, che ospitano gli uffici dei comandi stazione e gli
appartamenti a disposizione dei dipendenti.
Vi sono inoltre altri fabbricati in uso condiviso che ospitano
il nucleo antincendio boschivo e l'officina veicoli, oltre ad
alcuni bivacchi e locali in altitudine per la vigilanza e il
controllo del territorio.
Attualmente sono abitati 37 appartamenti dei 72 alloggi
disponibili, complessivamente con un tasso d'occupazione di circa
il 50%.
Questo ovviamente è spiegato da due fattori: in primis la deroga
ottenuta con la DGR 2165/2013 che toglie l'obbligo di residenza
nell'ambito di giurisdizione di assegnazione e quindi permette agli
agenti e ai membri della Stazione di risiedere in altri Comuni,
questo ovviamente ha permesso loro di mantenere le loro case di
proprietà e quindi non entrare negli appartamenti; l'altro invece è
un problema ancora più annoso che stiamo affrontando come Corpo
Forestale, che è quello della carenza del personale all'interno
delle strutture e proprio in tal senso ricordo che abbiamo avviato
e stiamo concludendo il primo corso degli agenti, con il giuramento
dei nuovi agenti che è previsto per metà aprile, 19 nuovi agenti, e
stiamo lavorando per aprire un secondo corso proprio nel 2024, per
poter avere i nuovi agenti a partire dai primi mesi del 2025,
proprio per risolvere e attenuare questo problema.
Poiché la manutenzione di tale patrimonio comporta un notevole
dispendio in termini economici e organizzativi, nel corso del tempo
sono stati promossi vari interventi per contenere i costi
gestionali e contemporaneamente valorizzare gli stabili
assegnati.
In tal senso vanno appunto richiamati gli interventi specifici
di efficientamento energetico diretti e indiretti - riportati in
una tabella che, se mi permette, invece di leggergliela, gliela
consegno e mi soffermerò su due Stazioni che lei giustamente ha
citato - ma anche i lavori per contenere il consumo di acqua e uso
delle aree pertinenziali verdi, orti e giardini, per una maggiore
attenzione ambientale.
A livello numerico, sui complessivi 17 complessi edilizi, tre
fabbricati hanno già beneficiato d'interventi generali di
efficientamento.
In due fabbricati sono stati realizzati interventi parziali che
hanno migliorato le performance energetiche, seppur in maniera
parziale limitata. In due fabbricati è previsto nel corso dell'anno
l'avvio di lavori già finanziati, in sei fabbricati sono stati
eseguiti lavori di contenimento delle emissioni e in tre fabbricati
non si è ancora intervenuti, quindi la programmazione è a questo
punto ed era giusto evidenziarlo.
La tabella che poi andrò a presentarle va a riportare tutti gli
interventi effettuati negli ultimi dieci anni. Soffermandomi sugli
importi un po' più importanti, tengo a sottolineare l'intervento
effettuato al Comando centrale di sostituzione della centrale
termica alimentata a gasolio con una pompa a calore e la
sostituzione del gruppo di raffrescamento con sostituzione di
serramenti, sostituzione dei corpi illuminanti, isolamento del
sottotetto e posa dei pannelli solari sul tetto della struttura,
per un importo pari a 1.147.864 euro con dei fondi dello Stato.
Per quanto riguarda le due stazioni che lei ha citato, confermo
quanto lei ha detto della Caserma di Pont-Saint-Martin; per quanto
riguarda Gaby, oltre alla sostituzione della centrale termica
alimentata a gasolio con un sistema di pompa a calore, tengo a
sottolineare anche la realizzazione del cappotto, il rifacimento
del manto di copertura e la chiusura dell'atrio - per un importo
pari a 275 mila euro con dei fondi regionali - effettuati nel 2018
e nel 2013. Questi sono i due interventi effettuati in questi due
anni.
Quello che è stato fatto è un'azione che oggi vede sicuramente
l'intervento della Caserma di Aymavilles, ma è una situazione in
evoluzione sulla quale continuiamo a lavorare proprio nell'ottica
che lei ha ben presentato, consapevoli del ruolo che ha il Corpo
forestale e consapevoli dell'importanza di migliorare
l'efficientamento energetico e il risparmio dal punto di vista
energetico, soprattutto per tutti gli impianti e gli edifici
pubblici.
Alcuni di questi fabbricati delle stazioni, quattro in
particolare, posti lungo l'asse centrale, non hanno ancora
beneficiato d'interventi complessivi di efficientamento energetico,
in quanto sono già collegati alla rete del metano. Lei ci ha
sottolineato come potrebbero migliorare questi allacciamenti, andrò
sicuramente ad approfondire la questione, però capisce che nella
gestione di tutte le stazioni credo che sia opportuno sottolineare
che questi quattro non hanno avuto una priorità, visto che parliamo
di priorità proprio perché erano già allacciati al metano.
Per quanto riguarda la sede del Comando centrale, nel 2024
saranno avviati lavori di efficientamento per 1.200.000 euro. La
taglia dei progetti indica che la realizzazione di questi
interventi, sia sui corpi di fabbrica di grande volume sia sui
locali più modesti, comporta importi elevati, la cui previsione e
realizzazione deve necessariamente tener conto anche delle esigenze
operative di funzionamento delle varie stazioni del Comando,
obbligando a una puntigliosa programmazione.
Mi permetta, non è una battuta e non la prenda come una
provocazione, ma sicuramente in quest'anno ci siamo occupati in
primis di ritornare con un personale numericamente adeguato, quindi
di avviare in primis i corsi, perché, ovviamente, questo ci
permette di far vivere le nostre stazioni e a lato continuare a
lavorare sugli efficientamenti energetici nei quali crediamo, ma
prima di tutto è importante che ci sia il personale che possa
governare il territorio ed essere una sentinella fondamentale su
tutto il nostro territorio regionale.
Presidente -
Per la replica, consigliera Minelli.
Minelli (PCP) -
Ringrazio l'Assessore per la risposta,
anche perché ha messo in evidenza alcuni dati che non erano a
nostra conoscenza.
La prima cosa che rilevo è che non esiste un Piano globale di
efficientamento energetico di tutti gli edifici regionali, edifici
di proprietà della Regione e, ovviamente, non esistendo questo, non
c'è neanche un indice di priorità d'intervento.
Lei ci ha chiarito che è stato fatto un lavoro legato al PO FESR
e alla misura BI.1, intervento di efficientamento nelle strutture
pubbliche, però quello di cui secondo me c'è bisogno soprattutto
nel momento in cui si pensa a un piano che ha un orizzonte definito
e che si pone degli obiettivi - come è stato detto, ed è vero -
sfidanti... questo ma non lo sottolineo tanto io quanto il
direttore di ARPA, che è venuto a parlarcene: la questione degli
edifici della pubblica Amministrazione è importantissima, anche
perché poi si dà in qualche modo l'esempio.
Sulla questione invece legata più direttamente agli edifici che
competono in qualche maniera al Dipartimento agricoltura e foreste,
lei ha fornito dei dati e poi ha fatto un'osservazione che non
prendo negativamente, lei dice: "Noi ci siamo occupati in questo
momento prioritariamente di pensare all'ampliamento dell'organico,
che è un tema di assoluto interesse".
Io però penso che per quello che riguarda gli edifici della
pubblica Amministrazione, in questo caso della Regione, non
dovrebbe essere ogni singolo Dipartimento a doversene occupare,
cioè l'agricoltura non è che deve occuparsi dell'efficientamento e
di tutto quello che riguarda l'organizzazione degli edifici. È
patrimonio della Regione, quindi forse se ne dovrebbe occupare un
unico ente che è collegato con le varie strutture dei vari
Dipartimenti, perché poi, se non ricordo male, per qualsiasi
intervento che riguarda anche edifici che sono proprietà o in capo
a un certo Assessorato, poi si deve passare attraverso le strutture
dei lavori pubblici, delle opere pubbliche, quindi forse anche in
questo senso avrebbe senso una semplificazione, una
razionalizzazione di quelli che devono essere i vari compiti e le
varie responsabilità.
Sulla questione più specifica delle varie Caserme forestali, lei
ci ha dato un quadro. Sono contenta se si può avere anche quella
tabella perché è utile, a proposito degli uffici: quattro posti
sull'asse centrale che non hanno avuto interventi ma, che come lei
dice, hanno il riscaldamento a metano... io non conosco tutte le
situazioni, conosco un po' di più, come dicevo, quella della Bassa
Valle, quello che rilevo è che dalle mie conoscenze, e parlo anche
negli anni, non soltanto da adesso, a Pont-Saint-Martin sono state
divise le unità immobiliari per creare degli alloggi per i
dipendenti e non sono stati fatti degli interventi innovativi sugli
impianti. Per esempio proprio l'impianto a metano di quella
stazione ha creato sempre, l'abbiamo rilevato, dei problemi
soprattutto per quello che riguarda la contabilizzazione dei
consumi, quindi forse, anche senza arrivare a una sostituzione
degli impianti, che in questo momento comporta ovviamente dei
costi, e ci sono altri che forse hanno una priorità maggiore,
intervenire con delle misure più modeste potrebbe portare comunque
a un miglioramento della situazione.
Io ringrazio comunque per la risposta e quello su cui confidiamo
è ciò che ha detto l'Assessore in chiusura, cioè che questa è
l'intenzione di andare nella direzione di migliorare tutti questi
edifici, considerato proprio anche il ruolo e la mission, diciamo
così, del Corpo Forestale Valdostano e di ciò che gli ruota
attorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK