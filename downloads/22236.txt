Consiglio Regionale della Valle d'Aosta - Oggetto del Consiglio n. 1886 del 19 aprile 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1886 del 19 aprile 2006 - Resoconto
OGGETTO N. 1886/XII - Installazione di un impianto di
radioassistenza nell'ambito dell'ampliamento dell'aeroporto
regionale. (Interpellanza)
Interpellanza
Preso atto della missiva in data 13 marzo 2006 a firma di 125
persone in rappresentanza d'altrettanti nuclei familiari i quali,
venuti a conoscenza della volontà della Amministrazione regionale
di installare sul promontorio tra le frazioni Loups e Busseyaz un
impianto di radioassistenza nell'ambito dell'intervento di
ampliamento e di sistemazione della pista di atterraggio
dell'aeroporto regionale;
Considerato che i firmatari della petizione, oltre che
preoccupati dall'esposizione ai campi elettromagnetici generati
dall'impianto stesso, esprimono forti dubbi e perplessità
sull'effettiva necessità che la Valle d'Aosta si doti di un
aeroporto adatto al traffico di aerei da circa 70 persone con
inevitabili conseguenze sulla qualità della vita degli abitanti
della Plaine;
Constatato che gli stessi cittadini chiedono di essere
riconosciuti come parte in causa e, quindi, come soggetto con il
quale interloquire; di aprire un dialogo tre le parti, anche con
l'istituzione di un tavolo di lavoro per esaminare e analizzare i
problemi e ricercarne le soluzioni; di essere informati su tutte le
fasi procedurali, amministrative e tecniche, svolte finora e ancora
da svolgere, che condurranno alla stesura dei progetti, fino alla
realizzazione dell'opera; di essere informati su tutta la
corrispondenza tra la Regione in tutti i suoi comparti e qualsiasi
altro soggetto interagisca o venga coinvolto; di ottenere l'accesso
ai documenti amministrativi e tecnici per la presa visione e per
consentire l'opportuna valutazione di parte,
i sottoscritti Consiglieri regionali
Interpellano
il Presidente della Regione e la Giunta per conoscere
attraverso quali procedure, quali strumenti e con quali tempi
s'intende dare risposta ai cittadini firmatari della
petizione.
F.to: Venturella - Squarzino Secondina - Bortot
Président - La parole au Conseiller Venturella.
Venturella (Arc-VA) - Abbiamo appreso dagli stessi presentatori
di questa missiva, della quale si riporta un estratto di richieste
nell'interpellanza n. 87, che si vuole installare - in conseguenza
al fatto che è passato il progetto di ampliamento dell'aeroporto
regionale - un impianto di radioassistenza funzionale in un
promontorio, in un'emergenza, tra le frazioni Loups e Busseyaz al
confine fra Saint-Christophe e Aosta. Dopo che alcuni abitanti ne
hanno avuto notizia (abbiamo saputo che le 125 firme - fra l'altro
- sono le firme dei capifamiglia che rappresentano altrettanti
nuclei familiari - sono state raccolte in pochissimi giorni)
chiedono a questa Amministrazione - ma soprattutto al Presidente
della Giunta e alla Giunta - innanzitutto i motivi. È vero, il
dibattito in Consiglio è stato intenso, si può naturalmente
riconoscere a questi cittadini il fatto di non essersi interessati
prima, quando vi era il progetto di ampliamento dell'aeroporto, ma
tant'è, questi nostri concittadini hanno tutto il diritto di essere
resi partecipi alle motivazioni, alle scelte, a quello che
l'Amministrazione regionale intende fare.
Permettetemi una piccola digressione sul fatto del "perché" di
questo aeroporto regionale. Lo abbiamo sempre detto, mi sono
risentito anche gli interventi dei predecessori del gruppo, il
l'aeroporto regionale era già tentennante da quando si è voluta
indicare una strada di sviluppo turistico-economico che nulla ha a
che spartire con lo sviluppo sostenibile in ambito turistico, si è
voluto seguire questa "chimera" dell'ampliamento perché forse c'era
da salvare una società che, anche qui, zoppicava e tentennava,
credendo che il forte investimento pubblico potesse sopperire alla
fisiologica mancanza di interesse che può avere un aeroporto
attrezzato per il trasporto di aerei da 50 a 70 passeggeri, in
questa realtà che è molto limitata sia dal punto di vista
orografico e topografico che dal punto di vista dell'interesse
turistico.
Su questo pensiero di poter risolvere con i soldi pubblici
qualcosa che invece è stato provocato dal fatto che non vi è stato
un rapporto di linearità funzionale fra quello che si può fare e
quello che si vuole fare, fra quello che si vorrebbe fare e quello
che in maniera economicamente sostenibile si può pensare di fare,
quindi un intervento oltremodo fuori scala, sia dal punto di vista
economico che dal punto di vista ambientale e paesaggistico, su
questo si sono espresse in maniera molto chiara delle famiglie di
abitanti che saranno direttamente coinvolte nella costruzione di
questo impianto di radioassistenza. Non solo: gli stessi cittadini
vogliono essere messi al corrente di quelle che saranno le opere
ancora da progettare e realizzare, vogliono essere informati su
tutti gli atti amministrativi che potranno essere posti in essere
per rendere funzionale l'aeroporto così concepito.
Vogliamo sapere come intende questa Amministrazione dare delle
risposte concrete ai cittadini, perché crediamo che ad una
richiesta - fatta in maniera corretta - di partecipazione, di
cittadinanza attiva si debba rispondere in modo altrettanto
corretto e comunque celere!
Président - La parole à l'Assesseur au tourisme, aux sports, au
commerce et aux transports, Pastoret.
Pastoret (UV) - La lettera che è stata citata dal collega
Venturella è stata inviata al Presidente della Regione, rispondo
però io a questa interpellanza perché ho la responsabilità di
seguire le procedure legate a questo impianto di
radioassistenza.
Sono anche felice di poter rispondere a questa interpellanza e
ringrazio il collega di averla presentata, perché ciò ci consente
di dare già una prima risposta, tenuto conto che i tempi con i
quali intendiamo contattare questi cittadini avranno una durata che
non dipende solo da noi. Questa richiesta è stata presentata al
Presidente Caveri con un tenore civile, ed abbiamo il dovere di
fornire tutti gli elementi atti a fugare le preoccupazioni
avanzate.
Non entro nel merito delle valutazioni sulla bontà o meno
dell'aeroporto, perché il collega ha approfittato anche di questa
iniziativa per lanciarsi su valutazioni che hanno riguardato un
dibattito svoltosi in questo Consiglio e che forse continuerà ad
interessarlo nel merito. Vorrei però precisare che l'impianto di
radioassistenza non è necessariamente legato all'ampliamento della
pista dell'aeroporto, ma è una struttura comunque necessaria, se si
desidera, pure con la struttura aeroportuale attuale, poter
utilizzare l'aeroporto per l'atterraggio e il decollo degli
elicotteri anche in orario notturno (e questo legato a ragioni di
assistenza medica, protezione civile...).
Certo è che, comunque, in vista dell'atto programmatico che il
Consiglio ha assunto relativamente all'allungamento della pista
dell'aeroporto e del suo ampliamento, diventa indispensabile questo
tipo di impianto; difatti il Consiglio, con una deliberazione del
gennaio 2006, ha approvato un programma di investimenti e sviluppo
dell'aeroporto regionale e questo per consentire l'operatività
degli aeromobili di certe dimensioni, anche di sera o in condizioni
meteo avverse. Sono queste le valutazioni che gli amici del gruppo
"Arcobaleno" fanno e che rispetto alle nostre, sono discordanti, ma
questo rientra nel campo della discrezionalità e delle valutazioni
di carattere politico.
Uno degli interventi legati a questo piano di investimenti
sull'aeroporto è quello volto a dotare lo scalo regionale di idonei
apparati di radioassistenza, che comunque, seppure anche non si
procedesse a un ampliamento dell'aeroporto, sarebbero necessari per
consentire, sia agli aerei sia agli elicotteri di poter operare in
tutte le condizioni. Ritengo comprensibili alcune delle
preoccupazioni che sono state avanzate dai firmatari della lettera
inviata il 13 marzo 2006, considero anche che l'importanza dello
sviluppo dell'aeroporto possa avere una notevole utilità futura per
tutta la collettività, per le ricadute positive che ne deriveranno:
questo non significa però che si debba procedere senza tener conto
delle preoccupazioni espresse e dei chiarimenti che sono stati
richiesti.
Entrando nel merito della questione, per quanto riguarda
l'installazione di un apparato BR doppler in località Busseyaz, le
valutazioni dei tecnici aeronautici hanno indicato come sito
ottimale per il corretto funzionamento dal punto di vista del
lavoro che deve svolgere l'impianto di radioassistenza proprio il
promontorio che è stato prima citato, che ha una posizione unica e
sovrastante rispetto all'aeroporto e soprattutto è visibile da
tutti i punti della procedura di volo di avvicinamento o di mancato
avvicinamento dall'aeroporto. Si tratta di una parabola con
un'antenna che emette il suo segnale verso l'alto e non in via
orizzontale. Si era già perfettamente consci della natura
dell'apparato e già nel settembre 2004 è stata interpellata l'ARPA
per una prima valutazione relativa agli aspetti legati
all'emissione di eventuali onde elettromagnetiche della loro
portata, della loro incidenza.
I tecnici dell'ARPA hanno richiesto una documentazione di
dettaglio relativa ai diagrammi di radiazione delle antenne e della
topografia del sito. Si dirà: perché questo ritardo dal settembre
2004 ad oggi. Ciò si è verificato perché, prima di predisporre le
integrazioni richieste, è stato ritenuto preferibile attendere
l'approvazione da parte dell'ENAC delle procedure di volo; avremmo
potuto fornire tutto prima, ma l'ENAC avrebbe poi potuto dirci che
l'impianto non era idoneo. Questa approvazione dell'ENAC è avvenuta
solo recentemente ed attualmente disponiamo già di diagrammi di
irradiazione degli apparati e sono in corso di elaborazione le
planimetrie richieste dall'ARPA. Tale documentazione sarà spero al
più presto trasmessa all'ARPA per una valutazione del rispetto
delle norme in materia di emissioni radianti.
Una volta che l'ARPA ci avrà fatto avere il suo parere - che
spero sia positivo e che possa fugare tutti i dubbi - prima di
procedere secondo quanto previsto dal piano di interventi -,
l'Amministrazione intende organizzare un incontro con i cittadini
interessati, nella fattispecie i firmatari della petizione, per
illustrare i risultati degli studi e fornire tutti i chiarimenti su
questa materia. Una materia poco conosciuta, sovente fonte di
allarmismi che potrebbero pure essere ingiustificati, ma che noi
riteniamo comprensibili, e sotto questo punto di vista l'impegno è
che, una volta ottenuto i risultati dell'analisi della valutazione
dell'ARPA, si proceda a questo o a questi incontri per informare
correttamente coloro che hanno sollevato dei dubbi sulla questione
relativa all'irradiazione eventuale di onde elettromagnetiche.
Preciso che questo avverrà sulla base del merito della questione
che riguarda l'impianto di radioassistenza, non essendo intenzione
dell'Amministrazione andare a discutere l'importanza o meno
dell'aeroporto e comunque non in quella sede, perché a noi è stata
rivolta una richiesta precisa e abbiamo il dovere di dare risposte
precise sui contenuti della questione che ci viene posta.
Président - La parole au Conseiller Venturella.
Venturella (Arc-VA) - Grazie, Assessore; credo che la procedura
da lei illustrata sia corretta: aspettiamo il parere dell'ARPA e
prima di dare avvio ai lavori faremo un incontro con i cittadini
che hanno fatto richiesta. Però c'è un "ma", perché se lei analizza
il contenuto della missiva del 13 marzo, i cittadini non fanno solo
riferimento agli eventuali campi elettromagnetici, alle eventuali
radiazioni a cui sarà sottoposto chi è vicino a questa grande
parabola, ma esprimono anche delle perplessità e delle
preoccupazioni sulle possibili ripercussioni negative che il
traffico di...
(interruzione del Presidente della Regione, fuori
microfono)
... non siamo abituati a rispondere alle interruzioni, ma se lei
mi dice che in questo Consiglio è normale che si interrompa, sono
pronto anche a comportarmi in maniera diversa!
Volevo finire il ragionamento, che potrebbe anche essere
contrastato con argomenti; ho solo riferito il contenuto della
lettera. Credo che sarebbe troppo limitativo parlare solo dei campi
elettromagnetici generati; credo che assicurazioni, se del caso ne
possano essere date, possano essere date ai cittadini, anche ad
esempio su quanto ha riferito il Presidente Caveri, che la
traiettoria di avvicinamento non riguarderà assolutamente i
cittadini firmatari della petizione. Mi chiedo se l'aereo da 50
posti sarà a decollo verticale, per cui non interesserà nulla; sono
contento che il nostro Presidente Caveri abbia anche il brevetto di
volo per gli aerei a decollo verticale!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK