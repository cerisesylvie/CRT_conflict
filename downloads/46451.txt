Consiglio Regionale della Valle d'Aosta - Oggetto del Consiglio n. 2872 del 25 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2872 del 25 ottobre 2023 - Resoconto
OGGETTO N. 2872/XVI - Interrogazione a risposta immediata:
"Eventuali contatti con il Comune di Aosta per affrontare le
criticità del servizio di mensa scolastica".
Bertin (Presidente) -
Punto n. 8.01 all'ordine del
giorno. Per l'illustrazione chi si prenota? Si è prenotato il
consigliere Lucianaz, ne ha facoltà.
Lucianaz (RV) -
Notizia di questa mattina di cui non ne
sapevamo nulla: la Procura della Repubblica di Aosta apre un
fascicolo sui problemi evidenziati la settimana scorsa alla mensa
scolastica del Quartiere Dora.
L'ispezione nostra si riferiva a notizie dalla stampa e dagli
abitanti del Quartiere; in particolare i genitori sono preoccupati,
nonostante le rassicurazioni degli amministratori comunali, perché
questo è un problema che si trascina da anni. Secondo qualcuno pare
siano addirittura sedici anni che si sente questo sgradevole odore
di fognatura in quello scantinato adibito a mensa scolastica per
bambini della scuola materna e pare ci sia la presenza di
escrementi di topi. Tra l'altro c'è stata anche un'ispezione dei
Carabinieri dei NAS, in seguito alla quale, come apprendiamo oggi,
c'è, apprendiamo, questa notizia dell'apertura di un fascicolo.
Non sta sicuramente a noi trovare i colpevoli; l'interrogazione
si riferiva al fatto che queste preoccupazioni sono diffuse e si
interrogava l'Assessore competente per sapere quali sono i contatti
con l'Amministrazione comunale della città di Aosta in modo da far
fronte a queste gravissime problematiche e per sapere se in passato
non era già stata segnalata alle autorità competenti questa
problematicità.
Presidente -
Per la risposta, l'assessore Jean-Pierre
Guichardaz.
Guichardaz J. (FP-PD) -
Come lei sa, collega, la gestione
delle scuole primarie e secondarie di primo grado è totalmente in
capo agli Enti locali e, nel caso specifico, al Comune di Aosta
Già in svariate altre occasioni è stata ribadita in Consiglio
regionale questa gerarchia gestionale e le relative responsabilità
in ordine all'adozione di provvedimenti cautelativi ed eventuali
azioni risolutive. Ricordo un'interlocuzione del presidente
Testolin proprio sul livello qualitativo e quantitativo delle mense
di Aosta, credo con il collega Baccega, in cui spiegava quali erano
i livelli istituzionali d'intervento e quella volta ha risposto il
Presidente. Come credo sia capitato anche a lei, le criticità del
servizio mensa scolastica in oggetto le abbiamo apprese dai media,
i quali hanno dato conto di alcuni interventi delle autorità
sanitarie e di svariate interlocuzioni con i genitori della
struttura scolastica da parte del Comune di Aosta. Tra l'altro io
non ho visto quest'informazione dell'ultimo minuto di cui lei
citava - probabilmente - l'apertura di un fascicolo, come di solito
avviene quando si dà notizia d'interventi che potrebbero integrare
una sanzione penale, ma io non ne so nulla.
Devo dire che l'argomento comunque ha sollecitato il mio
interesse non appena letta la notizia, anche in virtù del mio
know-how professionale acquisito in oltre trent'anni di lavoro
presso il Servizio di igiene degli alimenti della USL della Valle
d'Aosta e quindi mi sono permesso di richiedere - sempre nel
rispetto ovviamente dei livelli istituzionali - al collega Tedesco
se poteva tenermi aggiornato sul prosieguo della questione.
Devo dire che lo stesso mi ha fornito in tempo reale i dovuti
aggiornamenti, comunicandomi, giusto ieri, quanto leggo
testualmente: "La situazione, come descritta nell'articolo di
Gazzetta Matin, in realtà è ormai superata, così come testimonia
anche il recente articolo di Aosta Sera, che riprende il comunicato
stampa dei genitori che sin da subito abbiamo coinvolto al fine di
trovare una soluzione".
Poi se lei mi dice che è stato aperto un fascicolo;
probabilmente anche la Procura e la Polizia Giudiziaria
indagheranno e poi tireranno le loro conseguenze.
Il collega Samuele Tedesco ha avuto la gentilezza di raccontarmi
nel dettaglio cosa è avvenuto e qual è stato l'iter seguito per
trovare una soluzione al problema segnalato che, immagino, sarà
oggetto di dibattito dettagliato nella sede competente, proprio nel
Consiglio comunale di Aosta.
In ogni caso, per rispondere alla sua domanda, i contatti con il
Comune di Aosta ci sono stati, anche se il problema
igienico-sanitario segnalato e le sue soluzioni non sono di
pertinenza della Regione essendo di competenza, come lei sa, del
Comune e degli Enti locali le scuole primarie e secondarie di primo
grado.
In un'ottica di leale collaborazione tra enti il Comune, nelle
persone degli Assessori Tedesco e Cometto, si sono resi disponibili
a condividere un problema che comunque riguarda, come lei
probabilmente ha inteso nel costruire la sua iniziativa, il
benessere della comunità educante. Io quindi la ringrazio per
avermi dato l'occasione di dare visibilità a questa pratica di
dialogo tra Enti che credo sia positiva e importante, visto che
parliamo del sistema scolastico e quindi dei nostri ragazzi.
Presidente -
Consigliere Aggravi, ne ha facoltà.
Aggravi (RV) -
Assessore, noi siamo un po' stupiti perché
abbiamo oggettivamente scritto: "L'Assessore competente" perché il
problema è principalmente sanitario e quindi, in realtà, mi
aspettavo una risposta dal collega Marzi, però poi ho capito dalla
sua risposta chi ha la competenza sanitaria sul tema, vista la sua
esperienza.
Le chiederei anche il riferimento dell'articolo di cui lei ha
parlato, perché io ho visto un articolo che parlava dei menu ma
parlava di un'altra scuola mentre qui noi stiamo parlando del
Quartiere Dora. Soprattutto il collega Lucianaz ha citato sempre un
articolo di Aosta Sera su: "Ispezione dei NAS alla mensa scolastica
del Quartiere Dora", quindi non dell'articolo sui menu, dove c'era
anche il video della prova.
Magari sono degli articoli diversi o mi sono perso l'articolo
che lei ha citato, però oggettivamente la questione è
principalmente sanitaria: noi ci saremmo aspettati una risposta
dall'Assessore alla sanità.
Sui buoni rapporti: noi sappiamo benissimo che la competenza è
del Comune, però considerata la questione sanitaria e anche
l'importanza del tema, volevamo capire quali fossero stati i
contatti con l'Amministrazione e voi. In parte ce l'ha detto però,
ripeto, sono contatti più che di natura istituzionale, ho capito
che riguardano anche delle competenze che sappiamo lei ha, però, in
questo caso, ci saremmo anche aspettati una risposta duplice sul
discorso scolastico e quant'altro, ma qui per noi la preminenza è
di natura sanitaria.
Presidente -
Assessore Jean-Pierre Guichardaz.
Guichardaz J. (FP-PD) -
Solo una precisazione, lei mi
chiedeva qual era l'articolo, quello di Aosta Sera, del 20 ottobre
2023 che dice: "La refezione della scuola primaria del Quartiere
Dora si trasferisce nei locali della co-progettazione".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK