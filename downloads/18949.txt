Consiglio Regionale della Valle d'Aosta - Oggetto del Consiglio n. 2073 del 20 giugno 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
Precedente
Successivo
Resoconto integrale del dibattito dell'aula
Oggetto del Consiglio n. 2073 del 20 giugno 2001 - Resoconto
OGGETTO N. 2073/XI Interventi idonei di pianificazione in
località Vollon di Brusson a seguito dei recenti allagamenti.
(Interpellanza)
Interpellanza Evidenziata la rilevanza del fenomeno
verificatosi in località Vollon del Comune di Brusson, dove
l’aumento del livello di una falda ha provocato
l’allagamento di numerosi edifici e creato
preoccupazione e disagio alla popolazione ivi dimorante;
Osservato che già nel passato era stata segnalata la presenza di
una falda sub-affiorante, alimentata dall’alveo dei
torrenti Evançon e Fornolles;
Rilevato che nonostante ciò sono state rilasciate numerose
concessioni edilizie e, soprattutto, sono stati costruiti parcheggi
e realizzate "bonifiche" che hanno costipato il terreno,
determinando una riduzione della permeabilità e quindi un aumento
del livello di superficie della falda, che ha provocato il fenomeno
dell’acqua sotterranea;
i sottoscritti Consiglieri regionali
Interpellano
l’Assessore competente per sapere:
1) il Comune di Brusson è dotato di cartografia degli ambiti
inedificabili;
2) se negli ultimi anni sono state realizzate opere che abbiano
favorito il fenomeno dell’acqua sotterranea;
3) quali sono gli intendimenti
dell’Amministrazione circa la realizzazione di
idonei interventi di pianificazione.
F.to: Curtaz - Squarzino Secondina
Presidente
La parola al Consigliere Curtaz.
Curtaz (PVA-cU)
Una premessa breve, per presentare
l’interpellanza. Penso che abbiamo tutti
informazioni sul fenomeno che si è verificato in località Vollon in
Comune di Brusson, dove l’aumento del livello di una
falda ha provocato l’allagamento di numerosi edifici
e creato per un buon numero di giorni preoccupazioni e disagi fra
la popolazione locale.
A noi preme chiarire, perché abbiamo il fondato sospetto che
questo fenomeno naturale sia stato negli anni favorito dagli
interventi dell’uomo, visto che nella località sono
state rilasciate numerose concessioni edilizie, soprattutto sono
stati costruiti parcheggi, o meglio forse un parcheggio, e
realizzate "bonifiche" che hanno costipato il terreno determinando
una riduzione della permeabilità e quindi un aumento del livello di
superficie della falda, che almeno a quanto dicono gli esperti che
ho consultato nulla avrebbe a che fare con
l’alluvione dell’ottobre scorso.
Lo scopo è dunque quello di avere informazioni ulteriori sulla
vicenda, per capire intanto se il Comune di Brusson era o meno fra
quelli dotati di cartografia degli ambiti inedificabili, se negli
ultimi anni sono state realizzate opere che abbiano favorito il
fenomeno dell’acqua sotterranea, quali sono gli
intendimenti dell’Amministrazione circa la
realizzazione di idonei interventi di pianificazione.
Presidente
La parola all’Assessore al
territorio, all'ambiente e alle opere pubbliche, Vallet.
Vallet (UV)
Qualche premessa di natura tecnica per
introdurre tre rapidissime risposte. Da un punto di vista tecnico,
dal giorno 15 maggio di quest’anno è stata
constatata dai tecnici incaricati dal comune, il geologo Gregori e
l’ingegner Grosjacques, assistiti dai tecnici
regionali dei servizi competenti, la presenza di acqua
all’interno dei vani seminterrati delle abitazioni
in località Vollon e la venuta di acqua dal terreno con ristagno
superficiale in corrispondenza delle aree più depresse della piana,
nelle zone immediatamente a valle e a monte
dell’abitato.
Per individuare le cause del fenomeno, si è provveduto ad
effettuare una serie di trivellazioni al fine di monitorare il
livello della falda e lo sviluppo delle piezometriche, mentre per
fronteggiare l’innalzamento delle acque si è
provveduto ad attivare alcune stazioni di pompaggio e a realizzare
alcune trincee di drenaggio per intercettare la falda stessa.
Le prime valutazioni di ordine tecnico effettuate dal dr.
Gregori e dall’ing. Grosjacques identificano tali
episodi come eccezionali, mai riscontrati a memoria
d’uomo, con livelli mai raggiunti
dall’acqua della falda nella piana.
Gli attuali fenomeni di risalita della falda sarebbero
collegabili a mutate condizioni di circolazione della falda
freatica, probabilmente in relazione agli eventi
dell’ottobre 2000.
Il processo di erosione e di sedimentazione nel reticolo
idrografico superficiale e in quello sotterraneo percolante sotto
la piana di Vollon avrebbe indotto sovrapressioni alle acque
circolanti nel sottosuolo, creando nuovi intasamenti e sifonamenti,
alterando gli originari percorsi in un ambiente ancora saturo e
all’inizio del disgelo.
Tali alterazioni si manifestano quindi con un incremento di
risalita della falda freatica rispetto agli anni passati e con la
comparsa, aspetto questo nuovo, di acqua in pressione negli
interrati.
Mi premeva quindi dire che la relazione tecnica individua cause
che nulla hanno a che vedere con la ricostruzione effettuata nelle
premesse dai Consiglieri.
Per quanto riguarda le risposte puntuali ai tre quesiti, il
Comune di Brusson non è dotato ad oggi di cartografia delle aree a
rischio, ai sensi della legge regionale n. 11/1998. Non si
comprende però quale sia il nesso fra le informazioni che devono
essere contenute in tali cartografie e il fenomeno di innalzamento
della falda nella piana di Vollon.
Ricordo che le cartografie individuano e perimetrano le aree a
rischio di esondazione, frana e valanga. Eventuali problematiche
connesse con la falda freatica vanno considerate
nell’ambito delle norme e regolamentazioni del piano
regolatore, che possono fornire indicazioni in merito
all'edificazione di tali aree.
Per quanto riguarda il secondo quesito, anche qui, sulla base
della relazione tecnica fornita dai tecnici incaricati, questi
escludono che la causa del fenomeno in atto sia da imputare o sia
stata favorita dal qualsivoglia intervento o realizzazione di
opere.
Per quanto riguarda la terza domanda, visto il tipo di fenomeno,
non si comprende a quali interventi di pianificazione si riferisca
o voglia riferirsi l’interpellanza. Riprendo un
passaggio della risposta alla prima domanda, per dire che
eventualmente il piano regolatore del comune dovrà prendere in
considerazione eventuali vincoli e cautele nelle modalità di
edificare nell’area di Vollon in relazione al
fenomeno.
Presidente
La parola al Consigliere Curtaz.
Curtaz (PVA-cU)
Prendo atto della risposta
dell’Assessore, che non ho trovato soddisfacente,
che ho trovato anche un po' superficiale.
Intanto mi fa specie questo "leitmotiv" che qualsiasi evento di
carattere ambientale in Valle d’Aosta per prima cosa
lo si definisce eccezionale e mai verificatosi a memoria
d’uomo, salvo poi andare a verificare - adesso non
parlo di questo caso specifico, ma in generale - e trovare pochi
decenni o secoli or sono dei fenomeni analoghi.
Qui abbiamo una doppia eccezionalità: abbiamo
l’eccezionalità fisico-geologica che viene invocata
dall’Assessore per dire che le costruzioni non
c’entrano niente, e abbiamo un'eccezionalità
giuridica, nel senso che l’Assessore dice che questo
fenomeno non rientra nella fattispecie astratta prevista dalla
legge sugli ambiti inedificabili. Quindi il problema non esiste.
Non c’è uno strumento di pianificazione ad "hoc" che
invece è previsto per le frane, le alluvioni, eccetera, quindi il
problema non esiste.
Sarà eventualmente, bontà sua, il Comune di Brusson a decidere
dopo questo evento "eccezionale", e questa è una contraddizione
perché se l’evento è eccezionale non si ripeterà
più: quindi non ha senso neanche preoccuparsi di un prossimo piano
regolatore in cui questo ambito edificabile venga eventualmente
riconsiderato. A me sembra, come dire, una politica dello
struzzo!
Peraltro, Assessore, potremmo fare uno scambio di
documentazione: oggi non ho dietro la documentazione, però lei mi
dice che c’è una perizia geologica che dà
un'interpretazione del fenomeno e io sarò ben contento di leggerla
se lei può farmela avere, e io cercherò di farle avere una perizia
geologica fatta non dopo, ma alcuni anni prima, dove già si
paventava questo evento in conseguenza della realizzazione dei
parcheggi. Si potrà dimostrare oggi tecnicamente che quei parcheggi
non hanno provocato questo effetto di compressione, che ha portato
una pressione dell’acqua, come lei riferiva; però
quando furono realizzati quei parcheggi c’era già
chi prevedeva il verificarsi di questo evento, che poi si è
verificato forse in maniera superiore a quanto era possibile
prevedere. Per queste ragioni il problema politico è quello di
capire se sia opportuno, come io credo, o meno intervenire con
interventi di pianificazione rispetto a questo problema sia a
livello comunale, sia a livello regionale.
Il problema tecnico, che ovviamente non sono in grado di
discutere, è capire qual è l’origine di questo
fenomeno e di capire se, come abbiamo espresso nella nostra
premessa all'interpellanza, anche l’intervento
dell’uomo abbia favorito questo fenomeno.
Se comunque non lo ha favorito, ci troviamo
nell’ipotesi delle problematiche relative
all'eventuale delocalizzazione di edifici che lì dove oggi sono, si
trovano ovviamente in pericolo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK