Consiglio Regionale della Valle d'Aosta - Oggetto del Consiglio n. 479 del 1° aprile 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 479 del 1° aprile 2009 - Resoconto
OGGETTO N. 479/XIII - Interpellanza: "Modalità di
applicazione del protocollo d'intesa concordato tra la Regione e le
società SAV S.p.a. e RAV. S.p.a. per la riduzione del pedaggio
autostradale".
Interpellanza
Visti il protocollo d'intesa del 15 dicembre 2006 approvato
con deliberazione della Giunta regionale n. 3962 e il successivo
integrativo del 29 gennaio 2009 con deliberazione della Giunta
regionale n. 27;
Constatato che S.A.V. S.p.A. (Società Autostrade Valdostane)
e R.A.V. S.p.A. (Raccordo Autostradale Valle d'Aosta) hanno
concordato con la Regione Autonoma Valle d'Aosta l'istituzione, in
via sperimentale, di una forma agevolata di riduzione del pedaggio
autostradale per il raggiungimento del posto di lavoro, a favore di
persone fisiche residenti nella Regione Valle d'Aosta, pendolari
fra il luogo di residenza e quello ove operano quali lavoratori
dipendenti;
Constatato che il beneficio del pedaggio, nella misura di un
contributo pari al 20% dello stesso viene erogato al raggiungimento
di 5 (cinque) spostamenti e suoi multipli per un tetto massimo di
40 (quaranta); ovvero, dopo 4 spostamenti compiuti in andata e/o
ritorno sulla tratta debitamente comunicata, viene offerta la
possibilità di effettuare un 5° spostamento in modalità
gratuita;
Verificato che le tratte autostradali per le quali è
attualmente operativa l'agevolazione sono:
- Pont Saint-Martin - Châtillon andata e ritorno
- Pont Saint-Martin - Nus andata e ritorno
- Pont Saint-Martin - Aosta G.S. Bernardo andata e
ritorno
- Verrès - Nus andata e ritorno
Verrès - Aosta G.S. Bernardo andata e ritorno
Châtillon - Aosta G.S. Bernardo andata e ritorno
i sottoscritti Consiglieri regionali
Interpellano
il Presidente della Regione e/o l'Assessore competente per
sapere:
1) per quale motivo il protocollo d' intesa in oggetto, pur
essendo stato concordato sia con S.A.V. S.p.A. che con R.A.V.
S.p.A., sia di fatto applicato solo sulle tratte autostradali
gestite da S.A.V. S.p.A. escludendo completamente le tratte di
competenza di R.A.V. S.p.A. e più precisamente:
Courmayeur-Aosta Ovest Saint-Pierre andata e ritorno
Aosta Ovest Saint-Pierre - Morgex La Salle andata e
ritorno
2) per quale motivo è stato introdotto il vincolo di un
casello intermedio, escludendo di fatto le seguenti tratte di
S.A.V. S.p.A.:
- Aosta G.S. Bernardo - Nus andata e ritorno
- Nus - Châtillon andata e ritorno
- Châtillon- Verrès andata e ritorno
Verrès - Pont Saint-Martin andata e ritorno
oltre alle tratte di competenza di R.A.V. S.p.A. non ancora
oggetto di alcuna riduzione;
3) quali sono gli intendimenti della Giunta regionale per
ovviare ai problemi sopra descritti e per conseguire effettivamente
la piena e completa operatività delle convenzioni di cui in
premessa.
F.to: Benin - Tibaldi
Président
- La parole au Conseiller Benin.
Benin (PdL)
- Grazie, Presidente. In data 15 dicembre
2006 e poi successivamente con riconferma del 29 gennaio 2009 le
società SAV e RAV, che hanno in gestione le reti autostradali nel
territorio valdostano, d'intesa con la Regione Valle d'Aosta
concordavano in via sperimentale una forma agevolata di riduzione
del pedaggio autostradale per il raggiungimento del posto di
lavoro. Questo a favore di persone fisiche residenti in Valle
titolari di apparecchiatura
telepass
con contratto
family
, pendolari fra il luogo di residenza e quello ove
operano in qualità di lavoratori dipendenti. Il contributo, in
considerazione della sua regolamentazione, rappresenta a conti
fatti una riduzione del 20% sul pedaggio autostradale. È un peccato
che questa iniziativa, però, sia applicata solo nella tratta che va
da Pont-Saint-Martin ad Aosta, gestita dalla SAV, e neanche per
tutti i possibili casi, in quanto l'accordo prevede che vi sia
almeno un casello intermedio sul percorso prescelto; di
conseguenza, il lavoratore che abita a Châtillon e lavora a Verrès
o viceversa non può usufruire di questa agevolazione. A conti fatti
quindi solo alcune tratte sono incluse in questa convenzione,
bisogna capire la motivazione di tale scelta. Cosa ancor più strana
è la RAV che, pur avendo aderito all'accordo, non l'applica in
nessuna tratta della rete di sua competenza. Il risultato è che ad
oggi tutti i residenti dell'alta Valle sono decisamente
svantaggiati in quanto chi lavora ad Aosta potrebbe usufruire di
questa agevolazione che però non è ancora attiva. Per chi ad
esempio abita a Courmayeur e lavora a Saint-Vincent la riduzione è
applicabile solo sulla tratta SAV, quindi da Aosta a Châtillon, ma
per fare questo il lavoratore deve obbligatoriamente uscire ad
Aosta est-sud in località autoporto, tanto per intenderci, e
rientrare successivamente all'altezza della barriera - Aosta est -
e riuscire definitivamente a Châtillon. Non c'è altro modo per
avere una seppur parziale riduzione di questo pedaggio? Se invece
un residente a Courmayeur lavora a Nus, non solo la RAV non applica
l'accordo, ma oltretutto fra Aosta, Gran San Bernardo e Nus non ci
sono caselli intermedi, quindi non si ha diritto ad alcuna
riduzione neppure dalla SAV. Riteniamo che sia logico e necessario
poter garantire tale agevolazione a tutti i cittadini,
indipendentemente dalla loro residenza e dalla lunghezza del tratto
autostradale che devono percorrere. Auspichiamo pertanto che si
possa fare qualcosa di concreto per risolvere questa
problematica.
Président
- La parole au Président de la Région,
Rollandin.
Rollandin (UV)
- Con deliberazione n. 27/2009 la Giunta
regionale ha approvato l'integrazione del precedente protocollo
d'intesa a cui si fa riferimento del 2006 fra l'Amministrazione
regionale, come ha ricordato il collega Benin, e le società SAV e
RAV, concessionarie delle tratte autostradali valdostane, che
definiva una procedura sperimentale di riduzione del pedaggio
autostradale a favore di persone fisiche, pendolari, residenti in
Valle d'Aosta. L'obiettivo del protocollo d'intesa è
l'incentivazione dell'utilizzo della viabilità autostradale in
alternativa alla viabilità ordinaria per i pendolari valdostani per
il raggiungimento del luogo di lavoro, in ragione del vantaggio che
ne può derivare in termini di tempi di percorrenza e anche in
termini di fluidità di traffico e sicurezza della circolazione,
oltre che ricadute positive in termini ambientali. L'iniziativa ha
avuto inizio il 1° luglio 2007 e nel dicembre 2008 al termine dei
18 mesi previsti per la sperimentazione, l'Amministrazione
regionale e le due società hanno esaminato i risultati della
sperimentazione, che fra l'altro ha fatto già oggetto di un'altra
interrogazione in cui avevamo esaminato i dati, concordando
sull'opportunità di proseguire l'iniziativa per tutto il 2009, al
fine di acquisire ulteriori elementi di valutazione in vista di una
verifica complessiva, da tenersi entro il 2009. Si ricorda in
merito che, seppure in misura inferiore alle potenzialità stimate
in partenza, hanno aderito all'iniziativa 390 cittadini valdostani
nei 18 mesi.
Per quanto riguarda la prima domanda: "per quale motivo il
protocollo d'intesa in oggetto, pur essendo stato concordato fra le
tre società, esclude completamente le tratte di competenza di RAV
che sono qui ricordate", la RAV aderisce in linea di principio
all'iniziativa, ma non ha la possibilità di applicare ulteriori
sconti nella tratta di competenza, considerato che gli utenti
dotati di apparecchi
telepass
, condizione che è essenziale
per beneficiare dell'iniziativa, usufruiscono già di riduzioni
rapportate all'effettiva percorrenza. Tale sconto sulla tratta
Aosta est/Aosta ovest è pari, per quanto di competenza RAV, al 90%
dell'importo del pedaggio, per cui un'ulteriore riduzione
determinerebbe un importo addirittura negativo per la società,
ossia la RAV è coinvolta per un tratto marginale dell'ultima parte
della strada prima dell'uscita per Cogne, il resto è tutto SAV. La
parte della convenzione faceva riferimento a questa tratta da quel
punto fino a Pont-Saint-Martin, quindi la tratta relativa alla RAV
è limitata a questo tratto a cui già è applicata una riduzione e di
più non si poteva fare. Si aggiungono le problematiche tecniche
derivanti dalla configurazione di un sistema aperto del tratto
autostradale verso il Monte Bianco. Infatti, come è noto, il
pedaggio relativo alla tratta di competenza della RAV viene
riscosso in entrambi i sensi di marcia al casello di Aosta est o al
casello di Saint-Pierre non essendoci caselli autostradali a Morgex
e a Courmayeur, questa è una scelta fatta a suo tempo per non fare
le code; quindi tecnicamente impedisce questo sistema aperto di
poter fare ulteriori verifiche nell'alta Valle, perché il pagamento
viene effettuato ad Aosta est. Nella fase di sperimentazione
dell'iniziativa pertanto si è stabilito di non applicare la
riduzione tariffaria in questione alle percorrenze aventi origine o
destinazione nel sistema autostradale di tipo aperto, che sono
quelle di Morgex e Courmayeur; ecco perché il tutto finisce con
l'uscita a Saint-Pierre e a Aymavilles.
Per quanto riguarda la seconda domanda, le tratte autostradali
di competenza della SAV su cui si applica la riduzione sono state
definite sulla base di apposite indagini condotte nei confronti
dell'utenza della strada statale n. 26 e di uno studio di traffico
che non aveva individuato come interessanti le percorrenze
dell'ordine di una decina di chilometri qual è la distanza media
intercorrente fra le stazioni autostradali valdostane. È evidente
che per simili distanze l'autostrada non costituisce un'alternativa
valida alla viabilità ordinaria. In pratica qui si era tenuto conto
che il pendolare per queste tratte minime non avesse grande
interesse ad entrare in autostrada e riuscire, rispetto alla
valutazione della percorrenza della strada ordinaria, al di sotto
dei 10 chilometri. L'Amministrazione regionale e le società
concessionarie, previa autorizzazione dell'ANAS, hanno quindi
deciso di proseguire per tutto il 2009 la fase di sperimentazione
dell'iniziativa. Entro la fine dell'anno saranno effettuate le
valutazioni definitive in merito, prendendo in considerazione, al
fine di una decisione quanto al proseguimento stabile della
riduzione, eventuali problematiche che sono state sollevate -
questi punti alla fine di questo ulteriore anno potranno essere
valutati, vedere se è aumentato il numero, dove c'è l'esigenza,
quindi si possono fare ancora delle modifiche perché è ancora
sperimentale - e prevedere altre agevolazioni tariffarie sulla
cosiddetta "tangenziale di Aosta". A questo proposito siamo in
attesa dell'autorizzazione dell'ANAS per sperimentare nella tratta
cosiddetta "tangenziale" l'utilizzo del
telepass
, che
permetterebbe di avere questa tratta gratuita, in quanto c'è già
l'accordo con RAV e SAV per prevedere alla Regione il costo di 1/3
dell'operazione, il resto se lo accollano in modo proporzionale le
due società SAV e RAV. Il benestare dovrebbe arrivare a giorni e da
quel momento ci sarà la possibilità di attivare questo meccanismo
sulla tratta della tangenziale Aosta est/Aosta ovest. È un problema
che penso possa essere risolto quanto prima, aspettiamo solo
l'autorizzazione ANAS, anche se sappiamo già che non ci sono
difficoltà. Credo di poter dire che le sollecitazioni che sono
state proposte sono accoglibili, nel senso che alla fine di questa
sperimentazione avremo una valutazione attenta dell'uso reale e
dell'interesse di questa metodica, che può essere utilizzata per
degli sconti in autostrada, e provvederemo agli aggiornamenti
necessari rispetto a tale fase.
Président
- La parole au Conseiller Benin.
Benin (PdL)
- Grazie, Presidente. Questa è la risposta
più importante, utile alla conclusione per il futuro di questa
problematica, far sì che tale autostrada diventi tangenziale non
solo per i lavoratori, ma anche per i cittadini valdostani che
congestionano in questo momento la strada statale; la mattina,
infatti, ci sono code infernali dovunque. Credo che questo possa
essere un grande vantaggio per i pendolari, soprattutto in tale
momento di congiuntura economica. Il fatto quindi di avere questa
tangenziale come in tutte le città d'Italia - le tangenziali non si
pagano, mentre qui, in Valle, comunque ha un costo -, pertanto
credo che se riusciremo ad arrivare a questa soluzione al più
presto possibile, sarà un vantaggio per tutti noi. Grazie per la
sua risposta, speriamo presto di avere il beneficio di questa
soluzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK