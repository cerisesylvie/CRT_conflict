Consiglio Regionale della Valle d'Aosta - Oggetto del Consiglio n. 894 del 6 ottobre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 894 del 6 ottobre 2021 - Resoconto
OGGETTO N. 894/XVI - Approvazione del quadro strategico
regionale di sviluppo sostenibile 2030.
Bertin (Presidente) -
Punto n. 3.01 dell'ordine del
giorno. Ha chiesto la parola l'assessore Caveri, ne ha facoltà.
Caveri (VdA Unie) -
Cari colleghi, la proposta che noi
presentiamo al Consiglio di quadro strategico di sviluppo
sostenibile 2030 si rifà naturalmente a quanto definito dall'Unione
europea, in particolare all'interno dei processi derivanti dalla
politica di coesione.
Nel caso nostro vorrei ricordare che si tratta di un ruolo molto
importante anche sul piano delle iniziative che potremo assumere,
bisogna ricordare che si deve la politica regionale a quella specie
di scossa regionalista che diede l'allora presidente della
Commissione Jacques Delors quando l'Unione europea capì che una
politica regionale deve essere una politica regionale e quindi i
gestori diretti dei fondi che arrivano da Bruxelles devono essere,
come nel nostro caso, il Consiglio regionale e l'Esecutivo della
Valle d'Aosta. Lo dico perché ancora ieri, in occasione di un
incontro periodico degli Assessori che nelle diverse Regioni
italiane si occupano delle questioni europee, così come potrebbe
confermarlo il presidente Lavevaz, avviene ormai normalmente nella
riunione dei Presidenti... non possiamo - e lo faccio in questa
occasione politica - non rimarcare come invece il famoso PNRR stia
prendendo una piega totalmente diversa con una gestione
centralistica che ci lascia francamente allibiti. Quando dico:
"francamente allibiti", non mi riferisco a una forza politica
piuttosto che a un'altra, ancora ieri i
j'accuse
e i
plaidoyer
degli Assessori di tutta Italia che si occupano
dell'Europa sono stati unanimi. Credo sia chiaro che a breve ci
sarà un nuovo documento dei Presidenti delle Regioni che lamentano
la scelta centralistica operata. Peraltro bisogna dire la verità,
in continuità con quanto aveva già fatto il precedente presidente
del Consiglio Conte, ma Draghi ha irrigidito la scelta
centralistica e questo in qualche maniera ci preoccupa. Per
fortuna, questa stretta centralistica non può toccare, proprio per
le decisioni della Commissione europea, quei fondi che invece
avremo a disposizione nel periodo 2021-2027 e che hanno una logica
riassumibile in questa espressione, forse un po' di moda, di
sviluppo sostenibile.
Il percorso che noi abbiamo intrapreso è iniziato già nel marzo
del 2019, quindi la paternità non appartiene a questa Giunta, c'è
stato poi un periodo di
impasse
dovuto all'emergenza
epidemiologica e siamo ripartiti forti nel febbraio del 2021
partendo dal presupposto che uno dei capisaldi deve essere quello
del ruolo del partenariato, cioè capire all'interno anzitutto di un
Tavolo permanente quali sono le esigenze che derivano dal
territorio. C'è stata una scheda di rilevazione per capire i
fabbisogni già all'interno del Tavolo permanente, abbiamo aperto
una consultazione ai cittadini e alle cittadine valdostane, abbiamo
ricevuto 1.220 risposte, quindi è la dimostrazione di un vivo
interesse. Abbiamo poi varato, anche in collaborazione con
l'Università, un'iniziativa che si è chiamata: "Scrivi con noi la
strategia regionale del 2030", che è stata dedicata ai giovani
valdostani e anche in questo caso le risposte sono state molto,
molto interessanti, anche se poi il momento
clou
è stato
l'incontro con i Presidenti delle
Unités des Communes
e con
i Sindaci dei Comuni, anche con il Sindaco del Comune di Aosta per
il particolare ruolo del capoluogo regionale e abbiamo raccolto - e
di questo daranno atto tutti i documenti da qui in poi - i bisogni
del quadro strategico nei diversi programmi regionali, che sono:
FESR, FS Plus, tutti quei denari che dovranno essere spesi in
questo periodo di programmazione.
Apro una parentesi: uno dei temi importanti che si è sviluppato
è che questi fondi devono essere utilizzati, scusate la banalità,
ma questo deve avvenire anche con un impegno da parte di tutti
perché non sempre le strutture, anche all'interno della Regione,
reagiscono in positivo, perché sappiamo che la gestione dei fondi
comunitari è complessa, è legata a rendicontazioni, a controlli, si
assumono grandi responsabilità e bisogna fare in modo, e lo faremo,
che tutto questo funzioni per poter andar bene. La stessa
sollecitazione l'abbiamo fatta nei confronti delle
Unité des
Communes
che oggi talvolta stentano ad assumere delle
responsabilità proprio per una carenza sostanziale anche di esperti
nella politica comunitaria e ci auguriamo anche in questo di poter
varare delle iniziative per spingere giovani valdostani a
specializzarsi sempre di più in queste materie così importanti. Il
documento posiziona la Valle d'Aosta rispetto agli obiettivi
dell'Agenda 2030, ciascun obiettivo di
Policy
europea è
stato declinato a livello regionale, ci siamo dotati di una
governance
e ovviamente ci auguriamo di poter aprire le ali
e volare in questo cielo europeo, che, per fortuna - lo ripeto
ancora una volta - dà un ruolo reale alla nostra Regione.
Come dicevo - e lo sottolineo ancora una volta - è necessario un
potenziamento delle capacità amministrative della Regione e delle
Amministrazioni locali per poter attuare positivamente i programmi
fino ad oggi, tranne qualche sbavatura, noi possiamo dire che nel
precedente periodo di programmazione ci stiamo avviando a una spesa
totale dei fondi che abbiamo a disposizione.
La logica quindi dovrà essere quella di un approccio
partecipativo e ogni passo del percorso di questo periodo di
programmazione 2021-2027 avverrà in stretta connessione del Governo
regionale con il Consiglio Valle.
Presidente -
Qualcuno vuole intervenire in discussione
generale? Nel caso si prenoti. Il consigliere Aggravi si è
prenotato, ne ha facoltà.
Aggravi (LEGA VDA) -
Soltanto per formulare due
considerazioni sul contenuto del documento oggetto del punto
iscritto al punto n. 3.01.
Ci sono due ambiti che sono stati anche già più volte affrontati
da questo Consiglio e ne ritroviamo la presenza all'interno del
quadro strategico: il primo riguarda la ricerca e il secondo
riguarda la strategia complessiva io direi più della transizione
ecologica, perché sinceramente lo sviluppo sostenibile è un
concetto che per chi ha studiato economia è un ossimoro, nel senso
che lo sviluppo non è sostenibile e la sostenibilità spesso non
porta lo sviluppo, ma, a parte questa battuta, sul complesso hanno
una caratteristica comune. Il fatto che spesso si citano lo
sviluppo della ricerca e lo sviluppo delle politiche di transizione
ecologica... è in vari documenti. Qui abbiamo un'ottica più
europea, ci sono poi delle declinazioni a livello regionale, c'è il
libro dei sogni che è il DEFR dove solitamente si può fare ordine,
ma si aggiungono degli elementi. Ecco, in questi due casi io penso,
il nostro gruppo in parte ne ha anche già lavorato e già presentato
anche delle iniziative in cui bisogna fare un po' di ordine.
Dal lato della ricerca sicuramente il contenuto del testo è
interessante, finalmente c'è un'indicazione di quelle che possiamo
dire essere tre direttrici, la costituzione di tre centri di
ricerca e quindi abbiamo una declinazione maggiore perché la
ricerca è un tema estremamente ampio e complesso, abbiamo una
concretizzazione, ben venga quello relativo alla parte energetica e
ben venga la citazione dell'idrogeno, perché, come ebbi già a dire
e come ricorda spesso il collega Perron, non bisogna aver paura
dell'idrogeno, è un elemento con cui si può fare tanto del bene e
su cui però bisogna fare tanta ricerca, quindi ben vengano le
iniziative in questo campo. Ci auguriamo che poi questa indicazione
trovi anche una declinazione chiamiamola più regionale, con
un'identificazione anche geografica o comunque di risorse che
dovranno essere messe e indicate nel prossimo bilancio e
soprattutto che ci sia finalmente un'indicazione della via che si
vuole prendere, perché altrimenti rischiamo di fare anche tanti
interventi che poi non hanno un effetto compiuto e forse la scelta
di centralizzare fortemente in questa fase le risorse del PNRR è
anche dovuta alla necessità di avere un'indicazione di spesa più
diretta. Non voglio assolutamente ovviamente difendere chi ha una
visione più centralista, ma vedo nell'atteggiamento attuale del
Governo Draghi una scelta più pragmatica rispetto che ideologica,
anche perché di tempo purtroppo se n'è perso, perché se ci fosse
stato lo stesso Governo, ovviamente se ci fosse stato il Governo
Draghi prima perché il Governo Conte bis non è che proprio abbia le
mie simpatie, forse si potevano fare delle cose diverse, in questa
fase qua, vedendo anche le
querelle
che ci sono in atto
sulle varie riforme contenute nel PNRR, perché prima di tutto è un
programma di riforme e poi di finanziamenti, c'è il rischio davvero
di non riuscire ad arrivare alla spesa completa dei progetti, al di
là di quei progetti che ad oggi una progettazione definitiva ancora
non hanno, ma questo lo dico a buon intenditore.
Per quanto riguarda poi invece la parte di transizione
ecologica, quindi di sviluppo sostenibile, anche in questa fase
questo Consiglio nella scorsa legislatura e anche in questa ha
parlato molto e ha già iniziato ad abbozzare una strategia: la
famosa strategia "fossil fuel free", bisogna fare, però, a mio
giudizio, degli approfondimenti e su questo invito anche i
Presidenti di Commissione di riferimento a promuovere magari una
serie di incontri con gli Assessori competenti per capire a che
punto siamo con quell'impianto, perché ora che abbiamo
un'indicazione del quadro strategico relativamente appunto ai fondi
europei è bene che si capisca anche a livello regionale che cosa si
intenda fare, perché altrimenti è un progetto molto ambizioso che
poi non ha nessuna ricaduta e su questo ben vengano anche altre
iniziative che con questa strategia e con questi obiettivi si
collegano. La citerò e non voglio ovviamente aprire dei dibattiti
che sicuramente faremo nel prossimo Consiglio, ma anche la tanto
vituperata legge sull'idrogeno deve necessariamente trovare un
collegamento con quella strategia e viceversa, perché altrimenti
rischieremmo, ripeto: di avere tanti documenti, tante idee, tante
tematiche per una realtà fatta di piccoli numeri dov'è importante
lavorare anche di aggregazione e quindi perderemmo delle
risorse.
In ultimo non l'ho citata ma aggiungo un punto relativo alla
competitività in senso generale delle nostre imprese forse, e
dobbiamo fare qualcosa di più, lavorare molto di più per le
aggregazioni o le reti di imprese. Spesso e volentieri non soltanto
quando si parla di appalti pubblici ma anche banalmente di logiche
di mercato abbiamo delle realtà piccole di nicchia che hanno la
loro nicchia e che quindi ovviamente sopravvivono in quell'ambito,
ma abbiamo anche delle realtà che si avvicinano di più a contesti
più standardizzati, più aperti dove l'effetto costo è molto, molto
significativo, ovviamente andando di fronte a degli operatori 90 su
100, anzi, 99 su 100 esterni, ovviamente hanno degli altri tagli,
delle altre dimensioni, delle altre possibilità dove purtroppo le
nostre aziende spesso fanno delle difficoltà. Bisognerà quindi fare
una scelta, io penso che però ovviamente il nostro obiettivo deve
andare più verso la nicchia perché non potremo mai andare a
competere con delle realtà consolidate, grandi e soprattutto che
operano in contesti dove sono i grandi numeri che la fanno da
padrone.
Su questo quindi io penso che, al di là dei fondi stanziati... e
forse avrei su questo aspetto apprezzato di più un approfondimento
maggiore, ma tant'è, c'è la necessità di fare un ragionamento e
anche di aprire una discussione con le associazioni di categoria,
perché ovviamente è necessario andare a discutere prima di tutto
con gli operatori e con chi effettivamente lavora tutti i giorni e
soprattutto assume su di sé il rischio di impresa, perché spesso e
volentieri ce lo dimentichiamo che l'imprenditore prima di tutto è
colui che si assume il rischio di impresa. Dopo ci sono anche gli
aspetti negativi, ma il vero aspetto positivo del fare impresa è
quello che c'è una persona o più persone che si assumono un rischio
e rischiano del loro, perché di questo spesso e volentieri ce ne
dimentichiamo, soprattutto in questa fase dove i vari bonus ed
elargizioni a sostegno di varie categorie, non ne cito, ci hanno
fatto perdere e dimenticare il fatto che l'economia va avanti
perché ci sono delle persone che ovviamente hanno voglia di
rischiare. Questo io penso che si debba rendere loro onore ogni
giorno, perché altrimenti è inutile poi andare a fare grandi
discorsoni su riforme fiscali, fisco e introiti, perché se non c'è
sviluppo, al di là che sia sostenibile o no, non c'è gettito e
quindi non c'è ovviamente vita io direi, perché senza gettito non
c'è vita, anche perché la prima parte del bilancio regionale è
fatta di entrate, perché, senza le entrate, le uscite non ci
possono essere, questo lo dico anche a beneficio di chi spesso se
lo dimentica.
Detto questo, i prossimi mesi e i prossimi anni saranno
fondamentali per trovare una coerenza in quello che si dice e
soprattutto in una concretizzazione delle idee condivisibili su cui
si può si può lavorare.
Sul lato dell'occupazione, solo per dare un ultimo aspetto,
penso che il lavoro che è nato all'interno delle necessità dovute
al Covid abbia dato dei buoni frutti e stia dando dei buoni frutti,
è ovvio che mi auguro si debba poi iniziare a pensare alla fase
post
, perché ovviamente bisogna poi anche uscire io direi da
questo impazzimento e da questa contingenza e cercare anche lì
ovviamente di trovare delle soluzioni che possano andare bene con
il nostro taglio, ovvero con il fatto che spesso e volentieri c'è
la necessità di avere delle risorse estremamente professionalizzate
in piccoli numeri, quindi c'è poca domanda e quindi poca
attrattività, dobbiamo creare quest'attrattività perché che lo si
voglia o no i grandi numeri noi non li possiamo fare, o troveremo
una soluzione geologica o di espansionismo, ma che non si usa più
perché, purtroppo, lo spazio è quello che abbiamo e poi l'assessore
Caveri si occupa anche di istruzione e ha parlato più volte anche
della problematica della natalità, direi che sui numeri abbiamo un
po' di problemi... è bene quindi che le nostre strategie convergano
sulla qualità, la nicchia e dove ci può essere maggior valore
aggiunto.
Presidente -
Ha chiesto la parola il
consigliere
Jordan, ne ha facoltà.
Jordan (VdA Unie) -
Credo di dire una cosa scontata
dicendo che i finanziamenti europei e della cooperazione in
generale rivestono un ruolo fondamentale nello sviluppo della
nostra Regione ed è proprio in questo contesto che il quadro
strategico regionale di sviluppo sostenibile di cui siamo in
discussione adesso assume un ruolo ancora più significativo,
soprattutto perché questo documento affronta in modo compiuto, ed è
stato ben detto dall'Assessore, un'analisi strategica di sviluppo
della nostra Regione, cioè mai come adesso è necessario fare
strategia, mai come adesso è necessario definire una programmazione
che sia a medio-lungo termine. Questi fondi, lo dicevo prima, sono
fondamentali per il nostro sviluppo e la Regione in questo senso
nelle diverse programmazioni ha saputo e ha dimostrato di essere
attiva e ha saputo cogliere queste opportunità, quindi anche in
questa programmazione questo quadro strategico ne è un elemento
importante, bisogna definire gli indirizzi di governo della
politica di coesione economica, della politica sociale,
territoriale in coerenza e in sinergia con tutte le altre azioni
che il collega Aggravi ha citato. Questo documento, ed è importante
ribadirlo, è frutto di un'analisi di una logica partecipativa che
ha visto e ha coinvolto nel processo di ascolto e condivisione una
buona rappresentanza della nostra comunità.
Il processo si è avviato nel 2019 ed è stato in qualche modo
fortemente condizionato dall'emergenza Covid e da una realtà che
nel frattempo è mutata sotto il profilo economico, ma anche sotto
il profilo sociale della nostra Regione, quindi è giustamente
cambiato e, ripetendo quanto è stato detto da chi mi ha preceduto,
probabilmente dovrà essere ancora aggiornato al quadro sociale che
continua a cambiare. Questo quadro è importante perché diventa una
cornice nella quale inserire le politiche di sviluppo locale di
cooperazione attraverso la coerenza con gli obiettivi strategici e
di
policy
, quelli che sono stati citati, gli obiettivi
dell'Unione europea, è stata declinata la nostra strategia che si
sovrappone e integra e completa gli altri strumenti programmatori,
siano essi regionali o in ultimo anche il piano nazionale di
ripresa e resilienza. Interessante e utile è cogliere nel documento
l'analisi rispetto ai diciassette obiettivi dell'Agenda 2030 per lo
sviluppo sostenibile. Da questo confronto e quindi dalla loro reale
applicazione nel nostro territorio emergono in modo evidente i
principali settori nei quali concentrare in modo prioritario le
nostre azioni: sanità e sociale, ricerca e sviluppo, territorio e
ambiente, mobilità. Queste tematiche vengono sviluppate e declinate
nel quadro strategico oggetto dell'analisi odierna e sono
ricomprese in quei cinque obiettivi di policy proposti dall'Unione
europea che definiscono - e li abbiamo fatto nostri - una Valle
d'Aosta che sia più intelligente, più verde, più connessa, più
sociale e concretamente più vicina ai cittadini.
Credo sia necessario, immaginando l'applicazione concreta di
questo quadro strategico e più in generale della tematica dello
sviluppo locale, fare tesoro e fare autocritica rispetto a quanto
fatto nel passato, autocritica che ci permetta di essere più
efficaci e in questo contesto credo sia anche importante - e lo ha
ribadito bene l'Assessore - definire la
governance
della
politica di sviluppo per la prossima programmazione: una governance
che sia unitaria, che agisca in una logica cooperativa di insieme,
una governance che sia orientata in modo concreto e pragmatico al
risultato, un processo di governo che guardi anche e soprattutto
alle formazioni di competenze specialistiche sul tema delle
politiche di cooperazione.
Infine ritengo che sia fondamentale rendere effettivo e reale il
ruolo propositivo, propulsivo e di facilitazione
dell'Amministrazione regionale nei confronti di coloro che devono
essere - e lo ricordava bene il collega Aggravi - i veri
beneficiari di questo quadro strategico.
Presidente -
Ha chiesto la parola il consigliere Carrel,
ne ha facoltà.
Carrel (PA) -
Questo piano, non mi ripeto su quanto detto
dai colleghi Aggravi e Jordan che condivido, è un quadro che ha
iniziato il suo iter nel 2019, che vede ovviamente dei cambiamenti
da allora ad oggi e che ovviamente avrà la necessità, come si dice
anche nel deliberato, di essere rivisto e riaggiornato anche alla
luce di quello che sarà poi l'accordo di partenariato 2021-2027. Un
quadro che dunque nel suo complesso come gruppo consiliare
valutiamo positivamente, ci riserviamo poi di andare ad addentrarci
nei dettagli quando verranno poi portati i contenuti, perché qui
stiamo parlando appunto del quadro generale e quindi, oltre i
contenuti, anche le variazioni che questo periodo ha portato con sé
anche alla nostra società.
Credo che sia fondamentale nell'intervento dell'Assessore capire
il fatto di spendere i soldi, è una richiesta che spesso facciamo
anche noi come politici, abbiamo delle risorse che arrivano
soprattutto dall'Europa, ma non sappiamo spesso gestirle, non
sappiamo poi farle fruttare come dovrebbero fruttare. Per questo
condivido e mi aggrego, servono delle competenze specialistiche
importanti, servono degli studi importanti, potrebbe essere anche
un'idea magari utilizzare la nostra Università per iniziare in
qualche modo a entrare dei giovani magari anche valdostani in
questa giungla di norme che è l'Europa, ma che ci dà una
possibilità, tante possibilità per sviluppare realmente il nostro
tessuto sociale ed economico.
Credo dunque che sia realmente importante per il futuro lavorare
sulle future generazioni e renderle pronte ad affrontare queste
sfide.
Per quanto riguarda nel complesso questo atto, come gruppo
consiliare, lo voteremo ma ci riserviamo, come ho ben specificato,
di entrare nel dettaglio quando poi non abbiamo più solo la cornice
ma abbiamo il dipinto e quindi lì dovremmo capire dove vogliamo
andare e come vogliamo sviluppare il tutto e come vogliamo usare
queste importantissime risorse.
Presidente -
Ha chiesto la parola il consigliere
Chatrian, ne ha facoltà.
Chatrian (AV-SA) -
Qualche considerazione su un documento
molto importante e strategico soprattutto, a proposito di perimetri
penso che questo documento proprio ci inserisca all'interno di un
percorso, di un perimetro e di una visione in cui nel proseguo, nei
prossimi mesi dovremo avere sicuramente una capacità da un punto di
vista anche amministrativo soprattutto di rendere coerenti le varie
fasi. Cosa vuol dire "rendere coerenti"? Nel senso che qualche mese
fa abbiamo discusso proprio in Consiglio regionale il documento
ambiziosissimo: quello della
road map
per una Valle d'Aosta
"fossil full free" 2040 e al centro di questo documento c'è proprio
questo passaggio penso fondamentale: la capacità di rendere
coerenti tutti gli strumenti per raggiungere questi determinati
obiettivi.
Scendo nel pratico, per quanto riguarda comunque i
cofinanziamenti nel piano di sviluppo rurale, quello che andremo a
discutere fra un momento, cioè il disegno di legge che andremo a
discutere sull'autorizzazione comunque per la nostra principale
società, CVA, di andare in una determinata direzione deve avere una
sua coerenza all'interno dello sviluppo sostenibile 2030. Lo stesso
PTA che andremo ad affrontare fra qualche mese in Consiglio
regionale dovrà avere una sua coerenza all'interno di questo
sviluppo sostenibile 2030. PTR stesso, PEAR stesso, FSE stesso.
Tutto questo per dire che cosa? Per dire che sicuramente la parte
forse più interessante di questi mesi è stata quella di consultare
i cittadini, lo diceva prima l'Assessore: cittadini, imprese, Enti
locali, Amministrazioni tutte, ma con un unico obiettivo: quello
della collaborazione tra abitanti, lavoratori e imprese. Questa
quindi è la parte sicuramente più sfidante ma in tutto questo poi
dovremo avere quella capacità che si creino non solo le condizioni,
ma che si facciano delle scelte importanti e in tutto questo - non
so se lo condividete - io inserirei come Regione autonoma e per di
più alpina i cambiamenti climatici. L'ARPA, all'interno della road
map penso qualche mese fa, ci ha messo nero su bianco uno studio
scientifico che non solo deve farci riflettere ma deve essere uno
strumento utile per decidere e fare delle scelte oculate da un
punto di vista politico e utilizzare al meglio le risorse
regionali, nazionali ed europee, non basta solo spenderle, perché
poi uno tira la linea e dice: "abbiamo speso tutto", ma avere
quella capacità in questo momento di utilizzarle al meglio.
Sintetizzo due passaggi proprio del documento che ARPA ha
predisposto qualche mese fa sugli scenari futuri, dato che la
nostra Regione è la Regione che ha le montagne più alte d'Europa,
che probabilmente la montagna avrà le difficoltà maggiori, quindi
legate alle previsioni del futuro. Cosa cambierà in Valle d'Aosta
scientificamente nei prossimi cinque, dieci, venti anni? Avremo
meno neve dove, in che zone, in che modo? All'interno del PTA come
andremo a riformulare gli elementi per raggiungere determinati
obiettivi? Cosa accadrà ai nostri ghiacciai? Cambierà la portata
dei nostri torrenti? Sembra che tutto questo magari sia un
documento che rimane lì, perché probabilmente aumenterà anche il
fabbisogno irriguo, non ci saranno più tutta una serie di documenti
ed elementi. Questo per dire che cosa? Per dire che la sfida forse
più importante all'interno di questo perimetro che oggi ci
accingiamo a sostenere e a votare - e il nostro gruppo lo sosterrà
- sarà quello di rendere coerenti tutte queste fasi di
aggiornamento e di revisione di questi obiettivi e dei piani che ho
citato poc'anzi. I colleghi prima hanno proposto indubbiamente non
solo di verificare questa coerenza ma che ci sia modo proprio di
far parlare tutti i dipartimenti regionali tra di loro, tutti i
piani e progetti europei e soprattutto avere anche la capacità
magari di finanziare determinate idee con i progetti europei e
quindi non andare a utilizzare delle risorse proprie regionali per
eventualmente sostenere altre attività.
La road map è stata principalmente declinata dall'Assessorato
dell'ambiente e dall'Assessorato dello sviluppo economico; oggi
l'assessore Caveri ci ha presentato lo sviluppo sostenibile 2030,
penso che i tre Assessorati mai come in questo momento, all'interno
di quel perimetro che oggi andremo a sostenere, non solo dovranno
parlarsi ma la scelta politica poi dovrà essere fatta in modo da
poter raggiungere determinati obiettivi con un unico obiettivo:
quello di aumentare la qualità della vita delle nostre comunità,
dei nostri residenti, dei nostri lavoratori e soprattutto essere al
passo con i tempi anche nelle scelte. Sicuramente il documento che
oggi ci accingiamo a sostenere ha in pancia la road map 2040, ma
poi dovremo avere quella capacità di declinare e quindi di riempire
i progetti 2021-2027 europei cofinanziati che vadano in quella
direzione di sostenibilità sociale, economica e soprattutto quella
di proseguire e far coordinare meglio gli interventi pubblici
perché di questo stiamo parlando.
Fra qualche settimana arriverà un altro documento importante,
proprio accederà in Consiglio un altro disegno di legge molto
importante: quello della connettività, quindi della fibra ottica, è
stato ieri approvato in III Commissione, ha avuto il parere
condizionato dal CELVA e va proprio nella direzione di rendere le
nostre vallate laterali e la vallata centrale connessa e
soprattutto utile a chi per scelta ha deciso di rimanere in
montagna, a chi per scelta viene da noi in vacanza e quindi
giocarsi una partita comunque importante in modo che ci sia una
digitalizzazione della nostra realtà, della nostra Regione per
raggiungere determinati obiettivi: queste erano le considerazioni
principali. Io penso che la parte forse più importante sia proprio
quella della coerenza di tutti i piani che nei prossimi anni
andremo ad approvare ma soprattutto a dare corso.
Presidente -
Ha chiesto la parola il consigliere
Perron.
Perron (LEGA VDA) -
Alcune considerazioni su questo tema,
ovviamente mi associo alle considerazioni già fatte dai colleghi,
tutte puntuali, riguardo alla transizione energetica, che è uno dei
temi fondamentali direi anche nel piano e nel quadro strategico di
sviluppo sostenibile che qui stiamo discutendo e valutando, un paio
di considerazioni appunto riguardo alla transizione energetica. Se
a livello europeo la transizione energetica potrà creare certamente
anche notevolissimi problemi, e questo è un discorso affrontato in
varie sedi, cioè non saranno rose e fiori ma tanto per fare un
esempio con un passaggio alle auto che un giorno potranno essere
totalmente elettriche potremmo avere, ad esempio, in Italia il
rischio di 600 mila persone addette al settore automobilistico che
perderanno il lavoro, un milione mi pare a livello europeo, quindi
la transizione energetica non sarà solo rose e fiori, a livello
europeo, tra l'altro, l'Europa produce dal 7 al 9% della CO2
mondiale, quindi faremo uno sforzo gigantesco per ridurre una parte
davvero piccola, e questo è un altro grande tema, ma in generale
sia a livello europeo e anche italiano le problematiche saranno
gigantesche, per la nostra Valle, per anche una certa fortuna, per
noi potrebbe essere un'opportunità. Mi riferisco ovviamente al
fatto che abbiamo CVA che è già la produttrice al 100% di energia
pulita e quindi abbiamo in mano delle risorse da sfruttare nel
miglior modo possibile e qui ritorna sempre il tema dell'idrogeno
come possibilità di vettore verde creato appunto dalle nostre
centrali. Noi quindi abbiamo in questo senso una certa fortuna che
non dobbiamo lasciarci scappare, ma indirizzare nel modo migliore
per produrre non solo una Valle d'Aosta più pulita, ma una Valle
d'Aosta che possa creare ricerca, sviluppo e benessere economico e
questo per noi credo che possa essere fondamentale.
In generale quindi la direzione intrapresa è questa, faccio una
domanda puntuale, sebbene so che esula un po' dal contesto perché
questo piano è un piano strategico generale ma leggo nella parte di
trasporti e mobilità sostenibile - e poi a questo punto faremo
altre iniziative magari specifiche in merito - che, riguardo
all'elettrificazione della ferrovia, sono previsti interventi di
miglioria del tracciato sulla stessa tratta quale, ad esempio, il
raddoppio selettivo di alcune parti della tratta stessa. Questo
sarebbe un tema fondamentale, io non lo so se ci siano
interlocuzioni in merito, stiamo ovviamente aspettando ancora la
progettazione definitiva, riguardo alla parte dell'elettrificazione
ora messa così per scritto pare che il raddoppio potrebbe essere
già incluso, credo che non sia così. Questo è un tema che credo
andrà approfondito e a questo punto faremo iniziative in merito,
perché, come sappiamo, sarà il raddoppio selettivo, che, tra
l'altro, nel 2019, vado un po' a memoria, perché non ho ritrovato
il documento, ma mi pare fosse segnalato come un intervento da
circa 50 milioni di euro, raddoppi selettivi quelli sì, potrebbero,
tra l'altro, produrre una ferrovia più rapida rispetto ai 30
secondi di tempo invece che garantirà l'elettrificazione, quindi
questo credo sia un argomento che potrebbe essere importante, se
qualcuno riesce già a rispondermi se ci sono novità in merito,
altrimenti faremo altre iniziative per capire un po' meglio questa
questione.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Il quadro strategico di sviluppo
sostenibile è un documento importante, che, com'è già stato detto
da chi mi ha preceduta, contiene la declinazione di una serie di
obiettivi condivisi con l'Unione europea e ritarati sulla realtà
della Valle d'Aosta; mi sembra che il collega Jordan li abbia ben
evidenziati. È un documento sicuramente ambizioso e credo che la
responsabilità più grande che si avrà poi nel momento in cui verrà
approvato è quella di evitare, come spesso purtroppo accade, che
molti punti rimangano soltanto nella sfera delle buone intenzioni.
Bisogna quindi cercare di mettere in cantiere degli atti, delle
azioni concrete, per far sì che lo sviluppo si realizzi nella sua
interezza o comunque in gran parte delle sue linee essenziali.
Mi permetto di segnalare alcune di queste azioni che, secondo
me, sono importanti. E' utile cercare di promuovere per il sistema
Valle d'Aosta, inteso come insieme delle organizzazioni sia
pubbliche che private, delle occasioni di formazione sugli
obiettivi della strategia regionale di sviluppo sostenibile 2030,
perché se non c'è una traduzione di questa strategia, proprio anche
in termini di conoscenza presso la popolazione, rischia di rimanere
più che altro aleatoria.
Occorre quindi, a mio avviso, cercare di realizzare un percorso
di valorizzazione di tutti i comportamenti virtuosi di
sostenibilità integrale che in parte già esistono anche nella
nostra regione, ma che devono essere implementati e vanno intesi
come delle realizzazioni concrete che tengano insieme il valore
economico, ma anche la dignità del lavoro, la sostenibilità
integrale in ambito sia pubblico che privato.
Ancora in questo senso è importante, a mio avviso, sperimentare
un'autovalutazione della sostenibilità e poi, a seconda
dell'autovalutazione e della valutazione che c'è, cercare, in corso
d'opera, anche ritarare o comunque cercare di applicare la
strategia in maniera più concreta. Occorre quindi seguire passo
passo l'applicazione del quadro strategico, dargli gambe affinché
produca risultati concreti.
Io valuto positivamente questo documento ma, come spesso accade,
davvero la preoccupazione che abbiamo di trovarci un grande
contenitore con i contenuti che rischiano di rimanere in superficie
è una preoccupazione che si sente.
Presidente -
Siamo sempre in discussione generale. Se
altri vogliono intervenire, si prenotino, altrimenti chiudo la
discussione. Nessun altro intende intervenire? Chiudiamo la
discussione. Se c'è la replica da parte del Governo... ha chiesto
la parola il consigliere Caveri, ne ha facoltà.
Caveri (VdA Unie) -
Ringrazio tutti i Consiglieri che
sono intervenuti arricchendo i contenuti del dibattito e mi limito
ad alcune osservazioni. Condivido il fatto che si debba essere
profondamente innovativi, innovativi e attenti. Io credo che, al di
là degli obiettivi europei che noi abbiamo declinato, ci siano
sicuramente questi temi che già sono stati evocati: prima il
cambiamento climatico e le conseguenze sul territorio, direi sulla
società, pensiamo a che cosa vuol dire la riduzione dell'acqua non
solo per l'innevamento, ma anche per il mondo dell'agricoltura, per
la fornitura di acqua potabile. Non a caso nel PNRR noi abbiamo
spedito a Roma anche la possibile costruzione di questi bacini in
alta quota che possano catturare l'acqua, che poi sarà
indispensabile, perché probabilmente d'inverno nevicherà ancora, ma
avremo, per esempio, delle estati torride così come ci è stato
presentato il quadro del cambiamento climatico.
Il secondo punto è l'aspetto della demografia, quindi
l'invecchiamento della popolazione, ma anche la necessità di
trovare delle misure per la spinta alla natalità e poi la
rivoluzione digitale che spinge anche molto rispetto al cambiamento
di paradigmi nel settore dell'istruzione e anche nel tema che segue
il collega Bertschy, cioè la reindustrializzazione.
Ci sono tanti soggetti che oggi si occupano, per fortuna, dei
fondi comunitari: l'ARPA, GAL, Fondation Grand Paradis, Montagna
Sicura, l'Osservatorio di Saint-Barthélemy, Forte di Bard,
l'Università, bisogna fare in modo che i diversi soggetti si
possano coordinare fra di loro. Bisogna spendere bene i soldi con
nuove soluzioni anche per alleggerire le procedure di controllo,
anche se sappiamo che non è facile, sono decenni che si discute di
questo e ogni volta si aggiungono degli elementi di
complicazione.
Il secondo aspetto è quello di avere le strutture amministrative
e permettetemi di dire anche le intelligenze, da questo punto di
vista, forse l'occasione potrebbe essere anche propizia per far
entrare i tanti cervelli di giovani valdostani ormai in fuga dalla
nostra Regione.
Gli incontri pubblici dopo la consultazione ci saranno e saranno
numerosi perché è del tutto evidente che bisogna trovare, nel
declinare tutto questo, anche una sensibilità o bisogna trasmettere
una sensibilità nei confronti della popolazione.
Per quel che riguarda il raddoppio selettivo, non fa parte del
progetto di elettrificazione, ma è indispensabile, perché questo è
un tema vecchio come il cucco, è del tutto evidente che, fino a
quando i treni continueranno a incrociarsi nelle stazioni
ferroviarie, non ci sarà un risparmio di tempo perché l'abbiamo
vissuto tutti da pendolari da ragazzi, quando arriva un treno, deve
aspettare l'altro treno prima di ripartire. Ci sono già delle
progettualità pronte da tantissimi anni che consentono, laddove la
pianura consente il raddoppio, di poterla effettuare. Questa era
l'unica risposta puntuale all'unica domanda puntuale. Per il resto
confermo che tutti i documenti nella maturazione che avranno
saranno sottoposti all'attenzione del Consiglio.
Presidente -
Non vi sono altre richieste. Possiamo
mettere in approvazione l'atto. La votazione è aperta. La votazione
è chiusa.
Presenti: 35
Votanti           
: 24
Favorevoli: 24
Astenuti: 11 (Aggravi, Brunod, Distort, Foudraz, Ganis, Lavy,
Manfrin, Perron, Planaz, Sammaritani, Spelgatti)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK