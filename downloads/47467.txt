Consiglio Regionale della Valle d'Aosta - Oggetto del Consiglio n. 3736 del 19 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3736 del 19 giugno 2024 - Resoconto
OGGETTO N. 3736/XVI - Interpellanza: "Verifica
dell'ubicazione dei locali adibiti al servizio di continuità
assistenziale".
Presidente -
Come deciso dalla Conferenza dei Capigruppo
di ieri, adesso passiamo ai punti riguardanti l'Assessorato alla
sanità, iniziando pertanto dall'interpellanza n. 43.
Per l'illustrazione, la parola al consigliere Brunod: ne ha
facoltà.
Brunod (RV) -
Facendo riferimento all'interpellanza
1.519, che aveva come oggetto la risoluzione della problematica
relativa alla mancanza di defibrillatori nei poliambulatori che ne
sono ancora sprovvisti, e tenendo conto di quanto riportato nella
risposta scritta fornitaci dall'Assessore competente nel Consiglio
scorso, si interpella l'Assessore per conoscere se vi sia
l'intenzione di verificare che i locali adibiti al servizio di
continuità assistenziale (ex guardia medica) siano posizionati
nelle immediate vicinanze dell'ingresso delle varie sedi
principali, comprese quelle del consultorio di Verrès.
Nel caso non fosse così, se vi sia l'intenzione di prendere in
considerazione la possibilità di effettuare i dovuti accorgimenti a
livello logistico con l'obiettivo di ridurre al minimo le
tempistiche nelle attività quotidiane o in caso di criticità ed
interventi tempestivi.
Presidente -
Risponde l'assessore Marzi.
Marzi (SA) -
In premessa, riteniamo necessario ribadire
che il servizio di continuità assistenziale (ex guardia medica) va
considerato nel più ampio e articolato contesto di riorganizzazione
e potenziamento dell'assistenza territoriale che è oggi in corso,
ai sensi del decreto ministeriale 77/2022, della delibera 1609/2022
e del PSBS (Piano per la salute e il benessere sociale)
2022/2025.
Siccome, collega Brunod, lei è persona sempre molto attenta,
spero e credo che, nel citarle in premessa questi atti in ordine
crescente, lei colga come nella premessa della risposta ci sia
l'intento di ampliare l'ambito rispetto ad una risposta che,
altrimenti, sarebbe stata troppo semplificata.
L'Azienda USL sta quindi proseguendo con le attività di
realizzazione delle Case della comunità, che saranno il luogo
d'integrazione tra i servizi sanitari e quelli sociali; questi, una
volta, si chiamavano poliambulatori.
Dal punto di vista sanitario, nelle Case di comunità troveranno
spazio la medicina di assistenza primaria nella sua completezza,
quindi la continuità assistenziale e il medico di famiglia, che
vedrà integrare le attività dei pediatri di libera scelta con
quelle degli specialisti ambulatoriali.
Quelli che ho appena citato, che sembrano delle
formules
figées
tecniche, in realtà sono fondamentalmente tutti i
privati convenzionati di cui abbiamo parlato questa mattina, anche
rispetto all'interrogazione sulla Casa di comunità di Morgex per i
lavori al piano terra.
La riorganizzazione in corso dei servizi appena descritta fa ben
comprendere come, in realtà, la valorizzazione e l'integrazione
delle risorse sul territorio superino concettualmente il
considerare le strutture come entità a se stanti, e quindi come
semplicemente la guardia medica; infatti, il nuovo modello
organizzativo è volto ad una migliore presa in carico della
persona, sia che la stessa sia ospitata presso una struttura,
l'Ospedale di comunità - visto che sarà una struttura territoriale
e non, come abbiamo detto quindici giorni fa, un Ospedale come la
gente lo pensa giustamente - sia che sia assistita a domicilio
presso la propria abitazione.
Tenendo conto di tale contesto, le collocazioni delle attuali
sedi di servizio delle comunità assistenziali, cioè le ex guardie
mediche, sono collocate sul territorio valdostano come segue:
Comune di Morgex presso il poliambulatorio, nei locali dove è
ubicato il servizio di emergenza 112; Comune di Cogne presso
l'ambulatorio di cure primarie con attività infermieristiche;
Comune di Saint-Pierre presso la sede del consultorio; Comune di
Aosta presso l'Ospedale Beauregard; Comune di Châtillon presso il
poliambulatorio; Comune di Antey presso la sede del consultorio;
Comune di Valtournenche presso l'ambulatorio di cure primarie con
attività infermieristiche attive, in alternativa alla sede di Antey
in relazione alla stagionalità; Comune di Verrès presso la sede del
consultorio; Comune di Brusson presso l'ambulatorio di cure
primarie con attività infermieristiche; Comune di Gaby presso
locali ubicati a lato della micro comunità per anziani.
I locali adibiti al servizio di continuità assistenziale si
trovano nelle vicinanze dell'ingresso alla rispettiva sede o sono
comunque accessibili con sistemi di comunicazione, tipo citofono o
videocitofono, collegati all'ingresso della sede stessa, come nel
caso dei consultori di Saint-Pierre e di Verrès.
Nel consultorio di Verrès sono stati già previsti i prossimi
spostamenti del servizio di continuità assistenziale nei locali
adiacenti all'ingresso del consultorio attualmente occupati dal
servizio veterinario, trasferito nel poliambulatorio di Donnas per
consentire i lavori di ristrutturazione per la realizzazione della
Casa di comunità.
La guardia medica di Gaby non è collocata nella sede del
consultorio ma in altri locali, che sono comunque facilmente
accessibili e ben segnalati.
Per quanto concerne la sede di servizio di continuità
assistenziale di Aosta, presso l'Ospedale Beauregard, l'accesso al
servizio stesso è regolamentato dal personale di front-office
H24.
Presidente -
Per la replica, la parola al consigliere
Brunod.
Brunod (RV) -
Quest'iniziativa, anche tramite la risposta
che ci ha fornito l'Assessore, ci ha permesso di avere maggiormente
nel dettaglio quella che è la situazione attuale di questi locali.
In modo particolare, quest'iniziativa riprende quella precedente
per la quale, come dicevamo prima, nella risposta scritta
dell'Assessore ci aveva fornito alcune indicazioni in merito anche
alla presenza del defibrillatore presso il consultorio di Verrès e
per quanto riguarda quell'episodio che era accaduto tempo fa;
quindi questo è il motivo che ci aveva portato a fare maggiori
approfondimenti e per capire se vi erano le possibilità di andare
maggiormente incontro a questi episodi che possono purtroppo
accadere quotidianamente.
Ovviamente non è semplice, per i motivi che ha detto anche
l'Assessore; noi speriamo che in questa riorganizzazione che lei ha
ben detto e ben esplicitato ci siano tutti questi accorgimenti.
Riportando sempre alla risposta che aveva detto l'altra volta in
merito sempre al consultorio di Verrès, in modo specifico che vi è
la presenza di un videocitofono e vi erano già in essere delle
operazioni per quanto riguarda un sistema di controllo a livello di
telecamere a circuito chiuso.
Questo ben venga, questo è molto importante, però poi purtroppo
sappiamo che molte volte la tecnologia e l'innovazione, che sono
strategiche, non sempre hanno delle certezze, quindi a volte avere
anche dei locali posti nelle immediate vicinanze può offrire quelle
garanzie che possono permettere anche quei pochi secondi che
possono essere strategici e molto importanti per la vita di
tutti.
Questo era un po' lo scopo di quest'iniziativa: fare un
approfondimento non polemico ma cercare di porre in essere quelle
situazioni e quelle soluzioni che vadano a vantaggio di tutti.
Questo era lo scopo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK