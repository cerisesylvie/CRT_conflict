Consiglio Regionale della Valle d'Aosta - Oggetto del Consiglio n. 2226 del 23 marzo 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2226 del 23 marzo 2023 - Resoconto
OGGETTO N. 2226/XVI - Interpellanza: "Modifiche al Codice di
comportamento regionale adottato con la deliberazione della Giunta
regionale 2089/2013".
Marguerettaz (Presidente) -
Proseguiamo con le
interpellanze. Punto n. 50 all'ordine del giorno. La parola al
vicepresidente Sammaritani.
Sammaritani (LEGA VDA) -
Trattiamo di una questione credo
abbastanza importante in ordine ai dipendenti pubblici, in
particolare del regolamento relativo al Codice di comportamento dei
dipendenti pubblici, cioè del DPR 62/2013, il quale definisce i
doveri minimi di diligenza, lealtà, imparzialità e buona condotta
che i pubblici dipendenti sono tenuti a osservare sia in servizio
che fuori servizio.
L'articolo 54 del Decreto legislativo 165/2001 ha infatti
previsto l'adozione di un Codice utile ad assicurare la qualità dei
servizi, la prevenzione dei fenomeni di corruzione, il rispetto dei
doveri costituzionali di diligenza, lealtà, imparzialità e servizio
esclusivo alla cura dell'interesse pubblico.
La violazione dei doveri contenuti nel Codice di comportamento è
fonte di responsabilità disciplinare ma, molto spesso, tali
comportamenti costituiscono fattispecie sanzionabili anche dal
punto di vista civilistico, amministrativo e financo penale.
Le previsioni del DPR 62/2013, come noto, sono poi integrate e
specificate dai Codici di comportamento adottati dalle singole
Amministrazioni.
Con le linee guida in materia di codici di comportamento delle
amministrazioni pubbliche, approvate con delibera 177 del febbraio
2020, l'ANAC ha stabilito che le amministrazioni sono chiamate a
definire, con un proprio codice, i doveri di comportamento alla
luce della realtà organizzativa e funzionale della propria
amministrazione e dei suoi procedimenti e processi decisionali,
così da rafforzare il rispetto dei doveri costituzionali, il
recupero dell'effettività della responsabilità disciplinare e del
collegamento con il sistema intero di prevenzione della
corruzione.
Esaminata la disciplina varata dal Governo nel mese di dicembre
2022, quindi molto di recente, con la quale sono state approvate
alcune modifiche al Codice di comportamento dei dipendenti pubblici
del 2013, che hanno introdotto, fra le altre, nuove regole per
l'uso del web da parte di chi lavora per la pubblica
amministrazione, ritenuto che i due cardini che hanno ispirato tali
modifiche della citata disciplina - consistenti nel preservare il
decoro dell'Amministrazione e nel non trattare online dei
provvedimenti di cui il dipendente si occupa - siano attuali e
sicuramente estensibili a tutti i dipendenti pubblici, nell'ottica
del rispetto sia dell'immagine della pubblica amministrazione che
dei cittadini, le cui sfere soggettive siano, per qualsiasi
ragione, all'attenzione della medesima amministrazione
pubblica.
Allora interpelliamo il Governo regionale per conoscere se il
Governo abbia già preso atto - immagino di sì - delle modifiche
normative di cui in premessa, quelle del mese di dicembre, e, in
secondo luogo, se ritenga opportuno e necessario adottare tali
integrazioni, quindi se intende intervenire, con quali modalità e
tempistiche, sul Codice di comportamento regionale adottato con la
deliberazione di Giunta 2089 del 13 dicembre del 2013.
Presidente -
Per la risposta, la parola al presidente
della Regione Testolin.
Testolin (UV) -
In merito al primo quesito, "Se il
Governo abbia già preso atto delle modifiche normative di cui in
premessa", il Dipartimento personale e organizzazione ha seguito
l'iter delle modifiche al Codice di comportamento avvenuto a
livello statale, che hanno portato alla definizione di uno schema
di Codice di comportamento, che include anche una sezione dedicata
al corretto utilizzo delle tecnologie informatiche, dei mezzi di
informazione e dei social media da parte dei dipendenti pubblici,
anche al fine di tutelare l'immagine della pubblica
amministrazione.
Si è preso altresì atto, nella pronuncia della Sezione
consultiva per gli atti normativi del Consiglio di Stato n. 93 del
19 gennaio 2023, che ha sospeso il parere richiesto dal Ministero
della pubblica Amministrazione sullo schema di Codice di
comportamento, in attesa di un maggior approfondimento e di una più
estesa istruttoria in considerazione, in particolare, delle
conseguenze disciplinari che comporta la violazione delle norme
contenute nello stesso Codice.
Per quanto riguarda il secondo quesito, "Se si ritenga opportuno
e necessario adottare tali integrazioni e quindi si intenda
intervenire e con quali modalità e tempistiche sul Codice di
comportamento regionale adottato con deliberazione della Giunta
regionale n. 2089 del 13 dicembre 2013", l'Amministrazione
regionale aggiornerà certamente il proprio Codice di comportamento
e, anzi, gli uffici competenti stanno già lavorando al nuovo testo,
in attesa di eventuali correttivi a livello statale, alla luce del
parere che sarà reso dal Consiglio di Stato, con l'ipotesi di
adottarlo da parte della Giunta regionale entro il prossimo mese di
giugno.
Presidente -
Per replica, la parola al vicepresidente
Sammaritani.
Sammaritani (LEGA VDA) -
. Naturalmente una risposta
interlocutoria, questo lo posso comprendere, visto che la materia è
ancora in divenire.
Vorrei soltanto a questo punto segnalare, chiaramente "CC" vuol
dire che ci rivedremo, ci risentiremo, affronteremo di nuovo
quest'argomento probabilmente dopo giugno a questo punto, visto che
si è in attesa di questo parere in sede consultiva del Consiglio di
Stato; vorrei segnalare soltanto che si tratta comunque - a futura
memoria - di un tema alquanto importante, anche alla luce di
recentissime notizie che forse qualcuno di voi avrà visto passare
sugli organi d'informazione a proposito della presa di posizione
per esempio della Commissione Europea, quella d'imporre il divieto
dell'uso della piattaforma Tik Tok ai propri dipendenti, ma non
soltanto per quanto riguarda i dispositivi aziendali, e questo
sarebbe abbastanza comprensibile, ma anche per quanto riguarda i
dispositivi privati per i pubblici dipendenti.
Quindi si pongono delle problematiche credo piuttosto pesanti
anche dal punto di vista della loro risoluzione, perché risolvere
un tema di questo genere, dove appunto si va a interferire anche
nella vita privata dei soggetti... a parte il fatto che già così,
dal punto di vista del pensiero, quanto meno per quanto riguarda
questa parte dell'Aula, siamo contro qualsiasi tipo di censura in
qualsiasi materia, quindi figuriamoci se siamo a favore del divieto
di utilizzare addirittura nei sistemi personali, privati, una
piattaforma piuttosto che un'altra, questa sicuramente non è la
nostra filosofia e il nostro modo di pensare, ma si pongono poi dei
problemi anche pratici dal punto di vista della pubblica
amministrazione e di tutto ciò che ne consegue, come appunto anche
tutti i procedimenti disciplinari che potrebbero derivare, ma poi
pensiamo soprattutto, per esempio, a come questi sistemi, ormai,
 queste piattaforme vengono utilizzate anche a livello, per
esempio, scolastico, perché nella scuola la piattaforma Tik Tok,
per esempio, viene molto utilizzata, poi propriamente o
impropriamente questo purtroppo, come per tutti gli strumenti,
bisogna distinguere.
Ci sono studenti che riprendono, a loro insaputa, i docenti, gli
insegnanti, e poi li prendono in giro, e questo sicuramente è
deprecabile, ci sono anche invece delle forme di divulgazione quali
quelle di quel fisico - che credo molti di voi conosceranno - che
praticamente divulga la fisica appunto a livello molto, molto
semplice, ma che ha acquisito una notorietà notevole, perché ha un
approccio molto divulgativo, molto immediato e semplice e avvicina
alla disciplina molte persone, molti studenti, che probabilmente
senza quella tipologia di messaggio breve, visivo e semplice,
probabilmente non si avvicinerebbero.
Quindi tutta una serie di questioni, perché anche l'insegnante è
un dipendente pubblico, e, per esempio, se si adottasse questa
linea, questo professore non potrebbe più pubblicare nulla su Tik
Tok.
Questi sono temi molto importanti, credo che quindi sia
importante che anche noi, a livello regionale, lo affrontiamo con
la dovuta attenzione, quindi senza superficialità, purtroppo a
volte accade di seguire pedissequamente ciò che altri fanno a
livello nazionale o a livello di altre Regioni, come dicevo prima è
un argomento che viene rinviato ma ne parleremo sicuramente più
avanti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK