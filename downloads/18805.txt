Consiglio Regionale della Valle d'Aosta - Oggetto del Consiglio n. 1929 del 4 aprile 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 1929 del 4 aprile 2001 - Resoconto
OGGETTO N. 1929/XI Intendimenti in merito alla Centrale
Laitière di Gressan. (Interpellanze)
Interpellanza Richiamati i dati relativi alla difficile
situazione economico-finanziaria della Centrale Laitière di
Gressan;
Ricordato che l’Amministrazione si era ripromessa
di cedere rapidamente l’attività ad una società
privata, quale via d’uscita alle attuali difficoltà
finanziarie;
Appreso che le trattative con ditte che operano nel settore
sarebbero fallite, tanto che occorrerebbe ripartire da zero;
i sottoscritti Consiglieri regionali
Interpellano
l’Assessore competente per sapere:
1) se è vero che le trattative svolte con alcune società del
settore per la cessione dell’attività della Centrale
Laitière sono fallite e, in caso affermativo, per quali motivi;
2) come intende ora procedere l’Amministrazione
per portare a soluzione il problema.
F.to: Curtaz - Squarzino Secondina
Interpellanza Considerate le risposte fornite
nell’ultima seduta del Consiglio regionale
dall’Assessore Perrin ad una nostra precedente
interpellanza sul processo di privatizzazione della Centrale del
latte regionale;
Evidenziato il perdurare di una critica situazione economica e
finanziaria;
Al fine di chiarire il quadro occupazionale;
Considerata la tempistica di valutazione dei progetti
industriali dei possibili partners indicata da Finaosta;
Preso atto dagli organi di informazione che sono venute meno
tutte le trattative messe in opera da Finaosta per la ricerca di un
partner;
i sottoscritti Consiglieri regionali
Interpellano
l’Assessore competente al fine di conoscere:
1) quali offerte sono giunte al vaglio della Giunta per la
possibile privatizzazione e quali motivazioni hanno fatto decadere
l’interesse dell’Amministrazione
verso tali proposte;
2) quali iniziative intende adottare l’Assessore
al fine di risolvere la grave crisi della Centrale del Latte di
Aosta.
F.to: Lattanzi - Tibaldi - Frassy
Presidente
La parola al Consigliere Curtaz.
Curtaz (PVA-cU)
Con questa interpellanza, che è per certi
versi analoga a quella proposta dal gruppo di Forza Italia, il
nostro gruppo vuole avere maggiori informazioni non tanto sullo
stato economico-finanziario della Centrale laitière di Gressan che
è a tutti noto perché è già stato oggetto di ripetute iniziative e
di dibattiti in quest’aula, ma ci interessa sapere
perché, a leggere le notizie dalla stampa, i contatti avuti
dall’Amministrazione regionale con aziende primarie
del settore sono falliti e quindi a questo punto quali iniziative
intende assumere l’Amministrazione per risolvere il
problema.
Questo chiediamo facendo una riflessione: la ricerca di un
partner privato era stata considerata come una via di uscita ai
problemi economico-finanziari della centrale, se dopo mesi di
trattative e il contatto con aziende del settore di un certo
prestigio non si è addivenuti ad alcun accordo, ci chiediamo se
questa è ancora una strada che l’Amministrazione
percorrerà e se questa strada è percorribile, alla luce del
fallimento di queste trattative come intende ora muoversi
l’Amministrazione per portare a soluzione il
problema della Centrale laitière.
Presidente
La parola al Vicepresidente Lattanzi.
Lattanzi (FI)
Alle richieste dei Consiglieri Curtaz e
Squarzino aggiungiamo quelle del nostro gruppo e anche una
riflessione.
Vi ricordo che in occasione dell’ultima
interpellanza che il nostro gruppo aveva presentato su questo
argomento e alle risposte dell’Assessore avevamo
presentato anche una mozione di sfiducia all’attuale
Amministratore delegato di quella società perché ritenevamo una
situazione di crisi tale da richiedere, soprattutto per la
definizione dei tempi di soluzione del problema, da parte
dell’Amministrazione una presa di coscienza
dell'impossibilità dell’attuale gestione di
procedere in maniera razionale e sensata a favore
dell’azienda stessa, quindi avevamo presentato a
questo Consiglio una mozione che poi avevamo ritirato perché
l’Assessore ci aveva indicato nei tempi brevissimi
la ricerca della soluzione e la soluzione stessa fermo restando poi
che dopo qualche giorno abbiamo appreso che tutte le trattative in
atto erano decadute.
Allora anche la nostra interpellanza, unita a quella dei
Consiglieri Verdi, è doverosa perché questo Consiglio possa essere
informato sulle vicende di questa azienda che ricordo è un fattore
assolutamente strategico per tutto il settore dei produttori di
latte.
Presidente
La parola all’Assessore
all’agricoltura e risorse naturali, Perrin.
Perrin (UV)
Permettetemi una brevissima premessa.
Finaosta sta tuttora conducendo delle trattative per fornire
alla Giunta e al Consiglio delle proposte circa la privatizzazione
della Centrale laitière. Queste trattative sono coperte da un patto
di riservatezza, condizione fondamentale per non arrecare
pregiudizio alla trattativa stessa.
Mi limiterò pertanto a fornire ai Consiglieri interpellanti le
notizie essenziali senza citare le società o le imprese interessate
al negoziato.
Come ho già avuto modo di dire nei miei precedenti interventi
sull’argomento la Giunta aveva chiesto a Finaosta di
ricercare un partner industriale per la gestione della Centrale
laitière d’Aoste prediligendo società o imprese in
grado di garantire sia solidità finanziaria, sia quote di mercato
consolidate.
Ai soggetti interessati alla centrale e in possesso dei
requisiti cui ho fatto riferimento prima è stata proposta
un'operazione che partisse da alcuni punti di riferimento che posso
rielencare:
- cessione della maggioranza azionaria della centrale,
indicativamente intorno al 55 percento, con eventuale futuro
incremento della quota fino a una totale privatizzazione;
- mantenimento del livello occupazionale;
- mantenimento del marchio "Centrale laitière
d’Aoste";
- garanzia di non produrre fontina;
- garanzia del ritiro del latte dei produttori valdostani e
mantenimento della sede legale e sociale in Valle
d’Aosta.
I piani industriali che sono stati presentati, partendo dalla
constatazione dell’esistenza di uno squilibrio fra
il volume di affari e la struttura di attivo patrimoniale
dell’attuale società, proponevano essenzialmente due
alternative:
- la prima: l’incremento del giro di affari
attraverso lo spostamento di linee di produzione e/o attivazione di
nuove linee al fine di raggiungere il volume necessario ad
assorbire i costi della struttura e del personale;
- la seconda: il ridimensionamento della struttura, cioè
smobilizzo di parte dell’attivo patrimoniale al fine
di equilibrare i costi ai margini attesi e conseguente riduzione
del personale.
Qualche proposta prevedeva inoltre il mantenimento nello
stabilimento di Gressan della produzione del latte fresco e dei
formaggi, altre il trasferimento di alcune linee di trasformazione
presso loro stabilimenti fuori Valle.
È stata approfondita in particolare, e qui mi riferisco a ciò
che ho detto in risposta all’ultima interpellanza
presentata dal Consigliere Lattanzi, una proposta che meglio
sembrava garantire i punti di riferimento, cioè i paletti che la
Giunta aveva posto.
Da questo approfondimento fatto da Finaosta è emerso che il
progetto, pur realizzando rilevanti sinergie industriali, non
consente ancora nei limiti di una ragionevole previsione il
raggiungimento dell’equilibrio economico-finanziario
in tempi brevi, pertanto questa prima fase di analisi, limitata ad
ipotesi di una società mista, non ha permesso di individuare una
soluzione che desse sufficienti garanzie di successo.
Si è così giunti alla necessità di analizzare ulteriori proposte
per giungere ad una privatizzazione, quindi rimaniamo sulla linea
della ricerca della privatizzazione della centrale che possa
garantire il raggiungimento dell’equilibrio
economico-finanziario che è uno degli obiettivi fondamentali della
trattativa.
In base a questa ultima ipotesi, sulla base delle proposte
strategiche operative che ci sono state proposte, abbiamo aperto i
termini della trattativa con alcune società per la cessione
parziale o anche totale del pacchetto azionario.
Nel corso delle prossime settimane potrà essere valutata da
parte di Finaosta l’offerta più interessante, si
cercherà senz’altro poi di giungere in breve tempo
al perfezionamento dell’accordo di
privatizzazione.
Naturalmente oltre ai vincoli di cui ho parlato in premessa
verranno definiti e formalizzati i tempi entro cui dar corso al
passaggio azionario oltre alle modalità e garanzie di
pagamento.
Concludo affermando che finora la Giunta regionale non è stata
messa in condizione di operare delle scelte non essendosi conclusa
la fase di ricerca e di negoziazione affidata a Finaosta, fase
nella quale la volontà della Giunta si è espressa attraverso le
indicazioni fornite ed esplicitate nei punti di riferimento a cui
Finaosta si è attenuta e nell’obiettivo fondamentale
del raggiungimento dell’equilibrio economico e
finanziario, condizione necessaria per la chiusura della
trattativa.
Presidente
La parola al Consigliere Curtaz.
Curtaz (PVA-cU)
Non sono molto soddisfatto della risposta
dell’Assessore anche se mi rendo conto che
l’Assessore dopo la premessa che ha svolto, cioè
quella di non poter riferire i dati della trattativa per questioni
di riservatezza, si è già preclusa la possibilità di dare una
risposta soddisfacente, quindi mi limito a prendere atto della
risposta interlocutoria.
Debbo dire che un po' mi sorprende la lunghezza della trattativa
perché non stiamo parlando della risoluzione del conflitto
arabo-israeliano, stiamo parlando della cessione di una quota
azionaria di una ditta di piccole dimensioni rispetto a un panorama
nazionale, quindi immagino che ci siano dei problemi, delle
resistenze, soprattutto legati a quello che
l’Assessore ha più volte indicato come equilibrio
economico-finanziario.
Vorrà dire che, vista la risposta ancora interlocutoria e
parziale dell’Assessore, ritorneremo
sull’argomento quando ci saranno dei dati più
esaustivi.
Presidente
La parola al Vicepresidente Lattanzi.
Lattanzi (FI)
Mi ha lasciato perplesso una frase che
l’Assessore ha detto, cioè che la Giunta è stata
impossibilitata a prendere delle decisioni perché è in attesa della
definizione di un mandato che è stato dato a Finaosta per la
ricerca della negoziazione di eventuali partner.
Credo che però non si possa non dire che la Giunta ha la facoltà
di determinare per Finaosta dei tempi perché se questa è
l’impossibilità della Giunta, credo che sia
un'impossibilità a questo punto "sine die" e cioè, finché Finaosta
non avrà trovato un partner e non avrà negoziato, la Giunta è
impossibilitata ad operare. Credo che questa sia una visione un po'
troppo radicale del potere di Finaosta.
Credo che invece la Giunta abbia non solo il potere, ma anche il
dovere, di dare mandato a Finaosta per trovare un partner con cui
negoziare, ma anche di avvalersi di facoltà che sono nei poteri
della Giunta, nel momento in cui questa ricerca non dovesse andare,
come sta accadendo purtroppo, a buon fine, di muoversi anche in
altre direzioni.
Un’altra riflessione è legata ai paletti che
l’Assessore ha dato come indicazione a Finaosta,
cioè il mantenimento del marchio, i livelli occupazionali, la non
produzione della fontina e quindi la limitazione della produzione
di prodotti e il dover comprare il latte dai produttori
valdostani.
Credo che non sia tanto in questi quattro paletti la difficoltà
e mi rifaccio a una relazione che lei stesso ha ricevuto perché me
ne ha mandata copia su mia richiesta; si tratta di un'attenta
analisi fatta da Finaosta dalla quale emerge che il nodo più
importante che oggi sta determinando questa incertezza e questa
difficoltà a chiudere le trattative è legato ad un altro fattore
prettamente di tipo economico, cioè il sovrapprezzo del latte che
l’attuale gestore deve mantenere per accordi?
(interruzione dell’Assessore Perrin, fuori
microfono)
? infatti, mi fa piacere, volevo solo sottolinearlo. Dicevo che
è un sovrapprezzo che oggi ha pesantemente condizionato
l’andamento finanziario. Ricordiamo le cifre: su un
prezzo medio di 5-600 lire al litro, oggi la centrale ne paga oltre
700, 730-740; questo riporta un sovrapprezzo annuo della materia
prima di circa 600 milioni a cui si devono aggiungere 120-180
milioni di interessi passivi per il reperimento della risorsa di
sforamento di questo prezzo, inoltre questi 600 milioni incidono in
mancanza di investimenti per rendere più produttivi e più
commerciabili i prodotti della centrale stessa con un danno intorno
al miliardo e mezzo, un miliardo e sette annuo. Se calcoliamo che
ogni anno, sistematicamente, abbiamo coperto bilanci per circa 2,5
- 3 miliardi, è evidente che è un fattore non dico determinante, ma
sicuramente importante.
Mi fa piacere, ecco perché stavo facendo questa riflessione, che
fra i paletti messi dalla Giunta all’eventuale nuovo
partner non ci sia questo aspetto perché è una presa di
consapevolezza e di coscienza anche da parte dei produttori che è
determinante comunque vendere il prodotto, evidentemente non a
sottocosto, ma a prezzo di mercato perché la competizione in questo
settore è addirittura mortale per molte aziende.
Credo che fra i paletti ce ne debba essere necessariamente un
altro importante e determinante: la capacità distributiva
dell’azienda che prende il prodotto perché se
abbiamo quantificato, su un bilancio passivo di 3 miliardi, in un
miliardo e mezzo circa l’incidenza del sovrapprezzo
del latte, quindi questo è un paletto che viene risolto,
l’altro miliardo e mezzo è un miliardo e mezzo
prodotto e procurato da un’inefficiente
distribuzione dei prodotti dalla Centrale del latte sul territorio
non solo nazionale, il che potrebbe essere comprensibile, ma
addirittura sul territorio regionale, allora credo che il partner
che può usufruire di questo sito industriale deve avere le
condizioni che oggi la Centrale del latte non ha, cioè la capacità
commerciale di distribuzione dei prodotti non dico solo a livello
valdostano, a questo punto inverto il ragionamento, sicuramente a
livello nazionale e sarebbe opportuno a livello anche
internazionale.
Comprendo la necessità di un patto di riservatezza, patto
necessario oltre che d’obbligo in queste trattative,
però riporto il tema della gestione attuale della centrale. Credo
che anche in queste condizioni di trattative sia importante che la
Giunta acquisisca la conoscenza e la consapevolezza di quello che
meglio si può fare stante l’attuale situazione. A
questo punto, visto che le promesse dell’Assessore
non sono state mantenute non per sua colpa ma per la vicenda che va
avanti in questa maniera, credo che i tempi si stiano
dilatando.
Assessore, noi valuteremo la possibilità di ripresentare quella
mozione di commissariamento della gestione della Centrale del latte
perché riteniamo che se non si può giungere ad un'ottimale
soluzione della privatizzazione del latte, a questo punto è meglio
nel breve risolvere la questione della centrale con il
commissariamento immediato di una persona che managerialmente sia
capace e possa pensare di cominciare ad avere certe relazioni di
tipo commerciale perché oggi le lacune sono veramente di
un'insufficienza incredibile.
Basterebbe molto poco per poter mettere non dico in condizione
la Centrale del latte di non fare debiti, perché questo se non si
trova il partner non si può fare, ma almeno di non buttare nei
cassonetti quintali di prodotto come in questo momento viene fatto
per un'incapacità gestionale e soprattutto commerciale di questo
tipo di discorso.
Io la ringrazio della risposta e ci riserviamo come gruppo
consiliare di rivalutare entro questo Consiglio la riproposizione
di una mozione di sfiducia all’attuale gestore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK