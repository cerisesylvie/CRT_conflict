Consiglio Regionale della Valle d'Aosta - Oggetto del Consiglio n. 1399 del 21 giugno 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 1399 del 21 giugno 2000 - Resoconto
OGGETTO N. 1399/XI Problematiche relative all'utilizzo della
"Carte Vallée". (Interrogazione)
Interrogazione Preso atto che è ormai passato più di un anno
di utilizzo della Carta Vallée;
Constatato che il sistema ha avuto sul piano organizzativo tutta
una serie di correttivi;
Preso atto delle richieste presentate dal rappresentante
valdostano degli impianti di carburante in data 11.06.1999;
Constatato che in Commissione consiliare alcuni giorni dopo
l’Assessore si impegnava a trovare le soluzioni per
ovviare al problema dell’impossibilità per il POS di
stampare il secondo scontrino;
Avuta notizia che i distributori hanno minacciato lo stop alla
Carta Vallée con conseguenti ripercussioni sugli automobilisti
valdostani;
i sottoscritti Consiglieri regionali
Interrogano
l’assessore competente per sapere:
1) quanti sono i distributori ancora privi dei nuovi apparecchi
di lettura delle tessere;
2) quali sono stati i motivi che hanno impedito, dopo un anno,
la consegna dei nuovi POS;
3) quando i distributori avranno le nuove apparecchiature.
F.to: Comé - Marguerettaz - Viérin M. - Lanièce
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Nell'ambito del sistema informativo a
supporto della gestione del carburante in esenzione fiscale, nel
corso del 1998 e nei primi mesi del 1999 sono stati installati
presso gli esercenti dislocati sul territorio e nelle stazioni
extrarete le apparecchiature denominate POS per la gestione del
flusso informativo delle carte a microprocessore, distribuite alla
popolazione e per la raccolta dei dati.
Complessivamente sono stati installati 164 dispositivi su un
totale di circa un centinaio di esercenti, quindi con un rapporto
di poco superiore di 1,5:1.
Ora, tenuto conto che già nel corso del 1999 si era provveduto
ad effettuare un considerevole numero di interventi di manutenzione
e di ottimizzazione del sistema di trasmissione dei dati, e che gli
operatori avevano manifestato la preferenza per sistemi con
stampanti a impatto, al fine di consentire la duplice stampa degli
scontrini, si era inteso valutare l'ipotesi di procedere alla
sostituzione dei dispositivi installati, con un modello dotato di
stampante a impatto ritenuto maggiormente affidabile nel tempo, ed
in grado di fornire il doppio scontrino. A tale scopo, nel mese di
novembre 1999 sono state installate 5 apparecchiature pilota di
questo modello presso altrettanti distributori di carburante,
caratterizzati da un elevato numero di transazioni giornaliere.
Al termine dei sei mesi di sperimentazione gli interventi di
manutenzione sono risultati molto al di sotto della media del
numero di interventi effettuati su apparecchiature originariamente
installate all'avvio del sistema.
Su questa questione c'è stato anche un incontro il 2 giugno con
l'associazione di categoria per fare il punto della situazione,
quindi per quanto riguarda i tre quesiti posti le risposte sono le
seguenti.
Per quanto riguarda il primo quesito, attualmente sono cinque i
distributori che hanno partecipato alla sperimentazione, quindi
sono cinque i distributori che dispongono delle apparecchiature POS
con stampante ad impatto.
Per quanto riguarda il secondo quesito, le motivazioni dei
ritardi nella consegna del POS risiedono proprio nella necessità di
disporre di un congruo periodo di sperimentazione tecnica del nuovo
POS. Il periodo di sperimentazione si è reso necessario per
valutare la sussistenza dei requisiti di convenienza economica e di
opportunità tecnica di un'eventuale campagna di sostituzione di
dispositivi in funzione da soli 18 mesi, a fronte di una durata
media di gran lunga superiore. Quindi si trattava di verificare che
effettivamente queste nuove macchine funzionassero.
Per quanto riguarda il terzo quesito, possiamo dire che il
periodo di sperimentazione si è concluso positivamente negli ultimi
giorni del mese di maggio e quindi, visto l'esito positivo del
periodo di prova, si prevede che l'installazione di cento nuovi
POS, riguardante praticamente tutti gli esercenti, avverrà a
partire dal mese di agosto.
Presidente
La parola al Consigliere Comé.
Comé (Aut)
Intanto ringrazio l'Assessore per la sua
risposta, e prendo atto del suo tentativo nel cercare di dare una
risposta positiva all'azione dell'Assessorato che si è adoperato
per far fronte a quelle esigenze sollevate più volte dai gestori
dei vari distributori.
Avevamo richiesto più volte con nostre interpellanze
l'intervento dell'Assessore sollevando alcune inefficienze in
questo nuovo meccanismo di distribuzione quale la Carte Vallée, che
ci ha visti favorevoli fin dalla nascita del sistema di
distribuzione delle tessere magnetiche.
Vorrei però sottolineare il forte ritardo al di là del periodo
della sperimentazione, che sottolineava l'Assessore, forte ritardo
rispetto alle richieste degli esercenti.
Un anno fa, quando fummo chiamati a dare il nostro parere in I
Commissione sulla modifica di legge di ripartizione e distribuzione
dei contingenti, il carburante e il lubrificante in esenzione
fiscale, avevamo sentito anche le parti interessate, che ci avevano
detto in commissione che fin dall'inizio loro avevano fatto
rilevare all'Assessore la difficoltà di gestione con i famosi
POS.
Si tratta di apparecchi che non rilasciano il doppio scontrino e
quindi si traduce, nel caso di perdita di memoria
dell'apparecchiatura, in un'impossibilità da parte del gestore di
riacquisire tutte le informazioni dal POS fino al ritorno di tutti
coloro che si sono riforniti presso la stazione di servizio. Questa
era una grossa difficoltà per i gestori.
Mi sorge un dubbio, perché mai questi apparecchi che sono in
funzione da anni e che per altri tipi di servizi, danno tutti il
doppio scontrino: uno che va al cliente e l'altro che rimane al
soggetto erogatore del servizio, nel caso nostro abbiamo un
apparecchio che eroga un unico scontrino.
Forse la Regione si è dotata di POS che sono superati da anni,
forse sono delle apparecchiature che non riuscivano a trovare
mercato.
Adesso tra l'altro l'Assessore mi ha detto che dopo questi sei
mesi di sperimentazione si ha intenzione di andare a dotare di
altri cento POS tutti i distributori in maniera da sopperire a
questo problema. Quindi forse siamo riusciti a sollevare
un'azienda, ma ritengo che i soldi dei contribuenti debbano essere
spesi sicuramente in altra maniera!
Poi devo far rimarcare il forte ritardo nel dare risposta alle
richieste presentate in commissione un anno fa dal rappresentante
di categoria, il quale in quella occasione affermò che le
difficoltà di gestione degli apparecchi erano stati segnalati
all'Assessore già da parecchi mesi prima; quindi l'Assessore si è
attivato solo nel mese di novembre per iniziare la sperimentazione
su questa apparecchiatura.
Sicuramente l'Assessore è interessato più ai grossi problemi da
risolvere, ma anche queste piccole cose danno la dimostrazione di
efficienza.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Per una precisazione tecnica. Gli
attuali POS, quelli che sono in funzione, consentono di avere il
doppio scontrino: il fatto è che bisogna effettuare due operazioni
sul POS, operazioni che richiedono tempi più lunghi.
I POS attualmente utilizzati sono la versione tecnologicamente
più avanzata; tale versione ha però dimostrato, alla prova dei
fatti, di essere meno affidabile del modello che andremo ad
installare, che è di una generazione precedente.
Siccome, come giustamente diceva il Consigliere Comé, si tratta
di spendere soldi pubblici, il periodo di sperimentazione di questo
modello è stato di un tempo ritenuto necessario, quindi anche il
ritardo nell'avvio della sperimentazione è dovuto al fatto che
abbiamo verificato le offerte di altre aziende, per accertare se
c'erano condizioni migliori rispetto a quelle che erano state fatte
dalla società attualmente fornitrice.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK