Consiglio Regionale della Valle d'Aosta - Oggetto del Consiglio n. 583 del 11 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 583 del 11 novembre 1982 - Resoconto
OGGETTO N. 583/VII - PROBLEMI CONCERNENTI L'ASSICURAZIONE
DELLA CENTRALE DEL LATTE DI AOSTA E DI BENI DI PROPRIETA'
REGIONALE. (Interpellanza).
PRESIDENTE:
Do lettura dell'interpellanza in oggetto,
presentata dai Consiglieri Mafrica e Bajocco:
INTERPELLANZA
Nell'ottobre '81 la Giunta regionale aveva proposto al
Consiglio un piano di riordino delle polizze di assicurazione dei
beni regionali.
Ad un
anno di distanza si è invece appreso che
l'edificio della Centrale del Latte, di proprietà regionale,
risulta assicurato, per gli stessi fini, presso due distinte
compagnie.
Una prima polizza è stata stipulata dal Presidente del
Consiglio di Amministrazione della Centrale con la NORD-ITALIA
ASSICURAZIONI (polizza n. 231/ 4443).
Una seconda assicurazione, sempre per gli stessi beni, è
stata stipulata dall'Ufficio competente dell'Assessorato alle
Finanze (polizza
n. 1723 per l'immobile e n. 23569 per il
contenuto).
Poiché il deficit della Centrale del Latte è regolarmente
coperto da integrazioni regionali, a causa di un palese disordine
amministrativo, la Regione paga perciò due volte per assicurare gli
stessi beni.
Ciò premesso i sottoscritti Consiglieri regionali
INTERPELLANO
l'Assessore alle Finanze per sapere:
1)
le ragioni che hanno portato a tale doppia
assicurazione;
2)
se esistono altri casi di beni regionali
pluriassicurati;
3)
quali iniziative intenda prendere per risolvere il
caso della Centrale del Latte per evitare che si ripetano casi
analoghi.
PRESIDENTE:
Illustra l'interpellanza il Consigliere
Mafrica; ne ha facoltà.
MAFRICA - (PCI):
Nel mese di ottobre dell'anno scorso,
era stato presentato in Consiglio, da parte della Giunta regionale,
un piano di riordino delle polizze dei beni regionali; ad un anno
di distanza, ci sembra che le cose non siano migliorate.
Durante la discussione di quel piano fu rilevato che molti beni
regionali non erano assicurati contro l'incendio - tra questi beni
ricordo c'era la caserma dei Vigili del Fuoco come pure numerose
scuole.
Oggi risulta che, forse per compensare le mancate assicurazioni
del passato, sono state fatte due assicurazioni per lo stesso bene,
e questo riteniamo sia un pessimo esempio di capacità funzionale ed
amministrativa.
Entrando nel merito, voglio rilevare che una prima polizza per
la Centrale del Latte è stata stipulata dal Presidente del
Consiglio di Amministrazione della Centrale con la NORDITALIA.
Di questa stipulazione il Presidente della Centrale del Latte
aveva dato comunicazione all'Assessore all'Agricoltura con una
lettera, datata 24 dicembre, in cui si precisava che, a partire
dalla fine dell'anno, la Centrale del Latte sarebbe stata
assicurata con la Compagnia NORDITALIA. Il 1° gennaio l'ufficio
competente dell'Assessorato alle Finanze assicurava invece, per lo
stesso valore dell'immobile e per un valore relativamente minore
del contenuto, lo stesso bene con la Mutua Reale Assicurazioni.
Dato che in sostanza è la Regione a coprire il deficit della
Centrale del Latte e siccome la polizza pagata dalla Centrale va ad
incidere su questo deficit, noi ci chiediamo perché la Regione
debba pagare per due volte l'assicurazione per lo stesso bene ed
inoltre vorremmo sapere se esistono altri casi di beni regionali
che sono pluriassicurati.
Abbiamo addirittura il dubbio che la Centrale del Latte abbia
avuto la doppia assicurazione, ma questo ce lo dovrebbero dire gli
Assessori interessati, non solo per quest'anno, di cui siamo certi,
ma per gli anni passati.
Vogliamo pertanto sapere se una delle due assicurazioni è stata
disdetta e quali iniziative si intendono prendere onde evitare la
ripetizione di casi analoghi per il futuro.
PRESIDENTE
: Risponde il Presidente della Giunta; ne ha
facoltà.
ANDRIONE - (U.V.):
In effetti in questo caso c'è stato un
disguido perché la Centrale del Latte, anche in forza della
convenzione che non è stata rinnovata, dalla sua origine ha sempre
provveduto in proprio ad assicurare lo stabile chiedendo,
direttamente o indirettamente, come accennava il Consigliere
Mafrica, il rimborso del costo della polizza oppure semplicemente
ricapitalizzando il capitale sociale di detta polizza alla
Regione.
Con l'operazione dello scorso anno abbiamo ritenuto che tutti
gli immobili regionali - dico tutti - debbono essere assicurati da
un pool di assicurazioni comprendenti quelle assicurazioni che
intendono intervenire, onde evitare che vi siano questioni
settoriali, assessorato per assessorato.
Evidentemente, trattando la questione con l'Assessorato
dell'Agricoltura, la Centrale del Latte in buona fede, almeno così
a noi risulta, ha contratto un'assicurazione che non doveva
contrarre, per cui questa assicurazione sarà rispettata.
Bisogna comunque sottolineare il fatto - e il Consigliere
Mafrica non l'ha rilevato - visto che quell'assicurazione ha
accennato al pool e che dal punto di vista teorico non possono
coesistere due assicurazioni per lo stesso bene, ritengo che
l'assicurazione in questione aveva il dovere di comunicarci
l'operazione. Nonostante questo, vorrà dire che per quel periodo
quei determinati beni saranno stati assicurati in maniera superiore
al loro valore, avranno cioè avuto la somma delle assicurazioni,
non potendo considerare che ci sono due assicurazioni sullo stesso
bene.
Posso comunque assicurare che una di queste polizze verrà
disdettata. La Centrale del Latte non è mai stata assicurata due
volte, in quanto prima si autoassicurava.
Il Consigliere Mafrica, giustamente, ha sottolineato che il
poter disporre di un pool assicurativo può comportare anche un
risparmio, perché permette all'Amministrazione, proprietaria dello
stabile, di poter decidere quale polizza fare, senza continuare ad
avere vari consigli di amministrazione sparsi in tutta la Regione,
il che comporta certamente dispersioni e forse anche costi
superiori.
Non esistono altri beni regionali pluriassicurati, per quanto è
a mia conoscenza, avendo fatto una piccola indagine in proposito.
Si sarebbe potuto verificare un caso di questo genere per la
piscina di Saint-Vincent che, essendo bene regionale, è stata data
in gestione in maniera differente. Però siamo riusciti ad evitarlo
bloccando tutto.
Ritengo che questo disguido dimostri invece, anche se le cose
non hanno funzionato in maniera perfetta all'inizio, che era
indispensabile riordinare tutto il campo delle assicurazioni,
specie per gli immobili regionali e conseguentemente tenere sotto
controllo questa spesa necessaria, che deve essere fatta unicamente
dall'Assessorato delle Finanze e non, per competenza, da altri
assessorati.
PRESIDENTE
: Il Consigliere Mafrica intende replicare? Ne
ha facoltà.
MAFRICA - (PCI):
Noi prendiamo atto che il Presidente
della Giunta ha ammesso l'esistenza di questo disguido. Ci sembra
che, con garbate parole, abbia dato anche una tiratina d'orecchi al
suo Assessore all'Agricoltura il quale non ha provveduto, una volta
venuto a conoscenza della decisione della Centrale del Latte, a
fare sapere al suo collega Assessore alle Finanze che esisteva già
un'assicurazione.
In definitiva, c'è stato garantito che per il futuro casi del
genere non dovrebbero più verificarsi. Noi abbiamo presentato
questa interpellanza dopo aver aspettato tre mesi perché nello
scorso mese di giugno, avevamo presentato un'interrogazione scritta
relativa alla stessa materia, ma nel frattempo non è stato fatto
niente.
Il Presidente della Giunta ci ha comunicato che una delle due
assicurazioni fatte per la Centrale del Latte sarà disdettata e che
sarà verificato comunque che in futuro non si presentino più casi
del genere.
Noi prendiamo atto di questa volontà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK