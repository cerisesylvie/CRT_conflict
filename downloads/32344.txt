Consiglio Regionale della Valle d'Aosta - Oggetto del Consiglio n. 1119 del 24 marzo 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1119 del 24 marzo 2010 - Resoconto
OGGETTO N. 1119/XIII - Reiezione di mozione: "Adesione alla
campagna "Porta la Sporta" promossa dall'Associazione dei comuni
virtuosi".
Mozione
Ricordato che il 1º gennaio 2011 verranno messi
definitivamente al bando i sacchetti di plastica (in polietilene),
una decisione che consentirà all'Italia di adeguarsi alla normativa
europea (EN 13432) recepita con la Finanziaria del 2007;
Sottolineato che, su questo tema, il Consiglio regionale,
nella sua adunanza dell'11 febbraio 2009, ha approvato una
specifica mozione "Iniziative per l'applicazione della normativa
comunitaria riguardante la sostituzione dei contenitori in
polietilene con materiali biodegradabili" che impegnava la Giunta
regionale a promuovere specifiche iniziative;
Evidenziato che non solo da parte di aziende private ma anche
tra gli Enti pubblici si stanno consolidando iniziative per
informare e per limitare il consumo dei sacchetti di
plastica;
Preso atto che l'Associazione dei comuni virtuosi che
raccoglie il patrocinio e l'adesione, fino ad oggi, di 7 Regioni,
numerose Province, numerosissimi Comuni grandi e piccoli, Aziende,
Enti, Associazioni, ha promosso la campagna "Porta la
Sporta";
Ricordato che "Porta la Sporta" è una campagna totalmente
propositiva creata con la specifica missione di fornire
gratuitamente alle amministrazioni interessate materiali e
strumenti utilizzabili per informare e promuovere iniziative a vari
livelli;
Evidenziato che l'Associazione ha lanciato la settimana
nazionale "Porta la Sporta" che si terrà dal 17 al 24 aprile 2010
per promuovere l'utilizzo della borsa riutilizzabile in
sostituzione dei sacchetti di plastica e dei sacchetti monouso in
generale;
Ricordato che il messaggio che questo evento vuole anche
trasmettere è che tutti possiamo partecipare alla lotta ai
cambiamenti climatici in atto, riducendo l'impronta lasciata
nell'ambiente dai nostri stili di vita e che...non c'è tempo da
perdere!
Il Consiglio regionale
Impegna
la Giunta regionale:
1) ad aderire, anche nella forma di patrocinio, alla campagna
promossa dall'Associazione comuni virtuosi "Porta la
Sporta";
2) a prendere parte alla settimana nazionale "Porta la
Sporta" promuovendo un'iniziativa di sensibilizzazione;
3) a promuovere uno specifico incontro con la Commissione
consiliare competente per fare il punto sulle iniziative già
intraprese e sulle azioni programmate per raggiungere l'obiettivo
della drastica diminuzione dell'utilizzo del sacchetto di
plastica.
F.to: Rigo - Carmela Fontana - Donzel
Président
- La parole au Conseiller Rigo.
Rigo (PD)
- Grazie, Presidente. In questi giorni,
cercando di documentarmi per l'illustrazione della mozione, mi sono
imbattuto casualmente in tre notizie, che poi sono diventate
quattro (avete visto tutti il notiziario), cinque sentendo ieri
sera la televisione e la proposta avanzata da un Assessore del
Comune di Aosta sulla borsa della spesa riutilizzabile, dicevo
notizie che rendono bene l'idea che il tema alla nostra attenzione
è ormai all'ordine del giorno della vita quotidiana di molti Paesi
del mondo. Dalla fine del 2009 i clienti dei centri Carrefour delle
Isole Canarie non hanno più a disposizione le borse di plastica, ma
hanno la possibilità di scelta fra varie alternative, tutte
orientate verso il rispetto dell'ambiente. Dal febbraio di
quest'anno fino al 30 giugno i clienti della Coop Centro Italia
possono ritirare gratis quella che è e sarà il simbolo della
campagna a favore della natura: la borsa riutilizzabile.
L'alternativa al sacchetto di plastica: un'idea semplice come
l'uovo di Colombo, ma che ha trovato ressa e coda antelucane
davanti ai negozi come quando escono i libri di Harry Potter. A
Londra nei giorni scorsi sono andate a ruba le prime 8.000 borse
shopper di robusta tela con dei manici cordonati e logo-proclama
graziosamente disegnato:
"I am not a plastic bag"
, ovvero:
"Io non sono una busta di plastica" (costo 5 sterline); le ha
create l'organizzazione
We are what we do
(siamo ciò che
facciamo) nell'ambito della campagna contro i sacchetti della spesa
di plastica, grandi e piccoli, che imperversano nel mondo: dalle
Alpi alle Piramidi. Ormai allora è fatta, anche in Italia la borsa
di plastica ha i mesi contati? Mah, io credo purtroppo che venderà
cara la sua pellaccia di polietilene. Non lasciamoci ingannare da
quel suo aspetto flaccido e spiegazzato: lo shopper
è un
vero duro. Condannato ufficialmente a morte per crimine ecologico
continuato ed aggravato. Fissata la data dell'esecuzione: 31
dicembre 2009, lui se n'è fatto un baffo. Solita storia
all'italiana: annuncio, clamore, dibattito, reazioni, decreti e
direttive da scrivere, poi niente. Sembrava già tutto deciso con un
comma: il n. 1130 della finanziaria del 2007, la prima dell'ultimo
Governo Prodi, che prevedeva
"di giungere al definitivo divieto,
a decorrere dal 1° gennaio 2010, della commercializzazione di
sacchi non biodegradabili per l'asporto di merci"
, rispettando
così la scadenza suggerita dalla direttiva EN 13432. Brindisi fra
gli ambientalisti, cruccio dei produttori, tutto inutile: il
decreto milleproroghe ha fatto slittare la data di un anno.
Giustamente aveva fatto osservare l'Assessore Zublena,
rispondendo ad un'interrogazione di ottobre 2009:
"Benché questo
quadro normativo non prefiguri una volontà convinta a tali azioni,
come Assessorato abbiamo ritenuto opportuno prendere delle
iniziative, in particolare abbiamo considerato importante investire
parecchie risorse nel promuovere delle azioni volte in generale
alla prevenzione nella produzione dei rifiuti"
.
Solo in Europa migliaia di tonnellate di plastica all'anno sotto
forma di sacchetti buttati si riversano nelle discariche o negli
inceneritori, ma grande quantità sono incivilmente abbandonate
nell'ambiente. Un sacchetto di plastica che, spesso, ci viene dato
gratuitamente, ma per cui tutti paghiamo un caro prezzo, deturpa e
inquina. Per opera di agenti naturali attraverso scarichi e corsi
d'acqua raggiunge mari e oceani, dove diventa un serial killer. I
sacchetti uccidono ogni anno oltre 100.000 esseri viventi:
mammiferi marini, tartarughe, uccelli, che li inghiottono
scambiandoli per cibo o che vi rimangono intrappolati, morendo per
fame o asfissia. Per produrre miliardi e miliardi di sacchetti si
consumano tonnellate e tonnellate di petrolio e si aggiungono
nell'atmosfera tonnellate e tonnellate di CO2 ogni anno. Da qualche
parte ho letto che, se stendessimo a terra i sacchetti consumati in
un anno in Italia, potremmo ricoprire per intero tutta la Valle
d'Aosta e per fabbricarli il petrolio usato è stato pari a quello
utilizzato da 160.000 automobili, il traffico di una città. Bisogna
però ammettere che lo shopper è il prodotto più geniale della
società dei consumi, oltre che l'oggetto fabbricato in maggior
numero di esemplari nell'intera storia dell'umanità. Diciamo
diabolicamente comodo, perfidamente azzeccato. Come tutti i
prodotti di genio, è una protesi corporea: aumenta la capacità di
carico delle nostre nude braccia, ci permette di asportare più di
quanto la natura ci ha consentito di portare. Tecnicamente è un
capolavoro di ingegneria, un colpo solo di fustella e uno di
termofusione, e da un tubo di polietilene nasce questo prodotto
perfetto, che non molla mai, si piega, ma non si spezza sotto il
peso di chili e chili di scintillante consumismo. Non molla mai,
davvero. La sua vita come oggetto utile dura 10-30 minuti, il tempo
medio fra la cassa e il frigorifero, poi diventa subito rifiuto. La
sua vita come oggetto inutile e ingombrante invece va da 20 a 200
anni, sproporzione terrificante. Basterebbe questa follia ad
esigerne la "proscrizione" per irrazionalità prima ancora che per
offesa all'ambiente.
Con la mozione abbiamo voluto riportare all'attenzione del
Consiglio regionale questo tema e per fare questo abbiamo preso
spunto dalla settimana nazionale "Porta la sporta", promossa
dall'Associazione dei Comuni virtuosi, dal WWF, da Italia nostra,
dal FAI e da Adiconsum, che si terrà dal 17 al 24 aprile 2010, per
promuovere l'utilizzo della borsa riutilizzabile, discutendo e
confrontandosi sulla riduzione dei rifiuti. Un'idea che
consideriamo utile, perché nasce con l'obiettivo di frenare
l'immissione di plastica nell'ambiente e, allo stesso tempo,
promuovere alternative ecocompatibili e comportamenti virtuosi.
Perché un'iniziativa pubblica promossa dalla Regione? Perché
l'opinione pubblica è per lo più ignara su come il pesante impatto
ambientale causato dalla plastica si sta accumulando nell'ambiente
e nei mari, arrivando ad inquinare anche minuscole isole disabitate
dell'Oceano Pacifico. Per non parlare, poi, dei danni causati dai
contaminanti chimici contenuti nella plastica che sono entrati,
risalendo la catena alimentare, nel nostro DNA, con gravi
ripercussioni sulla nostra salute quali l'insorgere di tumori,
danni a fegato e reni, disfunzioni del sistema riproduttivo e
alterazioni del sistema immunitario e ormonale.
Perché aderire all'iniziativa? Perché il primo obiettivo è
quello di unirci a tutte le Regioni: la Lombardia, il Veneto, il
Piemonte, la Liguria, cito quelle a noi più vicine, le Province, i
tantissimi Comuni, le associazioni private e pubbliche, i tanti che
vogliono concorrere a frenare l'immissione di plastica
nell'ambiente, partendo dall'oggetto di plastica più invasivo al
mondo: il sacchetto. Partendo da questo oggetto, lavorare per
rendere consapevole il cittadino sulle relazioni esistenti fra un
suo automatismo abitudinario e i danni ambientali conseguenti per
rendere quasi "inevitabile" l'acquisizione delle abitudini
corrette. Perché aderire all'associazione anche con il solo
patrocinio? Perché l'associazione mette a disposizione modelli di
azioni disponibili per iniziative articolate o semplificate,
materiali di comunicazione e per un eventuale supporto alle
iniziative programmate autonomamente dalla Regione stessa. Proviamo
tutti insieme, consiglieri regionali, sindaci,
testimonials
,
associazioni dei consumatori e dei commercianti, grande
distribuzione, a promuovere una campagna di sensibilizzazione.
Presidente
- ...colleghi, per cortesia...
Rigo (PD)
- ...grazie, Presidente. Prepariamoci per
tempo, anzi anticipiamo, se possibile, il momento del divieto agli
esercizi commerciali, artigianali e di somministrazione di alimenti
e bevande della distribuzione dei sacchetti non biodegradabili.
In conclusione permettetemi una novella senegalese raccontata da
Andrea Camilleri: scoppia un grande incendio nella foresta e tutti
gli animali scappano atterriti. Il leone fugge per ultimo e
correndo incrocia un colibrì, che va in senso contrario verso le
fiamme, tenendo sul petto una minuscola goccia d'acqua.
"Ma dove
vai?"
gli domanda il leone.
"Vado a fare la mia parte per
spegnere le fiamme"
risponde il colibrì. Ecco con tenacia
cerchiamo di fare come il colibrì partendo dal sacchetto di
plastica.
Intanto in questo pazzo mondo la borsa di tela, quella andata a
ruba a Londra, grazie alla scritta antiplastica, che è diventata
logo, sta diventando qualcosa che si deve avere e mostrare, dunque
usare ogni giorno, sperando che non sia un fuoco di paglia. Nel
frattempo la follia ha preso piede e su eBay le borse griffate sono
già vendute a 100 sterline. Così va il mondo! Grazie.
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Grazie, Presidente. Non possiamo che
condividere questa "lotta ai duri", come il collega Rigo ha
definito i sacchetti, per la tenacia con cui resistono a scapito
della qualità dell'ambiente. Come ha ricordato, citando la risposta
ad una precedente interpellanza, come Assessorato abbiamo adottato
una serie di iniziative abbastanza concrete a partire dalla
Settimana europea di riduzione dei rifiuti di novembre, in
particolare per quanto riguarda la lotta agli shopper, abbiamo
avviato un tavolo di lavoro con le associazioni dei consumatori
Ascom Confcommercio Valle d'Aosta, con la rappresentanza presso
l'Osservatorio regionale sui rifiuti dell'Associazione dei
consumatori e con la Coldiretti, per definire con loro non solo un
calendario di attività, ma delle iniziative concrete che le stesse
associazioni hanno intrapreso in vista del divieto di utilizzo
degli shopper a partire da gennaio. Siamo quindi già operativi e
stiamo anche cercando di capire quali siano le soluzioni migliori
per evitare che la distribuzione di borsine di tela o di
quant'altro diventi un ulteriore rifiuto, valutando anche
l'opportunità di associare la carta fedeltà alla borsina e rendere
la borsa un bene che viene continuamente utilizzato perché dà
accesso a dei bonus.
Condividiamo che la campagna "Porta la sporta" sia una campagna
efficace e meritevole di segnalazione, ma a nostro avviso "calata
dall'alto". Poiché siamo operativi avendo già intrapreso queste
iniziative e crediamo che possa esserci una ricaduta molto efficace
e di successo, vi chiederemmo di ritirare la mozione, fermo
restando però il nostro impegno a relazionare in III Commissione
per informare sull'avanzamento delle attività di questo tavolo, che
è già avviato da qualche mese con l'Associazione dei
commercianti.
Président
- La parole au Conseiller Rigo.
Rigo (PD)
- Prendiamo atto che siete già operativi, ci fa
molto piacere, ma manteniamo la mozione.
Président
- Je soumets au vote la motion:
Conseillers présents: 30
Votants: 8
Pour: 8
Abstentions: 22 (Agostino, Bieler, Caveri, Alberto Cerise, Comé,
Crétaz, Hélène Impérial, Isabellon, La Torre, André Lanièce,
Lavoyer, Maquignaz, Pastoret, Prola, Emily Rini, Rollandin, Rosset,
Salzone, Laurent Viérin, Marco Viérin, Manuela Zublena, Zucchi)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK