Consiglio Regionale della Valle d'Aosta - Oggetto del Consiglio n. 2875 del 4 dicembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2875 del 4 dicembre 1991 - Resoconto
OGGETTO N. 2875/IX Servizio di trasporto di persone con
particolari difficoltà psichiche, fisiche e sensoriali
(Interrogazione).
Presidente
Do lettura dell'interrogazione presentata dai
Consiglieri Voyat, Perrin, Agnesod, Marcoz e Mostacchi, iscritta al
punto 9 dell'ordine del giorno.
Interrogazione Vista la delibera n.3640 del 22 aprile
1988;
constatata la necessità di rinnovare la predetta delibera,
scaduta nel 1989 e tacitamente rinnovata;
interessati a sapere quale è la situazione per il trasporto
delle persone non deambulanti, inabili, handicappate, soprattutto
nelle Comunità Montane dell'Evançon, Mont Rose e Walser;
i sottoscritti Consiglieri regionali del gruppo dell'Union
Valdôtaine
interrogano
la Giunta regionale per sapere:
a) quando verrà proposto il rinnovo della convenzione;
b) quanti casi di trasporto ci sono nelle tre Comunità Montane
di cui in premessa;
c) quante corse giornaliere ed in quali Comuni vengono
effettuate.
Presidente
Ha chiesto la parola l'Assessore
all'ambiente, territorio e trasporti, Fosson; ne ha facoltà.
Fosson (DC)
L'interrogazione del Consigliere Voyat
e di altri Consiglieri è molto sintetica e pone delle domande
precise.
La prima chiede quando verrà rinnovata la convenzione con la
Cota, la cooperativa cui è affidato il trasporto delle persone
inabili ed handicappate. Come Giunta regionale siamo d'accordo a
riprendere la deliberazione n. 3640 del 22 aprile 1988, che sarà
ripresentata in tempo utile, per farla decorrere dal 1° gennaio
1992, in modo da permettere la coincidenza esatta con gli esercizi
finanziari annuali; prima, infatti, la scadenza era a metà
anno.
Quello trascorso è stato un periodo sperimentale, assai utile
per l'organizzazione del servizio e per la sua migliore rispondenza
alle esigenze. Si può comunque affermare che i risultati finora
conseguiti sono stati positivi e che si è reso un grande servizio
alle persone aventi gravi difficoltà di autonomia e di ambulazione,
così come è stato manifestato sia dagli interessati sia dal
personale addetto all'assistenza sociale.
La seconda domanda chiede quanti casi di trasporto ci sono nelle
Comunità Montane Evançon, Mont Rose e Walser.
I servizi effettuati nelle tre Comunità Montane riguardano il
servizio giornaliero per le persone aggregate alle varie Case di
riposo ivi esistenti, le corse quotidiane regolari tra Hône, Verrès
e Chardonnay in Comune di Champorcher, quelle per il trasporto dei
disabili ai vari "atelier" organizzati nel territorio delle tre
Comunità Montane ed infine le corse richieste sistematicamente
dalle microcomunità di Hône, Donnas e Pont-Saint-Martin. Altri
servizi, svolti da taxi collegati alla cooperativa, vengono
effettuati giornalmente tra Champoluc e Châtillon.
Posso rispondere all'ultima domanda dicendo che sono numerose le
corse giornaliere effettuate in gran parte dei Comuni delle tre
Comunità Montane. Tuttavia, se gli interroganti sono d'accordo, mi
riservo di far avere un quadro complessivo e dettagliato del
servizio, con una documentazione che rimetterò direttamente agli
interessati.
Presidente
Ha chiesto la parola il Consigliere Voyat;
ne ha facoltà.
Voyat (UV)
All'amico Assessore Fosson potrei
rispondere con una battuta: le domande erano chiare, ma le risposte
non sono state altrettanto chiare.
Chiederei comunque all'Assessore di fornirmi la documentazione
che gli avevo già chiesto, aggiungendo i dati relativi ai punti b e
c dell'interrogazione.
La convenzione esigeva naturalmente un periodo di prova ed è
bene che la sua decorrenza venga fatta partire dal 1° gennaio 1992.
Raccomanderei agli Assessori Fosson e Beneforti di fare in modo che
nei piccoli comuni, laddove con solo caso ed un solo tassista, di
affidare il servizio ad uno del posto, come la Cota faceva fino al
1990.
A Pont Boset, ad esempio, c'è un solo ragazzo disabile, del cui
caso mi sto interessando personalmente. Ebbene, una Mercedes deve
partire da Aosta per andare sino a Pont Boset a prendere quel
ragazzo per portarlo ad Hône e poi riportarlo a Pont Boset con
spese nettamente superiori a quelle che si potrebbero affrontare
affidando il servizio ad uno del posto.
Raccomando, quindi, che nella convenzione sia tenuto presente
questo aspetto e si garantisca ai disabili un trasporto efficiente,
perché necessitano di mezzi di trasporto confortevoli e
puntuali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK