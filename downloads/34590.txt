Consiglio Regionale della Valle d'Aosta - Oggetto del Consiglio n. 2342 del 4 aprile 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2342 del 4 aprile 2012 - Resoconto
OGGETTO N. 2342/XIII - Interpellanza: "Attuazione del
progetto sperimentale per la gestione delle attività erogate presso
la struttura sanitaria ISAV di Saint-Pierre".
Interpellanza
Preso atto della Deliberazione del Direttore Generale
dell'Azienda USL n. 334 del 28 febbraio 2012 e dell'Accordo tra la
Società ISAV di Saint-Pierre e l'Azienda USL Valle d'Aosta per
l'attuazione del progetto sperimentale per la gestione mista
pubblico-privato delle attività erogate presso la struttura ICV,
allegato alla Deliberazione sopra richiamata;
Avendo appreso che le sedute di fisioterapia che si
effettuavano di norma due volte al giorno ed erano della durata di
circa 40-50 minuti con intensità distribuita fra mattino e sera,
sono ora sostituite da un'unica seduta giornaliera di circa 60
minuti, molto più intensa;
Constatato che alcuni pazienti sono messi "in libertà" il
sabato e la domenica ma devono effettuare il pernottamento nella
clinica;
i sottoscritti Consiglieri regionali
Interpellano
l'Assessore competente per sapere se intenda spiegare a quali
criteri di qualità della prestazione sanitaria fanno riferimento
tali scelte e a quali criteri di efficacia ed efficienza rispondano
le scelte medesime da un punto di vista organizzativo ed
economico.
F.to: Donzel - Rigo
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, una piccola precisazione è doverosa occupandoci
dell'attività svolta dalla società di gestione "Iniziative
sanitarie valdostane - ISAV" di Saint-Pierre, ossia che il nostro
interesse non è legato tanto al fatto che questa attività sia
svolta in forma privatistica, quanto al fatto che esiste una
convenzione, quindi non è che vogliamo mettere in discussione
l'attività di un soggetto privato, vorrei che questo fosse chiaro,
ma esistendo una convenzione che abbiamo richiamato
nell'interpellanza, quindi essendoci un intervento pubblico, a noi
pare doveroso cercare di seguire anche l'attività che un soggetto
privato in convenzione con l'USL svolge.
La questione riguarda non in generale l'attività molto
articolata che svolge questo soggetto, ma l'attività forse che
doveva in origine essere preponderante, cioè quella delle cure
fisioterapiche che, nel 2009, al momento dell'inaugurazione - lei
era presente - doveva dare modo soprattutto ai valdostani costretti
a lunghi viaggi, a periodi di permanenza in altre Regioni, di avere
risposte puntuali ai loro bisogni. Devo dire che questa cosa in
effetti c'è stata, già solo dire alle persone: non dovete andare in
Piemonte o in Lombardia, andate a Saint-Pierre per fare la
fisioterapia, era una cosa che, di per sé, aveva un effetto
fisioterapico.
Cosa succede? Succede che per gran parte dell'attività che si è
svolta - siccome questa attività viene svolta con il paziente che
permane all'interno della struttura, quindi è quasi un ricovero,
non si tratta di una funzione in day hospital - si svolgevano
normalmente due sedute al giorno: una alla mattina ed una al
pomeriggio. L'intensità di queste sedute variava intorno a 40-50
minuti...non è che uno sta lì con il cronometro, ma è importante
capire che c'era un'attività al mattino, un'attività al pomeriggio,
il che giustifica il fatto che poi la persona pernotti nella
struttura perché il giorno seguente deve essere lì. Invece, dalle
informazioni che abbiamo raccolto noi, queste due sedute al giorno
sono diventate una seduta al giorno e si chiede un'intensificazione
di questa prestazione che arriva intorno ai 60 minuti. Prendendo
anche il minimo della prestazione precedente, quaranta più
quaranta, darebbe ottanta minuti, qui c'è già una perdita di tempo,
se vogliamo, ma anche la tipologia cambia, perché fare tutto quello
che si faceva prima in due momenti distinti richiede uno sforzo
maggiore al paziente che, in alcuni casi, non è così facile da
affrontare.
Dopodiché ci chiediamo: siccome molti sono residenti a due
passi, a Sarre, a Saint-Pierre, ad Aosta o nelle immediate
vicinanze, cosa fa il paziente che ha fatto questa seduta tutto il
santo giorno? deve rimanere lì, ricoverato, con dei costi immagino,
e questa cosa diventa quasi paradossale al sabato ed alla domenica,
dove il paziente se ne va a casa, ma dice: scusate, vado a dormire
in clinica stasera, altrimenti salta la convenzione! Ma questo non
è un albergo, questo è un luogo dove dobbiamo curare e con dei
costi per l'Amministrazione regionale non indifferenti.
Naturalmente - torno a dire -, non è qui in contestazione il fatto
che si facciano convenzioni con privati, non è questo il tema
dell'interpellanza, ma vogliamo capire cos'è questa cosa che il
paziente se ne torna a casa il sabato e la domenica e va a dormire
in clinica la sera, cioè...cosa significa questo? Non possiamo
trovare altre forme ed alleggerire i costi al massimo?
Voglio approfondire soprattutto perché questa ospitalità ha un
costo, allora dobbiamo dare più servizi a più cittadini di qualità
ed abbattere i costi, non lavorare tanto sulla prestazione
alberghiera (che pure riconosciamo essere di qualità e se uno ha
voglia di rilassarsi può verificare che le condizioni sono
ottimali), ma non è questo l'obiettivo. L'obiettivo è fare una
corretta fisioterapia, recuperare al più presto, anche perché ci
sono delle patologie importantissime che vengono curate, non
parliamo solo del piccolo incidente in un'attività sportiva, ma
potranno essere curati anche pazienti politraumatizzati in seguito
ad incidenti stradali, persone che hanno subito un'amputazione,
cioè cose molto importanti. Non vorrei che questa cosa fosse
vissuta in una maniera non corretta; sono convinto che i
fisioterapisti sono persone qualificate, se uno dice loro: "devi
guarirmi un paziente facendo una seduta alla settimana", loro
faranno una seduta la settimana, ma se uno dice loro: "devi farne
due al giorno", ne fanno due al giorno. È chiaro che l'abilità del
fisioterapista non è in discussione, è in discussione
l'organizzazione...a me pare un passo indietro!
Si dà atto che dalle ore 10,26 assume la presidenza il
Vicepresidente André Lanièce.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Sicuramente questa è
l'occasione per parlare in parte, perché poi c'era anche
l'interpellanza della collega Fontana che mi avrebbe permesso - lo
faremo il prossimo Consiglio - di entrare nello specifico della
convenzione, di tutto quello che si sta facendo in questa
convenzione pubblico-privato, quindi mi limito all'aspetto
sollevato dal collega Donzel, cioè alla riabilitazione.
Come è stato detto, la delibera di Giunta che disciplina
l'attività nella struttura è la delibera n. 1762/2009 e definisce i
requisiti organizzativi di tutto questo apparato che si è creato a
Saint-Pierre. La struttura è partita come struttura di
riabilitazione in ambito ortopedico e neurologico, quindi
riabilitazione di primo e di secondo livello (i livelli
naturalmente vengono definiti in base all'intensità ed all'impegno
clinico della riabilitazione); il terzo livello, invece, sono i
pazienti che mandiamo in strutture fuori Valle, tipo Sarzana,
quando ci sono delle gravi lesioni, per i quali comunque stiamo
lavorando per creare uno spazio o all'interno della struttura
ospedaliera o a Saint-Pierre. Sono comunque strutture, quelle per
il terzo livello, molto complicate, perché devono avere a portata
di mano la rianimazione, la neurochirurgia, tutta una serie di
attività molto specialistiche.
Per quanto riguarda nello specifico, la convenzione
sull'attività riabilitativa dice che per l'erogazione delle
prestazioni di recupero ed educazione funzionale la struttura
Istituto Clinico Valle d'Aosta mette a disposizione dell'USL 37
posti letto riservati ad assistiti e residenti nel territorio
regionale e 26 posti letto riservati ad assistiti non residenti.
Una percentuale individuata in misura indicativa è riservata a
riabilitazione di primo livello, quindi soprattutto sono quelle di
secondo livello, come interventi di protesi d'anca e di ginocchio.
Al fine di garantire adeguati livelli di qualità ed appropriatezza
l'erogazione delle prestazioni prevede che siano definiti
protocolli clinici condivisi fra USL e struttura di Saint-Pierre,
fra i quali emerga il corretto percorso riabilitativo dei pazienti,
rendendo così necessaria l'autorizzazione preventiva al ricovero da
parte del fisiatra dell'USL. Il bisogno fisioterapico viene
stabilito attraverso il piano terapeutico redatto al momento del
ricovero, quindi i tempi di trattamento necessari ad ogni singolo
paziente; volevo sottolineare che ogni paziente ha un piano
fisioterapico ben preciso.
Mi sono confrontato stamani con il direttore sanitario e lui mi
ha confermato che, come avviene in tante altre strutture
riabilitative, per una tipologia di pazienti è funzionale, invece
di spezzettare due interventi al giorno, fare un intervento unico
di circa 70 minuti sul paziente da riabilitare. Questo avviene sui
pazienti di tipo ortopedico, mentre non avviene per i pazienti di
tipo neurologico, dove viene mantenuta la doppia seduta
giornaliera. Come ho detto prima, sul piano singolo viene fatto un
progetto di riabilitazione preciso ed il paziente viene seguito in
base alla patologia.
Per quanto riguarda il fatto di uscire e tornare a casa, non è
la prassi, si tratta di pochi casi per i quali non c'è una
problematica di tipo sanitario, perché un paziente appena operato
di protesi d'anca o del ginocchio deve rimanere nella struttura
fermo, fare una serie di terapie anticoagulanti, eccetera. Si
tratta di pazienti che stanno finendo l'iter riabilitativo, e se
viene prevista la dimissione per la settimana dopo si dice loro che
possono recarsi a casa per il sabato o la domenica: questa cosa
avviene nelle strutture di riabilitazione. La struttura di
Saint-Pierre non è una struttura di tipo sanitario per acuti, e
comunque, per quanto riguarda il discorso dell'attenzione alla
gestione ed ai costi, credetemi, questo è un aspetto che ci
interessa molto, perché in questo periodo sulla sostenibilità
economica anche di strutture convenzionate e non direttamente
pubbliche stiamo particolarmente attenti. Pochi mesi fa, con
l'Azienda USL abbiamo fatto un sopralluogo, in base alla normativa,
per verificare il possesso di tutti gli standard previsti
dall'accreditamento e dall'autorizzazione: non ci sono state
particolari criticità. Siamo sempre attenti a vedere se ci sono
delle segnalazioni particolari, come nel caso di interrogazioni ed
interpellanze, quindi questo serve a mantenere alta la vigilanza su
una struttura che si è dimostrata funzionale per la nostra sanità e
per i pazienti valdostani. Grazie.
Presidente
- La parola al Consigliere Donzel.
Donzel (PD)
- Grazie Presidente.
Vede, Assessore, non volevo giocarla sui minuti, ma alla fine la
partita si gioca ai tempi supplementari...lei, alla fine, conclude
dicendo che si è deciso di fare una sola prestazione al giorno di
70 minuti...io già avevo detto 60, lei allunga a 70, allora io le
dico che andiamo a non dare la prestazione che c'era prima di 40 e
40 che fa 80, cioè perdiamo comunque 10 minuti e ancora di più si
aggrava...se già i pazienti dicono che faticano a fare 60, lei mi
dice 70, allora questo deve fare fisioterapia e fa 70 minuti, così
almeno questa è la qualità che vogliamo offrire in quel servizio.
Siccome alle volte sono arrivate critiche dalla stampa che dice che
la minoranza lavora soprattutto su cose che legge sui
giornali...no! io su questo caso sono andato direttamente sul
luogo, ho incontrato dei pazienti e, ripeto, non parlo della
situazione alberghiera che è lusinghiera...parlo della situazione
dal punto di vista fisioterapico, e dico che questa cosa la invito
ad approfondirla, perché è un modo di gestire la fisioterapia che
non è quello che auspicavamo quando abbiamo portato la fisioterapia
da fuori Valle in Valle! Abbiamo dei pazienti che iniziano per
alcune attività la fisioterapia fuori, poi vengono a chiuderla qui.
Capisco che qui se vengono in coda, lì avranno avuto la prima
parte, ma dicono: fuori ci facevano lavorare tanto, fuori ci
seguivano, qui...un'oretta e via!
Non è questa la fisioterapia di qualità che immaginavamo in
Valle d'Aosta, quella che dovrebbe non rispondere alle lagnanze dei
valdostani che devono prendere il treno ed andare fuori, ma che
dovrebbe attirare da altre Regioni verso di noi...guarda che
fisioterapia che fanno in quella bella clinica di Saint-Pierre,
immersa in un paesaggio straordinario, andiamo lì! Invece, con
questa roba, chi viene? Non è la strategia per attirare ed
abbattere i costi, perché anche nel mercato sanitario bisogna avere
tanti pazienti e alzare la qualità. Quindi qui non ci siamo, come
non ci siamo sulla questione alberghiera, perché se una persona non
ha bisogno di dormire e cenare il sabato e la domenica nella
struttura, bisogna trovare dei modi per abbattere i costi su questa
cosa! Il fatto che il paziente venga a dormire nella struttura,
vuol dire che il paziente lì ha il costo ufficiale come se
risiedesse lì, pur invece essendo un paziente che potrebbe non
stare lì dentro. Allora questa cosa aumenta i costi di gestione per
pazienti che non ne hanno bisogno, quando c'è gente che è in
sofferenza dal punto di vista sanitario.
Lei è stato molto corretto nel dare una risposta puntuale, non
ha cercato di eludere il problema, lo ha riconosciuto, ma proprio
per questo la invito a riflettere se su questa strada stiamo
andando verso gli obiettivi che ci eravamo dati nel 2009, al
momento dell'inaugurazione, o se è un grosso passo indietro sul
terreno della qualità, che invece ci dovrebbe vedere fare dei passi
avanti, e se non è possibile valutare l'abbattimento dei costi di
gestione, cioè: perché devo pagare un assistente che rifà i letti e
mette a posto delle stanze a gente che può tranquillamente starsene
a casa? Questo è un costo che dobbiamo eliminare! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK