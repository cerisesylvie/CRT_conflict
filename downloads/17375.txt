Consiglio Regionale della Valle d'Aosta - Oggetto del Consiglio n. 749 del 16 luglio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula
Oggetto del Consiglio n. 749 del 16 luglio 1999 - Resoconto
SÉANCE DU 16 JUILLET 1999 (APRÈS-MIDI)
OGGETTO N. 749/XI Disegno di legge: "Interventi per favorire
l'estinzione di mutui con contributi in conto interessi della
Regione e la contestuale stipulazione di nuovi mutui
agevolati".
Articolo 1 (Finalità)
1. Al fine di riallineare le condizioni applicate ai mutui,
contratti con le banche e assistiti da contributo della Regione, a
quelle previste dalla legge regionale 9 aprile 1998, n. 12
(Autorizzazione alla Finaosta s.p.a. e agli istituti di credito
convenzionati a modificare i tassi di interesse applicati ai mutui
contratti ai sensi di leggi regionali) per i mutui a valere sui
fondi di rotazione, la Giunta regionale è autorizzata a porre in
essere le misure necessarie per favorire l'estinzione degli stessi
da parte dei beneficiari, mediante la concessione di nuovi mutui
agevolati.
Articolo 2 (Ambito di applicazione)
1. Le disposizioni della presente legge si applicano ai mutui
contratti a valere sulle seguenti leggi regionali, e loro
successive modificazioni:
a) in materia di agricoltura:
1) legge regionale 24 ottobre 1973, n. 34 (Provvidenze a favore
di cooperative agricole e di associazioni di produttori
agricoli);
2) legge regionale 9 maggio 1977, n. 26 (Provvedimenti per
favorire il credito in agricoltura);
3) legge regionale 24 gennaio 1983, n. 1 (Interventi a favore
dell'agriturismo);
4) legge regionale 31 maggio 1983, n. 35 (Sviluppo della
meccanizzazione forestale e delle strutture produttive per la prima
lavorazione del legno);
5) legge regionale 6 luglio 1984, n. 30 (Interventi regionali in
materia di agricoltura);
b) in materia di edilizia:
1) legge regionale 11 agosto 1981, n. 63 (Provvidenze in favore
dei lavoratori emigrati);
2) legge regionale 5 maggio 1983, n. 31 (Norme per la
concessione di mutui ad interesse agevolato a favore di privati nel
settore dell'edilizia residenziale);
3) legge regionale 8 novembre 1986, n. 56 (Norme per la
concessione di finanziamenti agevolati a favore delle cooperative
edilizie);
4) legge regionale 27 luglio 1989, n. 46 (Integrazioni alla
legge regionale 28 novembre 1986, n. 56, recante norme per la
concessione di finanziamenti agevolati a favore delle cooperative
edilizie);
5) legge regionale 21 febbraio 1994, n. 4 (Concessione di
contributi in conto interessi per il recupero di centri e nuclei
abitati di cui al capo I della legge regionale 8 ottobre 1973, n.
33);
c) in materia di turismo e trasporti:
1) legge regionale 29 marzo 1988, n. 17 (Ulteriori modificazioni
alla legge regionale 15 luglio 1985, n. 46, e successive
modificazioni, concernente la concessione di incentivi per la
realizzazione di impianti di risalita e di connesse strutture di
servizio);
d) in materia di artigianato:
1) legge regionale 24 gennaio 1989, n. 9 (Interventi per la
qualificazione e lo sviluppo degli insediamenti artigiani).
Articolo 3 (Modalità e condizioni per l'accensione del nuovo
mutuo)
1. I beneficiari di mutui assistiti dai contributi regionali
previsti dalle leggi di cui all'articolo 2 possono contrarre, con
le banche e gli intermediari finanziari convenzionati di cui
all'articolo 7, mutui in sostituzione di quelli in essere.
2. Le domande di nuovo mutuo devono pervenire alle strutture
regionali competenti per materia, entro un anno dalla data di
entrata in vigore della presente legge.
3. Le domande sono trasmesse alle banche e agli intermediari
finanziari che si riservano la valutazione dell'affidabilità dei
soggetti richiedenti il mutuo.
4. Il nuovo mutuo può essere stipulato per un importo non
superiore al capitale residuo esistente alla data di scadenza
dell'ultima rata anteriore alla data di estinzione del mutuo
originario, incrementato del rateo di interessi a carico della
parte mutuataria maturati nel periodo compreso tra la data
dell'ultima rata anteriore alla data di estinzione e la data di
estinzione stessa.
5. La durata del nuovo mutuo è pari a quella residua prevista
dal piano di ammortamento originario, oltre il preammortamento
maturato nel corso del semestre o dell'anno di perfezionamento
della contrazione del nuovo mutuo.
6. Al nuovo mutuo si applicano, relativamente ai vincoli, agli
obblighi e ai controlli, le medesime condizioni previste dalle
leggi regionali di cui all'articolo 2.
Articolo 4 (Estinzione dei mutui con capitale parzialmente
erogato o soggetto a vincolo)
1. Il capitale mutuato di finanziamenti da estinguere relativi
ad investimenti in fase di realizzazione può risultare:
a) erogato parzialmente e non ancora in ammortamento;
b) erogato totalmente e in ammortamento, ma con parte del
capitale mutuato soggetto a vincolo.
2. Nelle ipotesi previste al comma 1, per capitale residuo si
intende:
a) l'ammontare delle somme erogate, qualora il capitale mutuato
sia stato erogato parzialmente;
b) l'ammontare del capitale residuo risultante dal piano di
ammortamento, al netto delle somme vincolate, qualora il capitale
mutuato sia stato integralmente erogato, ma parte delle somme
risultino soggette a vincolo.
3. Nei casi previsti al comma 1, i beneficiari possono
richiedere, unitamente alla presentazione della domanda di cui
all'articolo 3, comma 2, un mutuo integrativo di importo pari alle
somme da erogare o alle somme soggette a vincolo, secondo le
modalità disciplinate dalla presente legge e dalle convenzioni di
cui all'articolo 7.
Articolo 5 (Oneri a carico della Regione)
1. Tutti gli oneri derivanti dalla stipulazione dei nuovi mutui,
nonché quelli relativi all'estinzione dei precedenti, sono a carico
della Regione, con modalità da definire nelle convenzioni previste
all'articolo 7.
2. Sono altresì a carico della Regione gli oneri derivanti dalla
stipulazione dei mutui integrativi di cui all'articolo 4, comma
3.
Articolo 6 (Intervento regionale)
1. La Regione interviene sui nuovi mutui stipulati con un
contributo in conto interessi, nelle misure stabilite dal presente
articolo.
2. Per i finanziamenti a valere sulle l.r. 34/1973, 26/1977,
1/1983, 35/1983 e 30/1984, il contributo in conto interessi è pari
alla differenza tra il tasso di riferimento per il settore del
credito agrario di miglioramento in vigore nel mese precedente la
stipulazione del contratto, incrementato di punti 1,25, e il tasso
agevolato a carico del beneficiario del mutuo determinato sulla
base del quaranta per cento del tasso di riferimento di cui sopra,
arrotondato al mezzo punto inferiore.
3. Per i finanziamenti a valere sulle l.r. 63/1981, 31/1983,
56/1986 e 46/1989, il contributo in conto interessi è pari alla
differenza tra il tasso di riferimento per il settore del credito
fondiario-edilizio in vigore nel mese precedente la stipulazione
del contratto, incrementato di punti 1,25, e il tasso agevolato a
carico del beneficiario del mutuo determinato sulla base del
cinquanta per cento del tasso di riferimento di cui sopra,
arrotondato al mezzo punto inferiore.
4. Per i finanziamenti a valere sulla l.r. 4/1994, il contributo
in conto interessi è pari alla differenza tra il tasso di
riferimento per il settore del credito fondiario-edilizio in vigore
nel mese precedente la stipulazione del contratto, incrementato di
punti 1,25, e il tasso agevolato a carico del beneficiario del
mutuo determinato come segue:
a) interventi di restauro previsti dal Capo I della legge
regionale 8 ottobre 1973, n. 33 (Costituzione di fondi di rotazione
regionali per la promozione di iniziative economiche nel territorio
della Valle d'Aosta) e successive modificazioni: tasso pari al
trenta per cento del tasso di riferimento per il settore del
credito fondiario-edilizio di cui sopra, arrotondato al mezzo punto
inferiore;
b) interventi di ristrutturazione previsti dal Capo I della l.r.
33/1973 e successive modificazioni: tasso pari al trenta per cento
del tasso di riferimento per il settore del credito
fondiario-edilizio di cui sopra, arrotondato al mezzo punto
inferiore, e maggiorato di due punti.
5. Per i finanziamenti a valere sulla l.r. 17/1988, il
contributo in conto interessi è pari alla differenza tra il tasso
di riferimento per il settore del credito fondiario-edilizio in
vigore nel mese precedente la stipulazione del contratto,
incrementato di punti 1,25, e il tasso agevolato a carico del
beneficiario del mutuo determinato sulla base del venticinque per
cento del tasso di riferimento di cui sopra, arrotondato al mezzo
punto inferiore e aumentato di punti 0,50.
6. Per i finanziamenti a valere sulla l.r. 9/1989, il contributo
in conto interessi è pari alla differenza tra il tasso di
riferimento per il settore del credito alle imprese artigiane per
operazioni di durata superiore a diciotto mesi, in vigore nel mese
precedente la stipulazione del contratto, incrementato di punti
1,25, e il tasso agevolato a carico del beneficiario del mutuo
determinato sulla base del sessantacinque per cento del tasso di
riferimento di cui sopra, arrotondato al mezzo punto inferiore.
Articolo 7 (Banche e intermediari finanziari convenzionati)
1. La Giunta regionale è autorizzata a stipulare apposite
convenzioni per la contrazione dei mutui di cui agli articoli 3 e 4
con la Finaosta S.p.A., la Banca della Valle d'Aosta S.p.A. e le
banche di credito cooperativo locali, alle condizioni previste
dalla presente legge.
2. La Giunta regionale è autorizzata a rilasciare, per i
finanziamenti di cui alla l.r. 17/1988, garanzia fideiussoria a
favore delle banche e degli intermediari finanziari
convenzionati.
Articolo 8 (Disposizione in materia di agricoltura)
1. I titolari di mutui contratti a valere sulle l.r. 34/1973,
26/1977, 1/1983, 35/1983 e 30/1984, possono optare tra gli
interventi previsti dalla presente legge e l'estinzione anticipata
del mutuo ai sensi dell'articolo 5, comma 3, del decreto
legislativo 30 aprile 1998, n. 173 (Disposizioni in materia di
contenimento dei costi di produzione e per il rafforzamento
strutturale delle imprese agricole, a norma dell'articolo 55, commi
14 e 15, della L. 27 dicembre 1997, n. 449).
Articolo 9 (Disposizioni finanziarie)
1. Agli oneri di cui all'articolo 5, valutati in complessive
lire 7 miliardi (euro 3.615.198,29) si fa fronte annualmente, nei
limiti delle risorse che si renderanno disponibili e già iscritte
nei sottoindicati capitoli, per il triennio 1999/2001, e
corrispondenti capitoli dei successivi bilanci, le cui
denominazioni sono così modificate:
a) Cap. 38600 "Contributi in conto interessi e oneri diversi su
mutui a favore di ditte forestali per l'acquisto di macchinari ed
impianti - Limiti di impegno";
b) Cap. 41240 "Contributi in conto interessi e oneri diversi su
prestiti per opere di miglioramento fondiario previste
dall'articolo 16 della legge 27 ottobre 1966, n. 910 - rate
consolidate per provvidenze in corso erogate ai sensi della l.r.
09.05.1977, n. 26, art. 8 e successive modificazioni, abrogata
dalla l.r. 06.07.1984, n. 30";
c) Cap. 41260 "Contributi in conto interessi e oneri diversi su
mutui contratti per l'esecuzione di opere di miglioramento
fondiario - Rate consolidate";
d) Cap. 41280 "Contributi in conto interessi e oneri diversi su
prestiti per opere di miglioramento fondiario - Rate consolidate
per provvidenze in corso erogate ai sensi della l.r. 05.02.1979, n.
7, abrogata ai sensi della l.r. 06.07.1984, n. 30";
e) Cap. 41610 "Contributi in conto interessi e oneri diversi su
prestiti a favore di operatori agrituristici - Limiti di
impegno";
f) Cap. 41639 "Contributi in conto interessi e oneri diversi su
prestiti a favore di operatori agrituristici - Limiti di
impegno";
g) Cap. 43940 "Contributi in conto interessi e oneri diversi su
mutui e prestiti di esercizio e su mutui concessi a cooperative
agricole ed associazioni di produttori agricoli - Rate consolidate
per provvidenze in corso erogate ai sensi della l.r. 24.10.1973, n.
34, artt. 5 e 8 abrogata dalla l.r. 06.07.1984, n. 30";
h) Cap. 47520 "Contributi in conto interessi e oneri diversi su
mutui a favore di imprese artigiane per la costruzione, il recupero
funzionale o l'ampliamento di immobili destinati alla loro
attività' - Limiti di impegno";
i) Cap. 50720 "Contributi in conto interessi e oneri diversi su
mutui nel settore dell'edilizia residenziale - Rate
consolidate";
j) Cap. 50740 "Contributi in conto interessi e oneri diversi sui
prestiti a favore dei lavoratori emigrati - Rate consolidate";
k) Cap. 51039 "Contributi regionali in conto interessi e oneri
diversi su finanziamenti agevolati a favore delle cooperative
edilizie - Limiti di impegno";
l) Cap 63510 "Contributi in conto interessi e oneri diversi su
mutui concessi per il recupero di centri e nuclei abitati di cui al
Capo I della l.r. 08.10.1973, n. 33 e successive modificazioni ed
integrazioni - Rate consolidate";
m) Cap. 64700 "Contributi in conto interessi e oneri diversi su
mutui concessi per la realizzazione di impianti di risalita e
connesse strutture di servizio - Limite di impegno".
Articolo 10 (Dichiarazione di urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente La parola al relatore, Consigliere Borre.
Borre (UV) Vorrei approfittare di questa proposta di legge anche
per ringraziare gli uffici del Legislativo del Consiglio che da un
po' di tempo a questa parte forniscono ai consiglieri un dossier
sulle leggi che ci permette di raffrontare il disegno di legge con
le leggi in vigore sia in Valle, sia in Italia. Credo che sia un
grosso aiuto dato ai consiglieri per capire il contenuto delle
proposte di legge.
L'obiettivo di questo disegno di legge è ridefinire la
situazione dei mutui agevolati concessi con contributi in conto
interesse della Regione, adeguando i tassi all'attuale costo,
riportare cioè i mutui agevolati ad essere veramente tali per il
beneficiario.
L'intervento pertanto è mirato alle leggi dove già la Regione
interveniva con una forma tecnica diversa da quella dei mutui
concessi a valere sui fondi di rotazione e ripristina quindi
condizioni analoghe a quelle originarie.
Visto l'andamento dei tassi del denaro in questi ultimi anni la
Regione con legge 9 aprile 1998, n. 12 era già intervenuta sui
mutui concessi sui fondi di rotazione. Qui l'intervento ha potuto
essere celere poiché non è stato necessario contrattare con le
banche, erano questi fondi regionali. Per le restanti operazioni da
subito l'Amministrazione regionale aveva iniziato la contrattazione
con le varie banche coinvolte nelle pratiche di mutui. Queste
ultime non hanno però dato la loro disponibilità.
L'Amministrazione regionale ha elaborato una diversa soluzione
al problema coinvolgendo le banche ed intermediari locali: B.V.A.,
Banche di credito cooperativo e Finaosta, con le quali il presente
disegno di legge autorizza la Giunta a stipulare apposite
convenzioni.
Un atto, questo, per il quale rivolgo un plauso all'Assessore e
ai suoi uffici, che raggiunge due obiettivi: a) il ritorno
all'agevolazione del mutuo per i beneficiari di mutui; b) un
risparmio notevole a medio, lungo termine per la Regione sulla
parte degli oneri a suo carico.
Con l'articolo 1 si decide di autorizzare la Giunta a porre in
essere gli strumenti necessari affinché tutti i mutui con
intervento della Regione in conto interesse abbiano lo stesso
trattamento di quelli previsti dalla legge n. 12 del 1998.
L'articolo 2 elenca le leggi regionali alle quali le presenti
disposizioni possono essere applicate.
L'articolo 3 spiega le modalità per l'accensione del nuovo
mutuo.
Con l'articolo 4 si interviene per disciplinare i mutui non
ancora in ammortamento (fase dove si restituisce capitale e
interessi) e mutui che hanno parte del capitale vincolato (mutui
con capitale che viene erogato a stati di avanzamento lavori).
L'articolo 5 pone a carico dell'Amministrazione regionale gli
oneri derivanti dalle varie operazioni di estinzione dei vecchi
mutui e stipulazione dei nuovi.
L'articolo 6 stabilisce la misura dell'intervento regionale
tramite il contributo in conto interesse, riprendendo i criteri dei
fondi di rotazione. Si considera come parametro oggettivo da cui
partire per la definizione - sia del tasso globale dell'operazione
sia del tasso agevolato per il beneficiario - il tasso di
riferimento per il credito agevolato nei vari settori interessati
(credito agrario di miglioramento, credito fondiario edilizio e
credito all'artigianato). Tale tasso di riferimento oscilla
attualmente dal 4,75 percento al 5,10 percento a seconda del
settore ed è calcolato in base a parametri di riferimento del
mercato, tra cui per esempio il rendimento effettivo lordo dei
titoli pubblici. Esso è quindi determinato dal mercato del
credito.
Già per le precedenti leggi, su cui si interviene in questa
sede, si considerava il tasso fisso di riferimento sopra descritto
come parametro per il calcolo del tasso agevolato a favore del
beneficiario oppure per la determinazione della misura
dell'intervento della Regione.
Con questo disegno di legge si fa un passo ulteriore in quanto
il tasso di riferimento viene anche imposto come parametro per
fissare il tasso globale dell'operazione, mentre in precedenza non
vi era alcun vincolo sulla sua misura e quindi ogni istituto di
credito poteva fissare secondo le proprie condizioni il tasso
complessivo dell'operazione.
Va ricordato che, relativamente ai tassi normalmente praticati
dalle banche, comunque il tasso di riferimento riguarda operazioni
oltre i 18 mesi di credito agevolato.
L'articolo 7 autorizza la Giunta a stipulare convenzioni con
Finaosta, le Banche di credito cooperativo locali e la B.V.A., alle
condizioni della presente legge per dare soluzione ad una
problematica su cui, con le altre banche, non era stato possibile
trovare un accordo.
L'articolo 8 permette ai titolari dei mutui del settore agricolo
di scegliere fra le condizioni della presente proposta di legge o
quelle del decreto legislativo 173/98 relativamente all'estinzione
anticipata.
L'articolo 9 quantifica gli oneri cui si farà fronte ed elenca i
capitoli di bilancio sui quali si imputano i contributi in conto
interesse e gli oneri previsti.
Concludendo, vorrei nuovamente riportare l'attenzione
sull'effetto di quest'operazione, la quale oltre ad avere
l'obiettivo primario d'intervenire per non penalizzare coloro che
hanno stipulato mutui a tassi agevolati, attualmente pari o
addirittura superiori ai tassi di mercato, consente indubbiamente
un riadeguamento anche della posizione della Regione nonché un
notevole risparmio sui contributi in conto interesse che vengono
erogati dalla stessa.
Credo inoltre che vada evidenziato il fatto che il tasso dei
mutui considerati dal disegno di legge, sia quelli da estinguere,
sia i nuovi da accendere, è il tasso fisso per tutta la durata del
mutuo. Viene fissato in occasione della stipulazione e poi rimane
tale fino alla estinzione del contratto, indipendentemente dalle
oscillazioni del mercato. I tassi fissi sono sempre leggermente
superiori rispetto ai tassi variabili applicati allo stesso tipo di
operazione e nel medesimo momento di effettuazione, in quanto il
tasso variabile seguirà appunto, per tutta la durata del mutuo,
l'andamento del mercato e quindi comporta per l'istituto mutuante
un minor rischio.
Si consideri che, a seconda delle diverse leggi, la Regione sta
attualmente pagando tassi d'interesse che in media vanno da un
minimo del 5,95 percento ad un massimo del 13 percento, 14 percento
e che, pertanto, avrà un sensibile risparmio nel corso del tempo in
quanto le pratiche considerate hanno una scadenza futura in media
intorno al 2009-2013.
Presidente È aperta la discussione generale.
La parola al Consigliere Curtaz.
Curtaz (PVA-cU) Voglio iniziare il mio breve intervento in sede
di discussione generale di questa legge con due rivendicazioni di
carattere politico, una maggiore e l'altra minore.
Quella maggiore è che se oggi parliamo di problematiche legate a
mutui stipulati a dei tassi troppo alti, è perché oggi abbiamo
fortunatamente dei tassi bassi e io credo che l'avere dei tassi
bassi sia molto positivo ed è un merito che va rivendicato
soprattutto a favore di quelle forze che in questi anni hanno avuto
la responsabilità del governo nazionale e hanno saputo attraverso
una politica anche difficile ottenere dei brillanti risultati in
questo settore, tra l'altro gli stessi brillanti risultati che
hanno consentito all'Italia di entrare nel primo gruppo della
moneta unica europea.
La seconda piccola rivendicazione è quella di aver sollevato per
primi questo problema davanti a questo Consiglio, almeno a quanto
ricordo io in questa legislatura perché prima non c'ero.
Intendiamoci, non sono stato sicuramente il primo ad essermi
accorto di questo problema perché se ne sono accorte prima tutte le
persone che continuavano a pagare i mutui a tasso fisso a dei saggi
d'interesse molto alti, però la nostra forza politica circa 6-7
mesi fa, non ricordo se si era prima o dopo Natale, con
un'interpellanza aveva sollevato questo problema. L'Assessore
regionale ci assicurò che stava lavorando a questi provvedimenti,
pertanto oggi si giunge ad un testo che ha il nostro consenso
perché va nella direzione che già avevamo auspicato con
quell'iniziativa.
Diamo un giudizio positivo su questo disegno di legge perché
sana una situazione che era insostenibile come già ha evidenziato
il relatore Borre nella sua introduzione.
Credo però che, al di là degli aspetti positivi che non possiamo
sottacere, ci sia un dato di esperienza che emerge da questo
provvedimento. Adesso diciamo che siamo tutti bravi e siamo tutti
contenti, ma questo provvedimento si rende necessario perché c'è
stato a mio giudizio un errore a monte, anzi probabilmente due
errori.
Il primo errore è stato quello di stipulare dei mutui a tassi
fissi senza immaginare delle clausole correttive. Non è che con le
banche ci si possa convenzionare e stipulare dei mutui soltanto
attraverso due tipologie di tassi definite, cioè tasso fisso e
tasso variabile. Questa è l'alternativa a grandi linee, ma poi si
possono trovare dei correttivi o al tasso variabile o al tasso
fisso, cioè si può stipulare un contratto a tasso fisso ad esempio
con la clausola che se i tassi di riferimento calano oltre un certo
limite, allora si ridiscute tutto. Questo all'epoca non fu fatto e
fu l'errore a cui oggi poniamo rimedio, ma non senza oneri
finanziari. Prima ci sono stati oneri finanziari per i cittadini
che hanno pagato interessi superiori a quelli medi di mercato, oggi
di questi oneri si fa carico la Regione, e ciò perché c'è stato
quell'errore originario nella contrattazione. Questo è un primo
dato di esperienza che deve insegnarci per il futuro ad essere più
prudenti in questa materia.
Un secondo errore è stato quello della scelta d'interlocutori
finanziari sbagliati perché la difficoltà che abbiamo incontrato in
questo momento è stata quella di una rigidità da parte degli
interlocutori finanziari, da parte degli enti che avevano erogati i
mutui, i quali si sono rifiutati di addivenire a delle condizioni
più favorevoli per gli utenti con un intento esclusivamente
speculativo.
Ora, le banche fanno il loro mestiere che è quello di guadagnare
dei soldi, ma a tutto c'è un limite e io credo che nel futuro
bisognerà sempre più rivolgerci a degli interlocutori finanziari
che garantiscano anche a livello soggettivo quella flessibilità e
quell'adattabilità che possono essere utili per trovare delle eque
soluzioni ai problemi che via via si impongono, quindi ritengo
personalmente positivo il fatto che nella scelta degli
interlocutori futuri si faccia riferimento a quelle banche che, o
perché sono inserite nel territorio o perché hanno consistenti
partecipazioni regionali, possono garantire meglio di quelle con
cui abbiamo finora contrattato questa flessibilità e quest'onestà
che nel caso in specie risulta importante.
Con questo concludo, dichiarando il nostro parere positivo sul
disegno di legge nel suo complesso.
Presidente La parola al Vicepresidente Viérin Marco.
Viérin M. (Aut) Non ho chiesto la parola certamente per
rivendicare la paternità perché penso che i colleghi sappiano
quanto gli Autonomisti hanno fatto su questo tema.
Riteniamo che questo tema dovesse essere affrontato, oggi viene
proposto questo documento, noi non vogliamo entrare nel merito se
non di una cosa perché per il resto il disegno di legge va nella
direzione di porre tutti i cittadini valdostani a pari condizioni
rispetto a quelli che hanno contratto i mutui direttamente con la
Regione rispetto a quelli che hanno dei mutui agevolati con gli
istituti di credito.
Volevo porre però una domanda alla Giunta perché non so se ho
capito bene. Con questo provvedimento di legge si va a coprire la
differenza fra i tassi fissati nei mutui già in essere con una
piccola differenza che viene lasciata all'intestatario del mutuo,
però quei mutui sono stati fatti con un tasso del 6 - 6,5 percento.
Vengono portati più o meno sul 2 percento - 1,5 percento a carico
dei cittadini interessati, la Regione deve mettere la differenza;
questa mi sembra che sia la sostanza.
Però volevo chiedere un chiarimento: dal momento che oggi i
tassi applicati dalle banche sono molto più bassi, soprattutto
quello variabile almeno per l'edilizia è intorno al 4,5 percento -
per cui non capisco per quale motivo la Regione dovrebbe mantenere
comunque quel tasso fissato a priori e intervenire solo per la
differenza -, visto che anche la Regione ha una certa forza
contrattuale verso le banche interessate, quindi potrebbe spuntare
dei tassi migliori, per queste due ragioni vorrei chiedere
all'Assessore e alla Giunta se si sono fatti degli incontri con le
banche, se si è seguita una certa fase di contrattazione per
definire eventualmente una minore spesa per la Regione.
A vedere le cose così semplicemente sembra che ci si limiti a
fare una mera operazione contabile con la Regione che interviene
per la differenza e la banca che fa i suoi guadagni ugualmente,
pertanto l'unica domanda era proprio questa e vorrei sapere la
risposta prima di fare la dichiarazione di voto.
Presidente La parola al Consigliere Beneforti.
Beneforti (PVA-cU) Ha già detto il nostro capogruppo quello che
pensiamo su questo disegno di legge.
Io intervengo per portare all'attenzione del Consiglio un
aspetto che avevo sollevato in commissione consiliare e che credevo
venisse ripreso anche dalla relazione del Presidente della II
Commissione perché in commissione avevamo detto che il caso sarebbe
stato approfondito. Quando è venuto l'Assessore in commissione ad
illustrare il disegno di legge, i funzionari si erano fatti carico
di approfondire l'argomento che avevo sollevato.
Nel settore dell'edilizia residenziale, che prevede le leggi
riportate nel provvedimento, non si è fatto riferimento alla legge
nazionale n. 457/78, "Norme per l'edilizia residenziale". Questa
legge è precedente alla legge regionale sull'edilizia residenziale
e con questa legge hanno avuto i finanziamenti diverse cooperative
in Valle; c'era la parte riservata alle cooperative e la parte
riservata ai singoli e, per quanto riguarda le cooperative, ricordo
che in quel periodo erano tre cooperative l'anno che usufruivano di
questo mutuo.
Mi si è detto che questa era una legge nazionale, non regionale,
e non poteva essere pertanto inserita nel provvedimento che oggi
stiamo discutendo, ma io devo far presente che questa legge è stata
gestita dall'Assessorato dei lavori pubblici, che era quello che
all'epoca seguiva sia le cooperative che i singoli. Infatti la
legge n. 457/78 parla nell'articolo 4 di attribuzioni delle
Regioni, stabilisce che la Regione faccia parte con quattro membri
della Commissione nazionale che prevedeva i finanziamenti di questi
mutui.
A livello regionale è stato l'Ufficio casa dell'Assessorato dei
lavori pubblici che ha intrattenuto i rapporti con le cooperative
così come ha intrattenuto i rapporti con l'Istituto San Paolo, che
ha erogato il mutuo per conto dello Stato. Infatti tutte le
pratiche sono state portate avanti dall'Assessorato dei lavori
pubblici che ha costituito il punto di riferimento per i soci delle
cooperative.
Ho qui una lettera di un socio di una cooperativa, firmata
dall'allora Assessore ai lavori pubblici, Fosson, che dice
all'Istituto San Paolo che ha sbagliato a calcolare il tasso
d'interesse a un socio di una cooperativa e gli chiede di
provvedere al cambio, quindi anche se non era una legge regionale,
ma era una legge nazionale, tutta la gestione dei mutui veniva
affidata all'Amministrazione regionale che l'ha gestita e portata
avanti in modo da accontentare tutti i soci delle cooperative.
Pertanto mi permetto di presentare un emendamento che chiede di
aggiungere al comma b) dell'articolo 2, il punto 6): Legge 5 agosto
1978 n. 457 e seguenti; Norme per l'edilizia residenziale Piano
decennale, per cercare per quanto possibile di venire incontro a
questi cooperatori. Qualcuno si è incontrato anche con il
Presidente della commissione; abbiamo parlato, di non escludere
questo gruppo di persone dall'agevolazione che oggi si presenta
anche per loro. Se non inseriamo l'emendamento che proponiamo
restano esclusi dal beneficio che può loro derivare e questo non
sarebbe giusto.
Presidente Se nessuno chiede di parlare, dichiaro chiusa la
discussione generale.
La parola all'Assessore al bilancio, finanze e programmazione,
Agnesod.
Agnesod (UV) Innanzitutto anche esprimo un ringraziamento che
credo sia doveroso da parte mia, ma penso di tutto il Consiglio
verso l'ufficio e i dirigenti che si sono impegnati su questo
disegno di legge che è stato particolarmente difficile e delicato
da predisporre e che va ad inserirsi in un contesto complesso che è
stato poi una conseguenza di un comportamento di chiusura da parte
degli istituti bancari che avevano in gestione questi mutui nei
confronti della Regione.
Infatti questo percorso, come è stato sottolineato dagli
interventi che mi hanno preceduto, è nato da un ordine del giorno
che il Consiglio aveva votato approvando lo scorso anno la legge n.
12 sui fondi di rotazione; in quella sede è stata riscontrata la
disparità di trattamento che veniva a crearsi con l'approvazione
della legge n. 12 rispetto a coloro che avevano invece beneficiato
sempre di leggi regionali, ma di contributi in conto interesse.
I contributi in conto interesse - con questo rispondendo in
parte all'osservazione che aveva fatto il Consigliere Curtaz - dal
1994 non ci sono più in quanto non si sono più approvate delle
leggi che prevedono questo tipo d'intervento, l'ultima è la legge
n. 4/94, le altre sono tutte leggi più vecchie che rispondevano a
delle esigenze di determinati periodi e quindi sicuramente in quei
periodi le regole sono state dettate dalla scelta che allora si è
ritenuta la migliore. Dal 1994, come dicevo, non si sono più fatte
e in questo momento se dovessimo farne, terremmo conto di tutta una
serie d'indicazioni.
Per quanto riguarda il discorso fatto dal Consigliere Viérin, in
questo momento i tassi di riferimento sono bassi, il 4,5 percento,
5 percento si riferisce a tassi variabili e non è il nostro caso
perché noi abbiamo tassi fissi che garantiscono noi e gli
interessati che fino all'estinzione del mutuo non verranno
modificati, quindi garantiscono il mantenimento del valore fino
all'estinzione del mutuo. Già ci sono delle variazioni rispetto a
una tabella che era circolata e che era riferita al mese di luglio;
in questo momento abbiamo un meno 0,25 percento dei tassi di
riferimento, quindi non sono più i valori di maggio, ma sono
diminuiti, per esempio abbiamo un 5,10 anziché un 5,25 percento
come tasso di riferimento in agricoltura, un 4,75 percento anziché
un 4,90 percento che porta poi al 6,35 percento, al 6,1 percento e
al 5,90 percento. Anche questo è in funzione di quando andremo a
stipulare.
Ci sono stati articoli sui giornali economici, in questi mesi
abbiamo analizzato l'andamento, però ovviamente non si discosta da
quello che è il costo del danaro perché se andiamo a vedere - e la
Banca d'Italia nella relazione di questo periodo che ci ha
consegnato lo conferma -, il costo del danaro in Valle d'Aosta
purtroppo è ancora un punto, un punto e mezzo più alto di quanto è
nel resto d'Italia. Questo perché purtroppo, secondo una prima
analisi, c'è stata e c'è ancora troppo poca concorrenzialità, si
viaggia ancora in regime di monopolio da parte di certe banche,
quindi il costo del denaro non è possibile che sia più basso qui
rispetto a quello che è fuori Valle, anzi in alcuni casi, e questo
emerge da quello che è il libero mercato, il costo è più alto.
In questo senso, rispetto a un tasso di riferimento che è una
misura fissa, prima avevamo come commissione il 2 percento, adesso
lo abbiamo portato all'1 percento.
Per quanto riguarda l'1,25 percento, lo 0,25 deriva dal fatto
che loro si accollano le spese d'istruttoria, quindi noi gliele
paghiamo attraverso il riconoscimento di uno 0,25 percento in più,
però tutta quest'operazione va, attraverso questo disegno di legge,
ad indirizzare 1.800 mutui per 140 miliardi di valore verso
istituti di credito locali, quindi è una ricchezza che verrà
reinvestita in loco.
È questo l'aspetto politico importante da non sottovalutare che
emerge dal disegno di legge che è stato - come dicevo prima - una
conseguenza obbligata a causa dell'ottusità, ma non dei
responsabili locali delle banche nazionali bensì dei centri delle
banche stesse perché noi abbiamo avuto incontri con loro, con l'ABI
e in questi incontri ci siamo trovati davanti ad una chiusura
completa.
La paura che c'era alla base di tutto era quella di andare a
rinegoziare su larga scala in una regione piccola come la Valle
d'Aosta e di avere di riflesso un fenomeno che si sarebbe allargato
su tutto il territorio nazionale per cui molte di queste banche,
che vivono quasi esclusivamente su questi mutui che attualmente
hanno dei tassi rilevanti, avrebbero avuto delle difficoltà. Questo
ci è stato detto in modo esplicito, in questi termini: "Noi non
possiamo entrare qui soltanto per quanto riguarda la vostra Valle
anche se comprendiamo che i numeri non sono tanto alti perché
significherebbe creare un precedente e quindi aprire a tutto un
discorso".
È stata fatta questa scelta e io credo che si sia arrivati a un
buon disegno di legge che, come dicevo prima, consente di andare a
collaborare attraverso delle convenzioni che dovremmo definire con
istituti di credito locali dando la possibilità agli stessi di
trattare una quantità di denaro che comunque rimane come ricchezza
in mano alla Comunità valdostana.
Per quanto riguarda la forza contrattuale, già in quanto ho
detto si evidenzia che non può esserci un discorso di questo
genere, ma non può esserci soprattutto per quanto riguarda questo
tipo di mutuo perché non siamo noi come Regione a gestire
direttamente un nostro mutuo. Non siamo intervenuti già lo scorso
anno perché non eravamo noi parte direttamente chiamata in causa,
ma interveniamo solamente nell'abbattimento dei tassi, quindi non
siamo noi direttamente coinvolti come lo siamo per quanto riguarda
i fondi di rotazione in quest'operazione, ma interveniamo su delle
leggi che prevedono questa forma d'intervento regionale. Ci sono
delle leggi datate, vecchie, come dicevo prima, che non abbiamo più
fatto.
Per quanto riguarda la legge n. 457, questo è un problema che
esiste; con questa legge ci siamo posti un obiettivo e non di più
perché è un disegno di legge importante, ma il suo obiettivo è
quello d'intervenire in tutte le leggi regionali in cui la Regione
interviene in conto interesse nei cinque settori, sulle dodici
leggi e non di più. Allora la parte della n. 457 che rientra nella
n. 56 sicuramente beneficerà di quest'intervento, per quanto
riguarda il resto non è possibile perché non è una legge che per
conto suo va a definire una specifica d'intervento, ma è una legge
che interviene su delle leggi regionali già esistenti che hanno
tutta una loro logica di specifiche d'intervento per parificarle ai
fondi di rotazione, quindi per creare questa funzionalità
all'interno del nostro tessuto dei mutui su cui la Regione
interviene.
Se noi dovessimo entrare nel merito di leggi statali che
esistono in Valle d'Aosta, rischieremmo di andare ad aprire un
fronte che non riusciremmo più a controllare, mentre credo che
questo potrebbe essere oggetto di regolamentazione specifica nei
vari settori tenendo conto nel settore proprio dell'esigenza
d'intervenire o meno rispetto a una problematica e non con questo
disegno di legge, ripeto, che si pone altri obiettivi.
E ancora, la legge n. 457 - riprendo un ragionamento che mi è
stato fatto dagli uffici che non può essere sottovalutato -
potrebbe, entrando in questo tipo di disegno di legge, creare delle
disparità rispetto a coloro che hanno beneficiato della n. 457
fuori Valle, quindi se andiamo a creare un sistema per cui vi sono
coloro che hanno beneficiato della legge nazionale n. 457 e che
abitano fuori Valle rispetto a coloro che abitano in Valle, la
stessa legge io dico, rischiamo di avere dei problemi di
approvazione di questa legge dovuta a quest'aspetto.
Non siamo andati ad esaminare in tutti i settori perché
sicuramente c'è questa legge che ha evidenziato il Consigliere
Beneforti, ma ci sono anche in altri settori delle leggi nazionali
che hanno operato in passato e su cui si sono attivati dei mutui,
ma se andiamo ad intervenire in questa direzione rischiamo di
vanificare gli obiettivi che il disegno di legge si pone e di
creare dei problemi tali da farci poi avere difficoltà in sede di
concessione di visto.
Questa è la motivazione per cui invito il Consigliere Beneforti
a ritirare il suo emendamento perché non vedo come possiamo
inserire una legge statale in questo progetto perché questo esula
dalle nostre competenze e dagli obiettivi che ci siamo posti con
questa stesura.
Presidente La parola al Consigliere Beneforti.
Beneforti (PVA-cU) L'Assessore mi ha invitato a ritirare
l'emendamento, devo dire se lo ritiro oppure
no…
Presidente Consigliere Beneforti, le do la parola, le chiedo
solo di rispettare la procedura, pertanto le do la parola
sull'articolo 1. Si passa all'esame dell'articolato del disegno di
legge n. 35. La parola al Consigliere Beneforti sull'articolo 1.
Vuole parlare subito, immagino.
Beneforti (PVA-cU) Parlo quando mi dà la parola.
Presidente Non chiede la parola, allora.
La parola al Vicepresidente Viérin Marco.
Viérin M. (Aut) Approfitto dell'articolo 1 anche perché se si
inizia a votare l'articolato, è giusto fare la dichiarazione di
voto sull'articolo 1.
Assessore Agnesod, lei ha cercato di rispondere alla mia domanda
dandomi spiegazioni in parte comprensibili, però noi riteniamo che
sia mancata una certa forza contrattuale verso le banche da parte
dell'Amministrazione perché, visto che sono tutte banche con sedi
locali, sappiamo che forza ha un'amministrazione pubblica come la
Regione Valle d'Aosta, quindi si poteva fare qualcosa di meglio
sull'ottenimento dei tassi definiti o in fase di definizione per
risolvere questo problema dei 1.800 mutui ancora in questa
situazione.
Questo è un nostro rammarico in tutta la vicenda perché se la
Regione è lei stessa alla fine succube delle banche, la cosa ci
preoccupa assai.
Con questo rammarico gli Autonomisti comunque voteranno questo
provvedimento perché è un provvedimento atteso ed è un
provvedimento giusto nei confronti di tutte quelle famiglie che
fino ad oggi pagavano un tasso molto più alto rispetto alle altre
solo perché avevano utilizzato una procedura rispetto ad un'altra.
Voteremo, ma con questo rammarico che ho esplicitato prima.
Presidente La parola al Consigliere Beneforti.
Beneforti (PVA-cU) Non concordo con le giustificazioni che ha
portato l'Assessore per convincermi a ritirare l'emendamento.
L'Assessore dice che la nostra legge può incappare nell'Ufficio
di Coordinamento, che non può approvarla perché noi facciamo delle
differenziazioni rispetto ai mutui concessi fuori Valle; ma anche,
quando abbiamo approvato la legge n. 56, abbiamo previsto delle
condizioni di miglior favore proprio rispetto alla n. 457; siccome
lo Stato dava una cifra inferiore a quella che dava la Regione,
allora noi demmo la differenza, portando il mutuo a livello
regionale. Teniamo presente che le convenzioni sono state fatte con
l'Istituto San Paolo e come previsto dalle altre leggi si paga la
penale e le spese aggiuntive per rinnovare il contratto, per cui si
può fare lo stesso per i cittadini che hanno avuto la legge n. 457.
Come si fa con quelli della n. 56 si può fare con quelli della n.
457, non vedo perché non ci possa essere una parificazione di
trattamento per tutti coloro che hanno avuto il mutuo della
casa.
So anch'io che questa legge interviene sulle leggi regionali, ma
come è passata la n. 56, che era un'aggiunta alla n. 457 e che - se
vogliamo andare a vedere - portava ugualmente allo sbarramento
rispetto al resto d'Italia, non capisco perché oggi non lo si
voglia fare con questi cittadini che sono un numero molto limitato.
Troviamo un'altra giustificazione, ma non questa, pertanto non mi
sento, per giustizia, di ritirare l'emendamento che ho
presentato.
Presidente La parola al Consigliere Curtaz.
Curtaz (PVA-cU) Annunciando il voto favorevole sull'articolo 1,
volevo fare un'osservazione forse accademica su un punto che,
secondo me, costituisce un pregiudizio perché poi su questo
pregiudizio vengono fatte delle considerazioni di carattere
politico-finanziario.
Quello che a mio giudizio è un pregiudizio è questo, l'ho
sentito ripetere dall'Assessore Agnesod: "In Valle d'Aosta c'è un
costo del denaro più alto perché c'è poca concorrenza". E'
verissimo che in Valle d'Aosta il costo del denaro è più alto che
in tutto il resto d'Italia, ma dubito che il costo del denaro sia
più alto perché c'è poca concorrenza.
Ritengo che non sia così e cerco di spiegare il perché. Credo
che oggi di concorrenza bancaria in Valle d'Aosta ne abbiamo come
dalle altre parti d'Italia, basta uscire per Aosta per vedere che
c'è uno sportello bancario ogni 50-100 metri, perfino nei paesini
vi sono due o tre sportelli bancari e vi assicuro che queste banche
si fanno una concorrenza sfrenata, si portano via i clienti con
tutti i modi leciti possibili e vi assicuro anche che, rispetto a
10-20 anni fa, i clienti sono molto più smaliziati, cioè non c'è
più quasi nessuno che va a fare un fido senza contrattare, senza
girare tre o quattro banche.
Se la poca concorrenzialità fosse un dato vero, bisognerebbe
immaginare che c'è un cartello anticoncorrenza di tutte le banche
che optiamo in Valle d'Aosta per fare un punto o un punto e mezzo
in più di interesse rispetto al resto d'Italia e invece io dico che
non è così, questo è un pregiudizio.
È che le banche in Valle d'Aosta trovano un mercato che non
trovano fuori Valle perché qui la banca più grande è
l'Amministrazione regionale e tutti gli enti collegati. Se
guardiamo un bilancio di una banca locale, vediamo che, mentre in
Piemonte, in Trentino Alto Adige, in Lombardia una banca impiega
con gli investimenti ai privati il 75-80 percento del depositato,
qui una banca locale quando impiega il 50 percento si "lecca le
dita". Questo 50 percento che impiega deve essere rimunerato un
punto in più rispetto all'Alto Adige, alla Lombardia e al Piemonte,
altrimenti la banca non vive. E non mi riferisco alla banca
speculativa, mi riferisco anche alla banca cooperativa, alla banca
che non ha scopi di lucro. Altrimenti, dicevo, non vive perché, a
fronte di 100 di deposito, qui invece che impiegare 80, impiega 50
e quello che rende alla banca non è, soprattutto oggi, investire i
soldi in Bot o in azioni, ma è quello di prestarli ai privati, alle
imprese, alle famiglie, eccetera che fanno: mutui, fidi, aperture
in conto corrente, eccetera.
Allora ragioniamo su questo dato perché sento ripetere da più
parti questa cosa che apparentemente è vera, ma se andiamo ad
approfondire scopriamo che il motivo reale forse non è quello
ritenuto vero.
Presidente Pongo in votazione l'articolo 1:
Consiglieri presenti, votanti e favorevoli: 29
Il Consiglio approva all'unanimità.
All'articolo 2 abbiamo l'emendamento del Consigliere Beneforti
che recita:
Emendamento Al comma b) dell'articolo 2 aggiungere il punto 6)
come segue:
"- Legge 5 agosto 1978 n° 457 e seguenti
- Norme per l'edilizia residenziale
Piano decennale -"
La parola all'Assessore al bilancio, finanze e programmazione,
Agnesod.
Agnesod (UV) Ribadisco quello che ho detto prima. Si
tratterebbe, se dovessimo decidere d'inserire un discorso di questo
genere, di un intervento nuovo su un settore specifico che invece
dovrebbe essere, se si vuole andare a verificare questa
problematica, oggetto di un intervento specifico di settore.
C'è un'altra questione tecnica: abbiamo fatto per tutto
l'impianto della legge la copertura finanziaria, per quanto
riguarda quest'aspetto specifico non sappiamo quale sarà la spesa,
pertanto anche dal punto di vista tecnico è un emendamento che non
ha copertura, quindi ci asterremo sull'emendamento.
Presidente La parola al Consigliere Beneforti.
Beneforti (PVA-cU) Volevo solo ricordare all'Assessore Agnesod
che questo problema è stato sollevato venti giorni fa in
commissione e, quando lui è venuto in commissione, gli abbiamo
posto il problema chiedendogli di accertarsene; dopo venti giorni
mi viene a dire che non c'è la copertura finanziaria? Ma questo
vuol dire che gli approfondimenti richiesti non sono stati fatti,
magari perché ha parlato in commissione Beneforti, un consigliere
di minoranza; questo è l'ascolto che ci viene dato.
Lo sa il presidente di commissione, lo sa l'Assessore, come lo
sa il funzionario Gerbelle al quale chiesi di accertarsi con Créton
della Fédération delle cooperative qual era la situazione. Allora
facemmo tutto tramite la Fédération e l'Assessore ai lavori
pubblici. Infatti i mutui sono stati stipulati con l'Istituto San
Paolo tramite l'Assessorato dei lavori pubblici. Oggi si possono
disdire quelle convenzioni e riaprire un altro mutuo così come si
fa per tutti gli altri, ma non si trovi la scusa che non c'è la
copertura finanziaria perché noi vi avevamo chiesto di approfondire
il discorso in tempo utile.
Presidente La parola al Consigliere Borre.
Borre (UV) Il Consigliere Beneforti ha chiesto di approfondire
ed è stato approfondito il discorso. Sono stato dagli uffici, mi è
stato detto chiaramente che questo discorso non rientra in questo
tipo di operazione. Le 12 leggi prevedono interventi regionali,
mentre questa non lo prevede. Niente toglie che con un intervento
di settore si possa andare a verificare, ma è una scelta politica
diversa da questa.
Questa è la risposta che mi hanno dato gli uffici, che mi hanno
convinto nella relazione di venire qui a portare il disegno di
legge, quindi non c'entrava per niente il finanziamento. Il
finanziamento è un discorso tecnico che ha fatto adesso l'Assessore
e comunque non si potrebbe farlo perché non c'è il finanziamento
previsto.
Presidente Pongo in votazione l'emendamento Beneforti:
Consiglieri presenti: 29
Votanti e favorevoli: 8
Astenuti: 21 (Agnesod, Bionaz, Borre, Charles Teresa, Cottino,
Ferraris, Fiou, La Torre, Lavoyer, Louvin, Martin, Nicco, Ottoz,
Pastoret, Perrin, Perron, Piccolo, Praduroux, Rini, Vallet, Viérin
D.)
Il Consiglio non approva.
Pongo in votazione l'articolo 2:
Consiglieri presenti: 29
Votanti e favorevoli: 26
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l'articolo 3:
Consiglieri presenti, votanti e favorevoli: 29
Il Consiglio approva all'unanimità.
Pongo in votazione l'articolo 4:
Consiglieri presenti, votanti e favorevoli: 29
Il Consiglio approva all'unanimità.
Pongo in votazione l'articolo 5:
Consiglieri presenti, votanti e favorevoli: 29
Il Consiglio approva all'unanimità.
Pongo in votazione l'articolo 6:
Consiglieri presenti, votanti e favorevoli: 29
Il Consiglio approva all'unanimità.
Pongo in votazione l'articolo 7:
Consiglieri presenti, votanti e favorevoli: 29
Il Consiglio approva all'unanimità.
Pongo in votazione l'articolo 8:
Consiglieri presenti, votanti e favorevoli: 29
Il Consiglio approva all'unanimità.
Pongo in votazione l'articolo 9:
Consiglieri presenti, votanti e favorevoli: 29
Il Consiglio approva all'unanimità.
Pongo in votazione l'articolo 10:
Consiglieri presenti, votanti e favorevoli: 29
Il Consiglio approva all'unanimità.
Pongo in votazione il disegno di legge nel suo complesso:
Consiglieri presenti, votanti e favorevoli: 29
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK