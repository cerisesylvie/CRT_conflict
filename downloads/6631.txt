Consiglio Regionale della Valle d'Aosta - Oggetto del Consiglio n. 1114 del 6 febbraio 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1114 del 6 febbraio 1985 - Resoconto
OGGETTO N. 1114/VIII - REIEZIONE PROPOSTA DI LEGGE
CONCERNENTE: "NORME PER LA CONCESSIONE DI FINANZIAMENTI AD
INTERESSE AGEVOLATO A FAVORE DI PRIVATI NEL SETTORE DELL'EDILIZIA
RESIDENZIALE".
PRESIDENTE:
Ha chiesto di illustrare la proposta di legge
il Consigliere Baldassarre, ne ha facoltà.
BALDASSARRE - (P.S.D.I.):
Sarò breve nell'illustrazione
della proposta di legge che ho presentato nel mese di novembre
1984, perchè su questa legge chiederò una votazione da parte del
Consiglio regionale per far assumere le proprie responsabilità ad
ogni partito politico, per far sì che noi un domani possiamo
denunciare all'opinione pubblica, con altri argomenti, ben
sottinteso, un atteggiamento di questa maggioranza.
La nostra proposta di legge vuole essere migliorativa nei
confronti della legge del 5.5.1983, n. 31; riteniamo che il
problema della casa in Valle d'Aosta, in modo particolare in Aosta,
sia diventato di vitale importanza. Si dice che c'è una crescita
zero, ma si può comprendere benissimo che le giovani coppie
incontrano delle enormi difficoltà proprio per il problema della
casa, ed oggi cercare una casa nel Comune di Aosta è impossibile.
Non si applica più l'equo canone, il mercato immobiliare in
locazione non ha limiti di prezzo e vi lascio immaginare quali e
quante sono le difficoltà.
Riteniamo che questa proposta di legge abbia uno sfondo sociale
perchè sosteniamo il diritto alla casa, come lo sosteneva il
compagno Saragat negli anni '50 quando diceva più case, più scuole,
più ospedali, mentre alcune forze non hanno creduto opportuno
allora di prendere in considerazione questo allarme che il compagno
Saragat aveva lanciato.
Siccome crediamo nella proprietà, abbiamo presentato questa
proposta di legge per permettere al lavoratore dipendente, al
commerciante, al lavoratore autonomo, al pensionato, alle giovani
coppie l'acquisizione di un alloggio, per permettere loro un po' di
tranquillità in un momento così difficile come l'attuale.
Nell'articolo 4 della proposta di legge vi è un momento
qualificante del provvedimento che permette l'accesso alla
proprietà da parte di tutti i cittadini, senza distinzione di
classi sociali; ecco perché in questo articolo chiediamo un tasso
di interesse fisso in base al reddito, e non un tasso indicizzato
come in una ipotesi che la maggioranza ha tentato di portare avanti
senza riuscirvi. Crediamo che quando una legge ha uno sfondo
sociale, non è necessario fare un investimento, ma, come abbiamo
scritto all'art. 4, crediamo in un tasso di interesse fisso che
deve permettere a tutti di acquisire un alloggio: si chiede nella
legge un tasso di interesse del 6% fisso fino ad un reddito di 15
milioni, un tasso del 9% fisso in un reddito fino ai 20 milioni, ed
un 12% fisso su un reddito fino a 25 milioni; all'articolo 4
stabiliamo inoltre come arrivare alla determinazione del reddito,
fissando dei meccanismi che hanno dato delle garanzie nella
edilizia agevolata.
All'art. 5 sosteniamo che il reddito complessivo del nucleo
familiare deve essere detratto di un milione a figlio, sosteniamo
anche, se alla formazione del reddito concorrono redditi da lavoro
dipendenti, che devono essere calcolati al 60%, dopo la dovuta
detrazione dell'aliquota per i figli a carico.
Questo permette a più nuclei familiari di poter aspirare ad
ottenere questi sessanta milioni che proponiamo come limite massimo
del mutuo, sia per la costruzione degli alloggi, sia per
l'acquisto, sia per la ristrutturazione, e demandiamo alcuni
compiti alla Giunta regionale.
Segue poi l'elenco dei vari requisiti per l'accesso ai
finanziamenti: all'art. 6 affermiamo che sono necessari almeno
cinque anni di residenza in Valle d'Aosta per poter usufruire del
mutuo tramite un fondo di rotazione e stabiliamo i requisiti
oggettivi necessari per poter usufruire di questo mutuo. Proponiamo
dei punteggi anche in base a determinate caratteristiche, ad
esempio i chilometri di distanza dell'abitazione occupata dal
richiedente dal proprio luogo di lavoro, per cui, a seconda dei
casi, assegniamo un punteggio di due, tre o quattro punti. Diciamo
inoltre che l'acquisto dell'alloggio stabilmente occupato dal
richiedente è un fattore determinante che può portare ad un
punteggio ulteriore, così come il nucleo familiare, che è
l'elemento più importante per una legge con questo sfondo
sociale.
Ci sono anche degli obblighi e delle sanzioni che sottoponiamo
al Consiglio regionale con questa legge. Dicevo che non è
necessario dilungarsi oltre, credo che la nostra proposta sia
sufficientemente chiara. Noi socialdemocratici crediamo e
continuiamo a credere nel diritto di ogni cittadino ad avere uha
propria abitazione ed è per questa convinzione che sottoponiamo al
Consiglio regionale questa proposta di legge, che ha un carattere
sociale.
Si dà atto che dalle ore 19,24 riassume la Presidenza il
Presidente Giovanni Bondaz.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN - (U.V.):
Le problème auquel s'adresse le
projet de loi présenté par M. Baldassarre est déjà venu à la
discussion de ce Conseil et les forces de la majorité ont dit
clairement de quelle façon on pouvait y donner solution. En effet
on avait présenté la loi du financement qui a été approuvée et cela
c'était la première partie du travail.
Quant à la deuxième partie, le règlement dont M. Baldassarre
vient d'exposer les points principaux, on est finalement arrivé à
une proposition qui sera approuvée vendredi par la Junte et portée
au Conseil. Vu qu'on a prévu qu'il y ait la plus large
participation à la prédisposition de ce règlement, on demande à M.
Baldassarre d'en discuter en Commission et de voir, où il est
possible, de faire une intégration des deux propositions.
Si M. Baldassarre veut retirer son projet de loi on est
disponible à en discuter en Commission, autrement on s'abstiendra
et on présentera le règlement que je viens de préannoncer.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE-(P.S.D.I.):
Ribadisco la richiesta che ho
fatto all'inizio dell'intervento che venga messa in votazione la
mia proposta di legge, anche perché ho imparato a mie spese che è
necessario essere coerenti con sè stessi. Quando ho presentato la
legge nel mese di novembre, avevo accettato volentieri la proposta
da parte di alcuni esponenti della maggioranza di concordare
insieme una proposta di legge, ed all'epoca avevamo fissato dei
termini che non sono stati rispettati dalla maggioranza, per cui a
questo punto ritengo che non si possa continuare a rimandare un
problema da una settimana all'altra.
Ancora una volta questa maggioranza dimostra incapacità di
legiferare e questa mia affermazione è confortata dall'ordine del
giorno, che oggi è stato sottoposto al Consiglio regionale, in cui
figuravano oltre 25 fra interrogazioni ed interpellanze, due o tre
proposte di legge presentate dall'opposizione, mentre questa
maggioranza si è presentata in Consiglio con la ratifica di quattro
delibere di sussidi ed assistenza. Se questo è un modo di
amministrare una Regione, se si deve venire in Consiglio per
ratificare quattro delibere che non fanno altro che concedere
contributi assistenziali a diverse categorie, a me sembra allora
che questo non sia un modo di governare.
Oggi abbiamo ratificato un finanziamento di 15 miliardi per fare
2 tazzine di caffé forse nel mese di dicembre del 1985, ma qui
siamo di fronte ad una arroganza enorme, a cose poco chiare al
riguardo, ed è per queste ragioni che non credo di poter accettare
la richiesta del Presidente della Giunta per cui chiedo che la mia
proposta di legge sia messa ai voti.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Per dichiarazione di voto. Nel merito
questa proposta di legge è stata da noi esaminata e ci sono alcune
parti che sono interessanti. Nel complesso è una utile base per la
definizione del regolamento della legge di finanziamento che
abbiamo votato un mese fa. Non si è avuto purtroppo su questa
proposta di legge un dibattito serio in Commissione, non per causa
del Consigliere Baldassarre, che ha presentato tempestivamente la
sua proposta, ma per i ritardi della Giunta regionale che non ha
ancora presentato il regolamento. Se questo regolamento sta per
arrivare, credo che una nostra posizione coerente non possa che
essere quella di aspettare il regolamento della Giunta per fare una
discussione unica su un tema che ha un grosso interesse e rispetto
al quale non è opportuno fare delle improvvisazioni. Per queste
ragioni noi ci asterremo sulla proposta di legge.
PRESIDENTE:
Si passa all'esame dell'articolato. Do
lettura dell'articolo 1:
ART. 1
(Disposizioni generali)
La Regione Autonoma Valle d'Aosta con la presente legge
istituisce un fondo di rotazione per favorire lo sviluppo
dell'edilizia residenziale mediante la concessione di finanziamenti
a tasso di interesse agevolato e costante della durata massima di
anni 20.
Possono accedere a detti finanziamenti tutti i cittadini
valdostani maggiorenni ed in possesso di reddito proprio derivante
sia dal lavoro dipendente che dal lavoro autonomo e che intendono
nel territorio regionale acquistare, ristrutturare, ampliare o
costruire l'abitazione.
PRESIDENTE:
Metto in approvazione l'articolo l:
ESITO DELLA VOTAZIONE
Presenti: 29
Votanti: 3
Favorevoli: 3
Astenuti: 26(Bajocco, Beneforti, Bondaz, Borbey, Chabod, Cout,
De Grandis, Dolchi, Faval, Fosson, Lanièce, Lanivi, Mafrica,
Marcoz, Martin, Millet, Perrin, Pollicini, Riccarand, Ricco,
Rolando, Rollandin, Stévenin, Tamone, Tonino, Voyat)
Il Consiglio non approva
PRESIDENTE:
Non essendo stato approvato l'articolo 1, la
sottoriportata proposta di legge concernente: "Norme per la
concessione di finanziamenti ad interesse agevolato a favore di
privati nel settore dell'edilizia residenziale" si intende
respinta.
ART. 2
(Programma d'intervento)
Per il triennio 1985/87 è attuato un primo programma di
interventi per complessive lire 36.000.000.000 destinate per una
quota pari a lire 16.000.000.000 per il finanziamento delle domande
pervenute nel 1985 e per le restanti n.
2
quote di lire
10.000.000.000 ciascuna per l'anno 1986 e 1987.
I finanziamenti sono diretti per una quota non inferiore al 40%
ad interventi di recupero e per le restanti quote all'acquisto e
alla costruzione di una abitazione.
La Giunta ha facoltà di variare dette quote in caso di carenza
di domande ammissibili al finanziamento in un settore.
ART. 3
(Finanziamenti)
L'ammontare massimo del finanziamento concedibile è stabilito in
lire 60.000.000 da ammortizzare con rate semestrali comprensive il
rimborso del capitale e degli interessi.
Tale importo è destinato sia all'acquisto che alla costruzione o
ristrutturazione di una abitazione.
La Giunta è autorizzata ad aumentare periodicamente, con proprio
provvedimento, il massimale di cui al comma precedente.
L'ammontare del finanziamento concedibile che non può in ogni
caso superare tale valore è così determinato:
a)
per l'acquisto - fino al 100 per 100 della spesa
sostenuta dall'acquirente risultante all'atto preliminare di
compravendita registrato;
b)
per la costruzione, ristrutturazione, ampliamento -
il finanziamento massimo concedibile sarà determinato sulla base
dei corrispondenti costi che verranno determinati con proprio
provvedimento della Giunta regionale.
ART. 4
(Limiti di reddito a tassi agevolati)
I limiti massimi di reddito per accesso ai finanziamenti ed ai
relativi tassi di interesse agevolato sono così stabiliti:
-
6% per redditi fino a 15.000.000;
-
9% per redditi da lire 15.000.000 ed una lira fino a lire
20.000.000;
-
12% per redditi da lire 20.000.000 e una lira fino a lire
25.000.000.
Il reddito cui fare riferimento per la determinazione del tasso
di interesse del beneficiario è quello derivante dall'ultima
dichiarazione dei redditi presentata all'ufficio Imposte all'atto
della presentazione della domanda di finanziamento.
ART. 5
(Determinazione del reddito)
Il reddito complessivo del nucleo familiare è determinato
detraendo dalla somma degli eventuali redditi imponibili del nucleo
familiare la somma di lire 1.000.000 per ogni figlio a carico.
Qualora alla formazione del reddito predetto concorrano redditi
da lavoro dipendente o da pensione, questi dopo la detrazione
dell'aliquota per ogni figlio a carico, sono calcolati nella misura
del 60%.;
ART. 6
(Requisiti soggettivi ed oggettivi)
Per accedere ai finanziamenti ad interesse agevolato i
richiedenti devono possedere i seguenti requisiti:
a)
essere cittadini italiani;
b)
essere residenti in un Comune della Regione
Autonoma Valle d'Aosta da almeno 5 anni ad eccezione di coloro che
hanno dovuto interrompere la residenza nel suddetto periodo per
motivi di lavoro o di salute;
c)
non essere proprietari nel territorio regionale di
un'altra abitazione che sia adeguata ad esigenze del proprio nucleo
familiare, intendendosi adeguata l'abitazione provvista dei servizi
idrosanitari, igienicamente e staticamente sana e composta di un
numero di vani utili pari al numero dei componenti il nucleo
familiare. E' altresì ammessa la proprietà di un'altra abitazione
qualora la stessa non possa essere utilizzata in quanto specifici
diritti reali di godimento sono attribuiti ad altri
soggetti;
d)
fruire di un reddito per nucleo familiare, anche in
regime di separazione dei beni, non superiore al limite massimo
indicato al primo comma dell'articolo 4. Per nucleo familiare si
intende la famiglia costituita dai coniugi e dai figli legittimi,
naturali, riconosciuti ed adottivi, dai discendenti ed ascendenti e
collaterali fino al terzo grado stabilmente conviventi con il capo
famiglia.
2) Requisiti oggettivi.
a)
abitazioni di nuova costruzione.
Sono ammissibili al mutuo gli interventi diretti alla
realizzazione:
-
una abitazione unifamiliare singola;
-
una abitazione bifamiliare appartenente anche per intero al
richiedente;
-
un solo alloggio nell'ambito di un edificio
plurifamiliare.
La superficie utile abitabile delle nuove costruzioni non può
superare i 115 metri quadrati per alloggio pena la decadenza dai
benefici previsti dalla presente legge.
I finanziamenti non possono essere concessi per la
costruzione di abitazioni aventi caratteristiche di lusso.
b)
interventi di ristrutturazione o
ampliamenti.
Per gli interventi di ristrutturazione o ampliamento non sono
posti limiti alla superficie dell'abitazione ammessa a
finanziamento. Tale finanziamento potrà essere concesso unicamente
per gli interventi provvisti della relativa concessione edilizia
rilasciata per la ristrutturazione o ampliamento o
sistemazione.
c)
acquisto di alloggio e relative pertinenze.
E' ammissibile al finanziamento l'acquisto di una abitazione
senza limitazione di superficie anche di non nuova
costruzione.
Non possono essere concessi finanziamenti per l'acquisto di
abitazioni aventi caratteristiche di lusso e accatastate nelle
categorie A/1, A/8, A/9;
I richiedenti possono produrre la domanda per una sola delle
specifiche categorie di finanziamento.
ART. 7
(Documentazione attestante il possesso dei requisiti)
All'atto della presentazione della domanda il richiedente
dovrà produrre la sottoelencata documentazione:
a)
certificato di cittadinanza italiana;
b)
certificato di residenza o certificato storico di
residenza;
c)
certificato della situazione di famiglia;
d)
documentazione attestante il reddito di tutti i
componenti il nucleo familiare (Mod. 101 o 740 o 102 per i
pensionati);
e)
eventuale copia autenticata della sentenza di
separazione legale;
f)
certificato di atto notorio attestante la non
proprietà di un'altra abitazione ai sensi della lettera c) di cui
all'art. 6;
g)
per i lavoratori autonomi documentazione
comprovante l'iscrizione al registro delle ditte della propria
categoria;
h)
domanda redatta su apposito modulo.
Per gli interventi di costruzione, ristrutturazione o
ampliamento si richiede in duplice copia debitamente vistate dal
Comune ove ha luogo l'intervento:
-
- copia del progetto esecutivo;
-
copia del computo metrico estimativo e relazione
tecnica;
-
concessione edilizia;
-
documentazione attestante la proprietà dell'area o
dell'immobile da ristrutturare o ampliare.
Per l'acquisto di una abitazione l'atto preliminare di
compravendita registrato dovrà essere presentato in duplice copia
nei trenta giorni successivi alla pubblicazione della
graduatoria.
ART. 8
(Punteggio)
Le graduatorie per la concessione dei mutui di cui all'art. 1
saranno formulate con l'attribuzione dei punteggi
sottoelencati.
1) Richiedenti che occupino abitazioni:
a)
in condizioni igieniche deficienti accertate
all'ufficio sanitario del Comune ovvero in condizioni statiche
gravemente compromesse - Punti 5
Il punteggio è attribuito dalla Commissione in misura
differenziata tenuto conto delle effettive condizioni
dell'alloggio.
b)
sprovviste di servizi igienici interni alloggio -
Punti 3
2) Condizioni di sovraffollamento dell'alloggio occupato
dalla famiglia:
a) da 1,5 a 2 persone a vano - Punti 2
b) oltre 2 persone a vano - Punti 4
3) Richiedente sottoposto a provvedimento di sfratto divenuto
esecutivo e non dovuto a morosità o ad altri adempimenti
contrattuali - Punti 6
Il punteggio non è cumulabile con quelli derivanti dai
precedenti punti 1) e 2).
4) Anzianità di residenza anagrafica o in alternativa di
attività lavorativa in Valle d'Aosta:
- fino a anni 5 - Punti 0
-
per ogni anno successivo maturato, con un massimo di punti
8 - Punti 0,40
5) Composizione del nucleo familiare:
- fino a 3 persone Punti 2
- fino a 4 persone Punti 3
- fino a 5 persone Punti 4
- oltre le 5 persone Punti 6
6) Presenza di un handicappato grave con invalidità almeno
pari all'80% Punti
2
7) Distanza dell'abitazione occupata dal richiedente dal proprio
luogo di lavoro:
- fino a 10 km Punti 2
- da 10 a 30 km Punti 3
- oltre i 30 km Punti 4
8) Acquisto dell'alloggio occupato stabilmente dal richiedente
Punti 3
9) Reddito nucleo familiare fino a 15.000.000 Punti 1
La documentazione attestante i punteggi sarà prodotta nei
quattro mesi successivi alla pubblicazione della graduatoria
provvisoria.
ART. 9
Per l'esame delle domande di finanziamento e la formulazione
delle relative graduatorie il compito è affidato alla Commissione
regionale di cui alla L.R. 5.5.1983, n. 31.
ART. 10
(Obblighi dei beneficiari e sanzioni)
Il proprietario dell'alloggio acquistato, costruito o
ristrutturato con il contributo della Regione, non può cederlo in
locazione prima che siano decorsi 5 anni dalla data di ammissione a
finanziamento, nè alienarlo prima di 10 anni dalla stessa data,
salvo che sia a ciò autorizzato dalla Giunta regionale.
La trasgressione al divieto di cui al comma precedente comporta
la revoca immediata del finanziamento e la sua totale restituzione
maggiorato dell'importo degli interessi maturati al tasso fissato
nel contratto.
La revoca e la restituzione sono deliberate dalla Giunta
regionale.
ART. 11
(Tempi di attuazione)
I privati che intendono beneficiare dei finanziamenti a tasso di
interesse agevolato presentano all'Amministrazione regionale entro
il 31 marzo, 30 giugno, 30 settembre, 31 dicembre di ogni anno
domanda compilata su appositi modelli.
Entro 90 giorni dalla data di scadenza di ciascun bando verrà
formulata la graduatoria degli aventi diritto al
finanziamento.
Entro i successivi 90 giorni gli interventi dovranno pervenire
alla stipula del contratto di finanziamento.
ART. 12
(Ricorsi)
Le graduatorie definitive nonchè le revoche sono pubblicate per
il periodo di gg. 15 all'Albo Pretorio dell'Amministrazione
regionale.
Entro 15 giorni dalla data di scadenza della pubblicazione gli
interessati possono ricorrere avverso le graduatorie e le revoche
alla Giunta regionale che sentita la Commissione decide in merito
in via definitiva nei successivi 30 giorni.
ART. 13
(Convenzione con gli Istituti di credito)
Per l'attuazione della presente legge la Giunta regionale è
autorizzata a stipulare apposita convenzione con gli Istituti di
credito eventualmente interessati all'operazione e con la società
finanziaria "FINAOSTA".
ART. 14
Al bilancio di previsione della Regione per gli esercizi
finanziari 1985, 1986, 1987 sono apportate le seguenti
variazioni:
PARTE ENTRATA
Variazioni in aumento:
Cap 00300 "Tassa concessione governativa sulla Casa da Gioco
di Saint-Vincent"
Anno 1985 £ 16.000.000.000
" 1986 £ 10.000.000.000
" 1987 £ 10.000.000.000
Variazioni in aumento:
Cap ..... (di nuova istituzione)
"Spese per la concessione di interessi agevolati a favore
dell'edilizia residenziale"
Anno 1985 £ 16.000.000.000
" 1986 £ 10.000.000.000
" 1987 £ 10.000.000.000
La presente legge sarà pubblicata nel Bollettino Ufficiale
della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK