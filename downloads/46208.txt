Consiglio Regionale della Valle d'Aosta - Oggetto del Consiglio n. 2668 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2668 del 25 luglio 2023 - Resoconto
OGGETTO N. 2668/XVI - Reiezione di mozione: "Predisposizione
del provvedimento volto a disciplinare gli aspetti
igienico-sanitari per la costruzione, la manutenzione e la
vigilanza delle piscine ad uso natatorio".
Bertin (Presidente) -
Punto n. 10 all'ordine del giorno.
Illustra la mozione il consigliere Marquis, ne ha facoltà.
Marquis (FI) -
Abbiamo portato all'attenzione con questa
iniziativa il tema della disciplina delle piscine a uso natatorio,
un argomento che tutto il Paese, sino agli anni Duemila, non aveva
un approccio caratterizzato da una vera e propria normativa di
riferimento. C'era stato un accordo nel 1992 di una Conferenza
Stato-Regioni che poi non è stato reso operativo già a decorrere
dal 1993.
Con l'anno 2001, con la riforma costituzionale, è stato dato più
potere alle Regioni in materia di sanità e successivamente, già
nell'anno 2003, la Conferenza Stato-Regioni ha sancito un accordo
tra la Conferenza permanente per i rapporti tra lo Stato, le
Regioni, le Province autonome e il Ministero della salute per
definire un accordo di come procedere a normare gli aspetti
igienico-sanitari per la costruzione, manutenzione e la vigilanza
delle piscine a uso natatorio. Richiamo in particolare un punto di
quest'accordo dove vengono sostanzialmente definite le tipologie di
piscine che sono di tre tipologie: A, B, C e mi soffermo sulla
tipologia B, che è quella sulla quale volevamo poi caratterizzare
quest'intervento. Le piscine di tipologia B sono quelle la cui
natura giuridica è definita dagli articoli 1117 del Codice civile e
seguenti che sono destinate esclusivamente agli abitanti del
condominio e ai loro ospiti. Sempre quest'accordo Stato-Regioni
dice che le Regioni elaborano specifiche disposizioni per la
disciplina delle caratteristiche strutturali e gestionali delle
piscine della categoria B; quindi a cascata le Regioni avrebbero
dovuto recepire gli indirizzi di questo accordo e disciplinarli per
dare una regolamentazione alla materia. Dopodiché, nel giugno del
2004, nell'anno successivo, è stato sancito un accordo
interregionale dove viene sostanzialmente dato un indirizzo
generale da applicare a tutte le Regioni; in particolare vengono
toccati due temi: quello della disciplina comune, che dovrà essere
recepita dalle Regioni con una legge regionale o altro atto di
indirizzo, e l'altro tema è quello delle disposizioni tecniche e
dei regolamenti. Occorre sottolineare che quest'accordo
interregionale non è stato un accordo di tipo normativo, ma di tipo
politico istituzionale, che impegnava i Presidenti di Regione a
sviluppare le discipline regionali sulla scorta dei contenuti
dell'accordo del 2003 che avevo richiamato prima.
Cosa è successo nel panorama italiano? Che quasi tutte le
Regioni hanno legiferato in materia in recepimento e in
specificazione di quello che era quest'accordo e la Valle d'Aosta è
rimasta in una situazione di sorta di limbo perché non si è mai
espressa né a livello legislativo e neppure a livello di
deliberazione di Giunta; questo perché l'accordo prevedeva che si
poteva fare o una legge o una delibera di Giunta di recepimento. Da
questa situazione quindi ne discende che, per quanto riguarda le
piscine a uso natatorio di tipologia B, non c'è sostanzialmente in
Valle d'Aosta una norma vera e propria di riferimento. Gli uffici a
volte riprendono i contenuti dell'accordo Stato-Regione, però
quelli sono degli accordi di tipo politico istituzionale, non sono
delle norme vere e proprie. Pertanto, qualora si verificassero
degli incidenti in queste piscine, soprattutto per ciò che concerne
la sicurezza e in particolare il tema dell'assistenza dei bagnanti,
ci si trova di fronte a una situazione che può essere solo poi
affrontata a livello giuridico nelle aule dei Tribunali.
Pertanto a seguito di quest'esposizione e delle difficoltà che
si sono dimostrate a oggi in questa materia, abbiamo presentato
quest'iniziativa per far sì che si prenda un indirizzo: o
legiferare oppure disciplinare l'argomento con una delibera di
Giunta per dare chiarezza sostanzialmente a chi opera in questo
settore e per avere la tranquillità del caso e, soprattutto, per
avere un impianto di regole certe per disciplina la propria
attività.
Presidente -
La mozione è illustrata; la discussione
generale è aperta. Consigliere Restano, a lei la parola.
Restano (GM) -
Prendo parola per sostenere quanto
richiesto dal collega Marquis; in effetti è dagli anni Duemila che
esiste il problema. Io lo vedo più da un punto di vista sanitario,
quindi dei parametri fisici, chimici e batteriologici dell'acqua
della piscina, però non possiamo assimilare le piscine dei
condomini alle piscine pubbliche e a quelle degli hotel.
Viviamo questa particolare situazione dove la norma non è ancora
regolamentata in Valle d'Aosta; più della metà delle Regioni
italiane hanno provveduto, attraverso specifici provvedimenti,
quali delibere di Giunta, regolamenti o norme, a regolamentare la
materia. Personalmente prediligerei una norma che prevede magari un
pochino più di tempo rispetto a una delibera di Giunta, però
ritengo che sia giunto il momento di regolamentare la questione
anche per permettere a chi gestisce i condomini di poter lavorare
con delle certezze e laddove vi sono delle promiscuità: alberghi e
attività ricettive all'interno di condomini, di prevedere anche
questa casistica con piscine ovviamente affinché si possa gestire
con la dovuta serenità tutta la questione.
Presidente -
Siamo in discussione generale, altri
interventi? Chiedo di prenotarvi. Non vedo richieste, chiudo la
discussione generale. La discussione generale è chiusa. Per il
Governo replica l'assessore Marzi, ne ha facoltà.
Marzi (SA) -
Le disposizioni contenute nell'accordo tra
il Ministro della salute, le Regioni e le Province autonome
approvato in Conferenza Stato-Regioni il 16 gennaio 2003, come
richiamato dal collega Marquis, sono state recepite per la loro
applicazione con circolare del maggio 2004 dell'Azienda USL della
Valle d'Aosta d'intesa con l'Assessorato alla Sanità. La circolare
è stata indirizzata ai Sindaci, ai gestori delle piscine e agli
albergatori. Unitamente alla circolare è stato inoltre trasmesso un
compendio di indirizzi applicativi inerenti alla tutela
igienico-sanitaria dei frequentatori degli impianti in un'ottica di
applicabilità delle disposizioni tecniche da parte dei gestori.
Tale recepimento è stato inoltre reiterato con nota del dirigente
competente dell'Assessorato alla Sanità del 29 ottobre del 2007 e
gli indirizzi di tale accordo del 2003 sono stati considerati alla
base di atti e controlli dell'Azienda USL. L'accordo contiene le
disposizioni ancora vigenti sul tema e introduce l'istituto
dell'autocontrollo dei parametri analitici di qualità delle acque e
degli altri requisiti igienico-sanitari necessari per assicurare le
condizioni di sicurezza degli utenti. L'accordo definisce inoltre e
classifica le piscine differenziandole in base ai criteri della
destinazione, delle caratteristiche ambientali e strutturali e del
tipo di utilizzazione. Distingue poi tra controlli interni eseguiti
a cura del responsabile della gestione della piscina e controlli
esterni di competenza dell'Azienda sanitaria ed esplicita infine i
requisiti igienico-ambientali delle acque utilizzate in piscina e
dei locali delle piscine coperte.
A dicembre 2020 però, per venire in tema con la mozione, il
Ministero della Salute ha avviato l'aggiornamento dell'accordo
Stato-Regioni 2003, costituendo un gruppo di lavoro interregionale
con la partecipazione delle Regioni e dell'Istituto superiore di
sanità. Dai lavori di tale gruppo è stato redatto il documento di
disciplina nazionale igienico-sanitaria delle piscine che integra
aspetti non contemplati nell'originario accordo del 2003. Il
documento è depositato al Ministero per la successiva
formalizzazione in Conferenza Stato-Regioni. Approvato il documento
in Commissione salute, è iniziato il percorso di adozione normativa
a livello nazionale che contemplerà anche il confronto e la
concertazione con le associazioni di categoria. Brevemente gli
argomenti oggetto di aggiornamento rispetto al 2003 sono i
seguenti: regolamentazione delle piscine naturali come, ad esempio,
biolago e biopiscine; l'inserimento di nuovi parametri tabellari
per la qualità delle acque; l'approvvigionamento di acque dolci; la
classificazione delle piscine condominiali e di
residence
considerate private a uso collettivo; gli elementi essenziali
oggetto di SCIA per le varie categorie di piscine; la definizione
di piscine private domestiche; l'individuazione della figura del
responsabile della piscina, del responsabile della sicurezza dei
bagnanti e del responsabile degli impianti tecnologici della
manutenzione, oltre agli obiettivi perseguibili per i requisiti
strutturali e impiantistici sotto il profilo igienico-sanitario, in
ultimo il parere dei criteri finalizzati ad agevolare la gestione e
i calcoli della frequenza massima ammissibile, naturalmente tutto
ciò con le sanzioni che ne deriverebbero.
A completamento del documento sopra descritto è stato altresì
predisposto un documento contenente le indicazioni operative per i
servizi di prevenzione e sicurezza degli impianti delle piscine. Il
documento affronta le complessità che caratterizzano gli impianti
presenti in queste strutture anche alla luce delle importanti
trasformazioni che hanno caratterizzato questo settore. Pertanto,
alla conclusione del percorso che abbiamo cercato sinteticamente di
rappresentare e che si sta definendo a livello nazionale e
normativo, daremo apposito recepimento definendo gli elementi di
applicazione attraverso atti di governo. In ragione di quanto
esposto e in presenza di un aggiornamento normativo a livello
nazionale in fase avanzata, chiediamo quindi di ritirare
l'iniziativa, altrimenti ci asterremo.
Presidente -
Consigliere Marquis, a lei la parola.
Marquis (FI) -
Ho ascoltato con attenzione la nota che ci
ha letto dove viene richiamata una circolare sostanzialmente che
sembrerebbe che regolamenti la questione. Io le posso garantire che
da parte dell'Azienda sanitaria locale, in uno scambio di
corrispondenza con dei gestori, viene evidenziato che il problema è
che la Regione non ha recepito l'accordo Stato-Regioni e viene
nella stessa nota evidenziato che per il Dipartimento di
prevenzione l'accordo Stato-Regione rimane comunque un riferimento
operativo per le attività connesse alla sicurezza delle piscine.
Qui si gioca sulle parole e la gente ha delle grosse difficoltà di
interpretazione, Assessore, quindi la inviteremmo a dal corso al
più presto al recepimento di quanto è già oggi stabilito e poi
eventualmente di aggiornare la materia; tutto questo perché,
qualora ci fossero delle situazioni gravi che venissero a
verificarsi nelle gestioni, ci sarebbe tutta una serie di persone
che vive con grande apprensione delle responsabilità che derivano
da una carenza dell'Amministrazione regionale di azione. Pertanto
secondo noi, siccome questo è un tema sensibile, andrebbe quanto
meno presa nell'immediato una delibera di Giunta, perché anche gli
uffici dell'Azienda sanitaria locale dicono che bisogna arrivare a
questa delibera, diversamente non sono in grado di fornire delle
risposte ai cittadini.
Pertanto io non lo so quali sono le tempistiche che lei richiama
per il recepimento dei nuovi indirizzi, però noi non ritiriamo
l'iniziativa perché vogliamo lasciare sicuramente traccia perché
riteniamo che questo sia un argomento estremamente delicato e che
porti anche - speriamo di no - a delle responsabilità in caso si
verificassero delle situazioni che poi sarebbero difficili da
giustificare.
Presidente -
Consigliere Restano a lei la parola.
Restano (MG)
- Ero a conoscenza naturalmente, per
questioni professionali, del percorso di modifica della normativa
che è stato avviato a livello statale. Forse richiedere una legge
regionale come hanno fatto altre realtà in questo momento è un po'
troppo, però una delibera di Giunta regionale, così come fatto
dalla Regione Lombardia recentemente, cadrebbe proprio a puntino.
L'Assessore ha parlato di autocontrollo, di controlli interni; sono
tutte cose che con una delibera di Giunta si potrebbero attivare e
avviare; addirittura si potrebbero indicare anche i parametri, così
come fatto da altre Regioni. Questo perché ci potrebbe permettere
di porci forse all'avanguardia rispetto ad altri. Un
approfondimento in merito io spero che venga fatto in virtù anche
della nostra proposta turistica, perché sappiamo tutti - e ne
abbiamo discusso durante lo scorso Consiglio della questione degli
affitti brevi - che gli affitti brevi sono anche all'interno dei
condomini e quindi il problema sta emergendo in tutta la sua
complessità. Impegnarsi con una delibera di Giunta regionale ci
permetterebbe così in via preventiva, qualora la norma statale
ritardasse un pochino, di essere al passo con i tempi.
Io inviterei voi del Governo ragionale a fare valutazioni in tal
senso e vi ricordo - perché lo ripeterò altre volte durante questo
Consiglio - che, quando noi abbiamo accettato con una grande
euforia il titolo di "Regione europea dello sport", le
dichiarazioni che accompagnavano questo titolo erano: "ci
permetterà di porci al passo con le altre Regioni, di avere
un'offerta turistica a livello delle altre Regioni, di essere
concorrenziali"; ecco, anche questa delibera ci permetterebbe di
essere concorrenziali.
Presidente -
Si è prenotato il consigliere Manfrin,
sempre per dichiarazione di voto, ne ha facoltà.
Manfrin (LEGA VDA) -
Desidero innanzitutto ringraziare il
gruppo di Forza Italia, il collega Marquis, per aver voluto portare
all'attenzione di questo Consiglio questo tema, che sicuramente
merita grande attenzione. Proprio in virtù dell'impegno che la
mozione poneva in campo, abbiamo ritenuto di fare alcuni
approfondimenti rispetto sia ad alcuni tecnici che si sono occupati
della questione qui in Valle d'Aosta, sia rispetto alla parte che
attualmente a Roma si sta occupando di distribuire tutto il
protocollo e il percorso che si dovrà adottare.
Quello che abbiamo potuto rilevare sia da parte dei tecnici, sia
da parte della componente ministeriale è che effettivamente il
percorso - quello nuovo - è di assoluta imminenza, quindi è
esattamente come è stato rappresentato dall'Assessore. Siamo
sostanzialmente un attimo prima, nel momento immediatamente
precedente all'approvazione di un nuovo percorso che disciplinerà
tutti i campi sulla classificazione delle piscine, dai percorsi
alla chimica per fare un esempio, e che quindi permetterà di poter
poi adattare sui vari territori le nuove classificazioni e le nuove
disposizioni. In quest'ottica recepire un accordo che è del 2003 e
che ha alcuni limiti secondo noi sarebbe probabilmente un lavoro
che verrebbe poi dopo sostanzialmente integrato pochissimo tempo
dopo e che si dovrebbe rifare per quanto lo strumento sia quello
della delibera di Giunta. A fronte quindi di questo riteniamo di
non poter votare favorevolmente questa mozione e il gruppo Lega si
asterrà, pur ringraziando i colleghi per aver sollevato l'argomento
e aver puntato un faro su questo tema. Questo permetterà alla
nostra Regione di recepire immediatamente, quando verranno
promulgati, i nuovi percorsi quando vi sarà la Conferenza
Stato-Regioni. Ringraziandovi quindi annunciamo che il nostro voto
sarà di astensione.
Presidente -
Non vedo altre richieste di intervento.
Metto in votazione la mozione. La votazione è aperta. La votazione
è chiusa.
Presenti: 35
Votanti: 3
Favorevoli: 3
Astenuti: 32 (Aggravi, Barmasse, Bertin, Bertschy, Brunod,
Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Erika, Guichardaz Jean-Pierre, Jordan,
Lavevaz, Lavy, Lucianaz, Malacrinò, Manfrin, Marguerettaz, Marzi,
Minelli, Padovani, Perron, Planaz, Rollandin, Rosaire, Sammaritani,
Sapinet, Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK