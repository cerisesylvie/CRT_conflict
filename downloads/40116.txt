Consiglio Regionale della Valle d'Aosta - Oggetto del Consiglio n. 3005 del 7 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3005 del 7 novembre 2017 - Resoconto
OGGETTO N. 3005/XIV - Interpellanza: "Problematiche inerenti
il trasferimento dei dipendenti dell'Azienda pubblici servizi di
Aosta all'Azienda regionale per l'edilizia residenziale".
Rosset (Presidente) -
Punto n. 30 dell'ordine del giorno.
Per l'illustrazione, ha chiesto la parola il Consigliere Borrello,
ne ha facoltà.
Borrello (AC-SA-PNV) -
Fondamentalmente questa
interpellanza, secondo noi, è molto importante ed è per questo che
l'abbiamo presentata.
Prima di entrare nel merito del tema, che - ripeto - è
importante, vorrei fare subito una distinzione di fondo per non
creare subito della confusione tra le caratteristiche dei
dipendenti dell'APS rispetto ai dipendenti dell'ARER.
Molte volte, anche durante la predisposizione della variazione
di bilancio, si è fatta della confusione per quanto riguarda sia le
modalità di accesso sia lo
status
giuridico del personale
dell'ARER e del personale della APS.
L'ARER è un ente strumentale della Regione normato da tutta una
serie di leggi, che poi cercherò di spiegare per arrivare al sunto
dell'importanza dell'iniziativa che noi portiamo all'attenzione del
Governo regionale e dell'aula consiliare.
A differenza dei dipendenti della APS, che svolgono sicuramente
un lodevole lavoro, ma che hanno uno status giuridico e una
modalità di accesso ai ruoli totalmente differente, l'ARER, ai
sensi della legge regionale n. 30/1999, è codificata come ente
pubblico economico della Regione. Questo deriva da una scelta fatta
nel 1999 nel momento in cui c'è stata la trasformazione dell'ente
ex IACP in una forma di ente a livello regionale, codificata dalla
legge regionale n. 30/1999.
Durante il periodo in cui ho avuto la possibilità di assumere il
ruolo assessorile, ho avuto modo di prendere atto di alcune note
che ARER stessa aveva prodotto all'Amministrazione regionale, e in
più momenti (li ho citati all'interno dell'interpellanza) aveva
fatto delle richieste per cercare di migliorare lo status normativo
dell'Azienda regionale per l'edilizia residenziale e abbiamo capito
che quello che era stato posto all'attenzione dall'ARER era la
necessità di rendere quello che è codificato (all'interno della
legge regionale n. 30/1999) come ente pubblico economico un
qualcosa di diverso con una modifica all'interno della legge
regionale n. 22/2010, per cercare di dare più possibilità
all'azienda stessa di agire all'interno delle possibilità delle
società partecipate, di tutto il mondo pubblico e parapubblico e
per cercare di codificare in maniera più lineare e più consona al
proprio ruolo lo status giuridico dei dipendenti.
E qual era la proposta che il presidente dell'ARER aveva
formulato? Aveva formulato, all'interno della legge regionale n.
22/2010, una modifica che andava nella direzione di rendere l'ente
"pubblico non economico ", in modo tale che i dipendenti potessero
essere, a tutti gli effetti, equiparati ai dipendenti del comparto
unico.
Noi, al momento della richiesta del Presidente dell'ARER,
abbiamo portato all'attenzione dell'ufficio Legale - naturalmente
entriamo nel merito di tutta una serie di considerazioni dal punto
di vista normativo - e l'ufficio Legale, in maniera molto seria, ci
ha fatto notare che il decreto legislativo n. 175/2016 (decreto
Madia) all'articolo 2 nelle definizioni recita: "ai fini del
presente decreto - n. 175/2016 - si definiscono e si intendono per
amministrazioni pubbliche le amministrazioni di cui all'articolo 1,
comma 2 del decreto legislativo n. 165/2001".
A questo punto, andiamo a leggere cosa dice questo decreto
legislativo n. 165/2001, che va a elencare e a codificare le
amministrazioni pubbliche per il decreto legislativo Madia, e
vediamo articolo 1, comma 2: "Per amministrazioni pubbliche si
intendono tutte le amministrazioni dello Stato, ivi compresi
istituti e scuole di ogni ordine e grado, le istituzioni educative,
le aziende e le amministrazioni dello Stato ad ordinamento autonomo
(le Regioni), le istituzioni universitarie, gli istituti autonomi
delle case popolari".
Colleghi, potete capire che se l'istituto ex IACP, l'Istituto
case popolari, è stato normativamente codificato nella legge
regionale come ente economico, a questo punto la modifica che viene
richiesta dall'azienda, è quella di farlo diventare ente non
economico, l'ufficio Legale cosa ha proposto al Governo, che allora
era in vigore, che era in carica? Di fare una modifica normativa, a
livello della legge regionale istitutiva dell'Azienda regionale
edilizia residenziale, e così noi abbiamo fatto. Rispettando i
dettami del decreto legislativo n. 175/2016, rispettando quanto
definito per l'amministrazione pubblica dal decreto legislativo n.
165/2001, abbiamo prodotto una modifica - l'articolo 8 del disegno
di legge n. 114 "la variazione di bilancio" - per soddisfare le
richieste che l'azienda ci aveva formulato.
Detto questo, erano emerse all'interno dell'aula consiliare, ma
anche all'interno delle Commissioni, alcune preoccupazioni,
legittime, dei colleghi Consiglieri, i quali ci dicevano che questo
avrebbe potuto provocare dei problemi, che andava a sanare delle
problematiche legate ai dipendenti dell'ARER. No, l'ho già detto
precedentemente. Lo status giuridico "per quanto riguarda i
dipendenti dell'ARER, trova applicazione nel contratto del pubblico
impiego, segnatamente quello del personale dipendente della
Regione, degli enti locali e degli altri enti pubblici non
economici dipendenti dalla Regione, come peraltro già previsto
dall'articolo 18 della legge regionale istitutiva n. 30/99, che
attribuisce all'ARS il compito di stipulare i contratti collettivi
di lavoro del personale dipendente".
Io vi sto facendo un riassunto, una panoramica rispetto a tutta
una serie di notizie, ma sono sicuro che avremo modo di
approfondire, perché credo che questo tema debba poi essere
affrontato anche all'interno della commissione competente.
Ritorniamo a quello che è successo durante la discussione del
disegno di legge n. 114. È stata proposta tutta una serie di
istanze da parte di alcuni colleghi, e allora, anche in virtù di
quanto sollecitato dal collega Baccega (di ritirare, con un
emendamento, questo tipo di variazione normativa) noi, proprio
perché riteniamo che sia importante discutere di questo tema,
abbiamo voluto sospendere momentaneamente per approfondire e
cercare di dare delle risposte alle istanze prodotte non solo dalla
presidenza dell'ARER, ma anche dai dipendenti.
E perché dico i dipendenti? Perché recentemente tutti i
capigruppo regionali hanno ricevuto una lettera, - non sto a
ripetere a leggere quanto scritto nelle premesse - in cui i
dipendenti chiedono ai rappresentanti istituzionali dell'ARER quali
azioni il consiglio d'amministrazione dell'azienda intende mettere
in atto relativamente alle posizioni assunte al dibattito in corso
- ho cercato di riassumerlo brevemente - chiedono a tutti i
Consiglieri regionali di tenere nella giusta considerazione
l'osservazione delle proposte fin qui rappresentate e chiedono alle
organizzazioni sindacali di prendere atto della volontà dei
lavoratori.
Io ho ritenuto - in virtù di quanto successo nel corso di questi
ultimi mesi, e anche in virtù di quanto espresso dai dipendenti
dell'ARER - di chiedere, in questa sede, in prima battuta,
all'Assessore competente quali sono le sue intenzioni dal punto di
vista politico su una tematica così importante, non solo per quanto
riguarda il discorso relativo ai dipendenti, ma penso - e sono
sicuro che lei ne abbia coscienza - riguardo alla differenza in
un'azienda così importante tra l'essere "ente economico" ed "ente
non economico", e vorremmo anche capire la posizione dell'ARER non
solo nell'organo politico di rappresentanza - quindi la presidenza
- che ricorre ad una nomina di carattere politico, ma soprattutto
anche la posizione da parte di coloro che hanno una gestione
amministrativa, considerato il fatto che le comunicazioni, le note
che ci hanno formulato, sono un pochettino contrastanti tra di
loro.
Presidente -
Per la risposta, ha chiesto la parola
l'assessore Baccega, ne ha facoltà.
Baccega (EPAV) -
Certamente un'iniziativa importante,
Consigliere Borrello e Consigliere Norbiato. Lei ci ha illustrato
poco fa tutta una serie di sue conoscenze giuridiche rispetto alla
collocazione di ARER e di APS, determinando una sua convinzione,
convinzione che di fatto non avevamo quando si è parlato del DDL
della variazione di bilancio nel mese di luglio.
Io vorrei partire dal protocollo operativo del 13 aprile, nel
quale si sono sottoscritti tutta una serie di impegni, nel senso
che c'era l'accordo di programma tra il Comune di Aosta - per mezzo
della APS e dell'ARER - che doveva trasferire patrimonio
immobiliare (810 alloggi) all'ARER per la gestione per i prossimi
anni, e soprattutto l'accordo di programma tra Regione, Comune di
Aosta e Ministero nell'ambito dei contratti di quartiere.
Quel protocollo operativo che è stato siglato ci preoccupa un
po', perché i ritardi sono notevoli; non si sono prodotte grandi
novità, però ci conferma che quegli indirizzi politici sono
indirizzi politici che vanno attuati e vanno portati a termine.
Quali sono per noi gli obiettivi significativi di tutto questo
percorso, che abbiamo a suo tempo avviato? Il primo è il
trasferimento del patrimonio immobiliare del Comune di Aosta
all'ARER, perché l'APS non è più in grado di gestirlo, ma
soprattutto perché l'ARER deve diventare quello strumento regionale
che si occupa di tutta l'edilizia residenziale pubblica in Valle
d'Aosta, a sostegno e a supporto di tutti i Comuni della Valle
d'Aosta. Prosecuzione e completamento - con gli inevitabili
aggiornamenti dopo tutto questo percorso - degli accordi di
programma in essere già siglati. E per favorire questo percorso, si
è detto con chiarezza che l'ARER deve potersi trasferire al piano
terra dell'edificio del contratto di quartiere 1, per poter avere
la possibilità di gestire al meglio un patrimonio così ampio
L'ARER aveva sottolineato la necessità di avere nel suo organico
operativo i sette dipendenti amministrativi di APS, che finora si
sono occupati di ERP, quindi persone che hanno maturato grande
esperienza e capacità nel settore dell'edilizia residenziale
pubblica. Per quanto riguarda il trasferimento dei sette dipendenti
dell'ARER - attraverso tutta una serie di approfondimenti giuridico
amministrativi che si sono fatti, - si è individuata la strada del
distacco temporaneo da APS all'ARER; distacco temporaneo di un anno
che sarà siglato probabilmente nei prossimi giorni, attraverso un
accordo sindacale.
Tutto questo dopo un lungo e attento, ma non ancora concluso,
approfondimento amministrativo e legale, che ha coinvolto il
Ministero della funzione pubblica, e ha richiesto un parere della
sezione di controllo della Corte dei conti della Valle d'Aosta. E
quindi questo accordo sindacale prende anche atto delle questioni
che sono state messe in campo da questi organi.
Quindi dico, Consiglieri colleghi, una questione complicata, che
è anche in attesa di una sentenza della Corte costituzionale, che
viene da lontano e che si intreccia anche con una legittima
richiesta dei dipendenti dell'ARER, per risolvere definitivamente
la problematica della loro collocazione nell'ambito del comparto
unico della nostra Regione; dicono nella lettera, una vicenda lunga
diciotto anni. Una vicenda che richiede un'attività di studio e di
approfondimento legislativo su un tema difficile, complicato come
quello del lavoro ed estremamente delicato proprio in questa fase
di passaggio.
La soluzione che avevate proposto - lo sa benissimo anche lei,
mi sembra che lo abbia sottolineato - rispetto all'articolo 8
presentato nel DDL n. 114, non era esaustiva. Altrimenti l'avreste
sicuramente portata avanti, fino in fondo. Avevate la maggioranza
per poterlo fare. In realtà, la soluzione prevista - come lei ha
detto - imponeva all'ARER di diventare un ente non economico, con
la giustificazione che in questo modo i dipendenti ARER sarebbero
entrati a far parte del comparto unico, ma era una questione che
andava valutata con grande attenzione! Noi condividiamo la
ratio
. Questo articolo, scritto così un po' in tutta fretta,
presentava molte problematiche e, se non lo avesse ritirato lei,
noi avevamo pronto l'emendamento che chiedeva il ritiro di
quell'articolo 8, per correttezza. Quindi non ci rimpalliamo il
pallino: l'avete ritirato voi, l'avete fatto voi. L'avete fatto
voi, ma noi vi avremmo incalzati su questo tema.
Provo a spiegarmi meglio su questo concetto dell'attenta
valutazione, che dovremmo fare su questo argomento. Pur
sottolineando che con l'ARER si era già iniziato - lo ha
sottolineato anche lei - un percorso per definire questa annosa
questione del personale dipendente, ci sembrava molto importante
farci delle domande, porci dei quesiti, ai quali non abbiamo ancora
avuto in modo definitivo delle risposte.
"Quali saranno le conseguenze del passaggio da ente economico ad
ente economico per l'azienda? Sulla sua attività? Sulla gestione
del suo bilancio? La forma giuridica di ARER è prevista dal suo
statuto, e a seguito del passaggio da IACP ad ARER, cosa potrebbe
succedere?" Si dovrebbe sicuramente modificare, ma ci sono gli
strumenti per farlo. "Sarà possibile cambiare la forma giuridica di
ARER, senza che nessuna modifica intervenga nella sua ampia
attività? Infine, i dipendenti che entreranno a far parte del
comparto unico, potranno poi avere il riconoscimento di essere
trasferiti nei vari contesti del comparto unico?"
Va detto che l'ARER, proprio grazie al fatto di essere un ente
pubblico economico, finora si è caratterizzata, e si caratterizza,
per la sua gestione svolta all'insegna dei criteri di efficacia, di
efficienza e di economicità e con un personale operativo di tecnici
e amministrativi di grande professionalità. Un eventuale mutamento
della natura dell'azienda, da ente pubblico economico a non
economico, potrebbe a lungo termine influire negativamente
sull'efficacia dell'azienda e potrebbe avere ripercussioni molto
forti sulla sua solidità economica, finanziaria e patrimoniale. E
si potrebbero ridurre quelle potenzialità che oggi l'azienda sta
sviluppando.
Questi sono un po' i quesiti che noi ci siamo posti e per i
quali stiamo ancora attendendo risposte e approfondimenti. Saremo
ben lieti di ritrovarci in Commissione a fare tutti insieme questo
percorso, perché qui non deve vincere né Borrello, né Baccega, deve
vincere l'efficacia amministrativa, deve vincere questa grande
società, questa grande azienda che è l'ARER, che dovrà gestire il
patrimonio pubblico regionale.
Sono 810 alloggi in più, un patrimonio che - con il percorso che
abbiamo intrapreso per determinare l'ARER quale unica grande
azienda di riferimento per tutti i Comuni della regione - si
raddoppia rispetto all'attuale.
Rispondendo ai due quesiti, gli intendimenti sono sicuramente
quelli di far rientrare a tutti gli effetti nel comparto unico il
personale dell'ARER, facendo tutti i passaggi giuridici, necessari
e opportuni, per riuscire a inserire, nell'ambito dell'ARER - un
minuto, Presidente, finisco - il passaggio definitivo dei
dipendenti APS. L'unica novità positiva al momento è che, qualora
l'operazione non potesse andare a buon fine con il trasferimento
definitivo, è previsto nell'accordo che, dopo il primo anno di
ARER, i dipendenti APS potranno rientrare a pieno titolo
nell'azienda APS.
Per quanto riguarda la posizione dell'ARER: esso agisce in
funzione dell'indirizzo politico che il Consiglio regionale gli dà.
Quindi, sulla base dello studio e l'approfondimento di questa
tematica, noi daremo l'indirizzo politico all'ARER. Per adesso
l'ARER ci ha scritto che l'intenzione è quella di andare in quella
direzione.
Saremo quindi ad approfondire questo tema con grande attenzione,
ci saranno già delle riunioni la prossima settimana, e spero nel
giro di un mese, al più tardi, di chiedere al Presidente di
convocare una commissione per illustrare la tematica alla
commissione e al Consiglio.
Presidente -
Per la replica, ha chiesto la parola il
consigliere Borrello, ne ha facoltà.
Borrello (AC-SA-PNV) -
Intanto la ringrazio, collega,
però lei ha utilizzato metà del tempo per illustrarmi un accordo di
programma e parlarmi dei dipendenti di APS, e lo ribadisco per non
creare confusione: la modifica normativa che noi abbiamo proposto
nel DDL n. 114 non valutava gli aspetti di contrattazione e di
status
giuridico del personale della APS, parlavamo dei
dipendenti dell'ARER. I dipendenti dell'APS, importantissimi,
bravissime persone - addirittura sono sicuramente necessari per
quanto riguarda l'attività che l'ARER dovrà svolgere nel momento in
cui, dal 2018 avrà la totalità del patrimonio ERP nella sua
gestione - hanno un altro tipo di percorso da affrontare. Ma non lo
dice Borrello, lo dice la Corte dei conti, perché lo dice
chiaramente: "chi reinternalizza i servizi, non può assorbire il
personale". Non facciamo confusione tra APS e ARER: due modalità
totalmente differenti per quanto riguarda l'accesso ai ruoli.
La valutazione che avevamo fatto all'interno dell'emendamento
del DDL n. 114 non è un'interpretazione legislativa e normativa che
dà il sottoscritto, la dà l'ufficio Legale che, fino a prova
contraria, è l'Ufficio legale dell'Amministrazione, non è il mio
Ufficio legale!
Sicuramente non ho delle competenze così alte e tecniche da
poter interpretare le normative dal punto di vista giuridico e dei
decreti legislativi, quindi quanto codificato nella modifica
dell'articolo 8 era quanto definito, in un percorso giuridico,
dall'Ufficio legislativo.
Noi abbiamo avuto modo di portare questo tema all'attenzione
della maggioranza, dell'aula ad agosto, ma proprio in virtù
dell'importanza del tema che stiamo trattando, e di alcuni dubbi
che alcuni Consiglieri di opposizione ci avevano formulato,
ritenendo importante che l'indirizzo fosse un indirizzo
trasversale; ricordo alcuni colleghi del PD che - posso anche
capire - erroneamente facevano confusione tra personale APS e ARER,
ci avevano chiesto di fare degli approfondimenti, oggi noi diciamo
che è arrivato il momento di fare questi approfondimenti.
Dico anche un'altra cosa. C'è una sorta di confusione
all'interno della presidenza dell'ARER in merito alle volontà, e
allora - e ringrazio l'Assessore per la disponibilità - chiedo al
Presidente della III Commissione di convocare una Commissione nel
più breve tempo possibile andando ad audire la presidenza
dell'ARER, gli uffici amministrativi dell'ARER, i rappresentanti
del personale e le delegazioni sindacali per chiarire una volta per
tutte il ruolo dell'ARER all'interno di questo contesto normativo.
Poi sono due, fondamentalmente, i quesiti importanti: uno è
l'assorbimento dei dipendenti, il riconoscimento del comparto
unico, ma quella ha una "valenza" sicuramente importante, ma che è
di nicchia, va a definire lo status giuridico del personale
dell'azienda; gli aspetti importanti sono: essere, o non essere
ente economico o non economico. Questo è l'elemento di importanza
fondamentale, perché potrebbe modificare sostanzialmente la buona
impostazione dell'azienda. Un'azienda che funziona benissimo, ma
funziona benissimo per il semplice motivo che oggi l'ARER è ente
pubblico a tutti gli effetti! L'ARER oggi funziona bene, perché è
un ente strumentale della Regione, ed è un ente pubblico a tutti
gli effetti.
Avremo modo di parlarne all'interno della Commissione consiliare
competente, ma fondamentalmente vi pongo un quesito su tutti:
qualora l'ARER diventasse un ente economico e venisse codificato a
tutti gli effetti come tale - e quindi rientrerebbe nel mercato
libero immobiliare - ma tutto il ragionamento sull'IMU l'avete mai
preso in considerazione?
Bisogna fare bene attenzione! E mi fermo qui perché ritengo che
l'ARER sia un'azienda fondamentale per la nostra Regione, perché
gestisce in maniera ottimale un patrimonio importante per la Valle
d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK