Consiglio Regionale della Valle d'Aosta - Oggetto del Consiglio n. 705 del 25 settembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 705 del 25 settembre 1989 - Resoconto
OGGETTO N. 705/IX - STATO ATTUALE DELLA VERTENZA
REGIONE-MAURIZIANO, CON RIFERIMENTO ALLA NECESSITA' DI
RISTRUTTURAZIONE DELLA SEDE OSPEDALIERA DI VIA GINEVRA.
(Interpellanza)
PRESIDENTE:
Do lettura dell'interpellanza presentata dai
Consiglieri Mafrica e Bajocco ed iscritta al punto 18 dell'ordine
del giorno.
INTERPELLANZA
Per giustificare la "impossibilità" di intervento per una
ristrutturazione dei locali dell'unità operativa di anatomia
patologica, le cui condizioni hanno provocato le dimissioni del
responsabile, il Presidente dell'Unità Sanitaria Locale Roberto
Vicquéry ha tirato in ballo la ormai quasi ventennale vertenza
Regione-Mauriziano.
Poiché notizie di stampa relative alla copertura da parte dello
Stato di deficit pregressi dell'USL, comprensivi dell'affitto
dell'Ospedale di Viale Ginevra, facevano pensare a qualche
progresso nella vertenza Stato-Regione-Mauriziano,
i sottoscritti Consiglieri regionali del Gruppo comunista
INTERPELLANO
l'Assessore alla Sanità ed Assistenza Sociale per conoscere:
1) lo stato attuale della vertenza Regione-Mauriziano;
2) le intenzioni della Giunta in ordine ai provvedimenti da
prendere per risolvere i più urgenti problemi di ristrutturazione
della sede ospedaliera di Viale Ginevra.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
La vicenda del Mauriziano continua ad
essere uno dei punti dolenti nell'attuazione del programma di
questa Giunta, credo anche nell'attuazione del programma dei
Parlamentari valdostani. Proprio il Senatore Dujany, infatti,
quando negli anni '70 era Presidente della Giunta, è stato
l'iniziatore di questa vicenda, che ormai è Giunta al
diciannovesimo anno, ma alla quale non abbiamo ancora trovato una
soluzione...
(...Interruzione del Presidente Rollandin...)
A me sembra che sia stato il Senatore Dujany.
Recentemente il problema del Mauriziano si è presentato in modo
abbastanza serio ed è diventato materia di polemica tra l'USL ed il
personale dell'Ospedale. Abbiamo appreso che il facente funzioni di
primario dell'Unità di anatomia patologica se ne è andato, perché
aveva chiesto delle modifiche ai locali, che rendessero quel
servizio più funzionale, ma ha ricevuto una risposta negativa da
parte dell'USL.
Il Presidente dell'USL dice che non possiamo fare niente,
perché, finché non si risolve la vertenza con il Mauriziano, non
possiamo modificare i locali e quindi non possiamo dare risposte
alle esigenze del personale e dei cittadini. Mi pare che la Regione
abbia stanziato da alcuni anni dei fondi per il laboratorio e per
altri interventi, che di fatto non vengono effettuati perché, in
questa fase, non si vuole intervenire in una struttura che non è di
proprietà regionale.
Leggo su
La Vallée
che dovremmo considerarci fortunati,
perché in questo periodo le cose dovrebbero aver fatto dei passi in
avanti, dei quali però chiedo conferma all'Assessore, perché il
fatto che la sanità sia gestita da un democristiano che nutre stima
ed amicizia a Roma dovrebbe facilitare le cose. Nell'articolo si
parla di un finanziamento, con il quale verrebbero coperti alcuni
deficit dell'USL relativi agli anni precedenti, nonché una parte
dell'affitto relativo a quegli anni.
Con questa interpellanza noi poniamo sostanzialmente due
domande. Vorremmo sapere a che punto si trova la vertenza tra
Stato-Regione e Ordine Mauriziano, se effettivamente si sono fatti
dei passi in avanti, quanto tempo è ancora necessario, quali passi
possono essere fatti dalla Regione e dai Parlamentari della Valle
d'Aosta.
Vorremmo poi anche sapere se possiamo continuare ad accettare
una situazione di questo tipo, per la quale cioè interventi
ritenuti necessari, come certe ristrutturazioni di locali, non
vengono portati a termine perché manca la proprietà. Ci pare che le
esigenze di quei servizi siano molto pesanti e che il cittadino non
possa ritenersi soddisfatto di una risposta del tipo: "C'è una
vertenza in atto". Se il cittadino che si reca all'Ospedale per le
analisi deve attendere in locali non idonei, se il personale deve
lavorare in locali che vengono ritenuti inadeguati, non pensiamo
che possa bastare una risposta come quella data dal Presidente
dell'USL.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
Debbo premettere che, purtroppo, i tanti,
gravi e complessi problemi della Sanità, che accomunano la Valle
d'Aosta a tutte le altre Regioni d'Italia, senza che per questo io
voglia qui insinuare che "mal comune è mezzo gaudio", non si
risolvono certo con prese di posizione clamorose e colpi di testa,
né tantomeno sbattendo dietro di sé la porta. L'attività della
Sanità, come ogni cammino in ascesa, è fatta piuttosto di dedizione
silenziosa, di costante abnegazione e di sacrificio mal
riconosciuto e spesso inadeguatamente ricompensato, non solo
materialmente, come ben sanno tanti operatori del settore.
Per i pubblici amministratori, più che la ricerca di demagogiche
attenzioni degli organi di informazione o di consensi
elettoralistici, ciò che conta è l'azione quotidiana, generosa e
costante per i tanti problemi, grandi e piccoli, da risolvere. Gli
organi di stampa, che non hanno l'ambizione di risolvere le
questioni sul tappeto, ma giustamente quella di attirare
l'attenzione dell'opinione pubblica, riescono talvolta anche a
sollevare inutili polveroni, che non contribuiscono di certo a
rasserenare gli ambienti operativi, già di per se stessi
surriscaldati.
Questa estate è scoppiato il caso di anatomia patologica. In
proposito posso trasmettere ai colleghi interpellanti copia sia
dell'allegato A), concernente gli acquisti del 1989 dell'USL per il
reparto di Anatomia patologica, sia della lettera del Presidente
dell'USL, datata 13 settembre 1989, con la quale è stata fatta la
trattativa privata per altri acquisti. Mi corre l'obbligo di
sottolineare che, con il solo limite delle disponibilità attuali di
bilancio, essi mi paiono adeguati alle richieste avanzate.
Circa il fatto riportato dagli organi di informazione, che il
Presidente dell'USL, nel corso della polemica sorta sul caso
dell'Anatomia patologica avrebbe tirato in ballo l'ormai quasi
ventennale vertenza Regione-Mauriziano, non ritengo di esprimere
valutazioni di sorta, anche perché ciò non servirebbe a far
avanzare di niente la vertenza, ma varrebbe unicamente a gettare
olio sul fuoco di una polemica che, come tante altre, personalmente
ritengo sterile.
Per rispondere puntualmente all'interpellanza, dirò che il
riconoscimento del debito della Regione nei confronti dell'Ordine
Mauriziano, per l'utilizzazione dell'Ospedale di Aosta dal 1972, è
stato inserito dalla Giunta regionale sin dal 27 gennaio 1984, con
provvedimento n. 373, nell'ambito delle operazioni di ripianamento
dei disavanzi dell'USL.
L'onere per l'utilizzo del complesso ospedaliero ci è stato
riconosciuto dallo Stato con il ripianamento del disavanzo 1985/86,
pari ad un importo di lire 6.582.750.000. Pertanto,
all'Amministrazione regionale sarà così possibile corrispondere
all'Ordine Mauriziano l'indennità di occupazione per il periodo
1972/86. Viene quindi a cadere uno dei motivi pregiudiziali della
vertenza Regione-Mauriziano.
La Regione ha poi provveduto a comunicare all'Ordine Mauriziano
gli importi previsti per l'indennità di occupazione ed ora sono in
corso degli incontri per definire la bozza di convenzione ai sensi
del 3° comma dell'articolo 80 della legge 23 dicembre 1978 n.
833.
Circa le intenzioni della Giunta in ordine ai provvedimenti da
prendere per risolvere i più urgenti problemi di ristrutturazione
della sede ospedaliera di viale Ginevra, comunico che,
nell'individuare la necessità dei posti letto occorrenti alla
nostra Regione in aggiunta a quelli disponibili, in attuazione del
noto Decreto ministeriale 13 settembre 1988 relativo agli standard
del personale ospedaliero, l'Esecutivo regionale ha dato
indicazioni per gli interventi di organizzazione, unificazione e
potenziamento delle strutture ospedaliere regionali, ivi compreso
l'ex Mauriziano. In particolare, con provvedimento deliberativo n.
2967 del 24 marzo, è stata prevista la realizzazione di un
ampliamento della struttura ospedaliera esistente per almeno 206
posti letto, che sono quelli che mancano per raggiungere il famoso
rapporto di sei posti letto per mille abitanti, ed è stato dato
mandato all'Assessorato alla Sanità di presentare un apposito
studio di fattibilità, per la cui effettuazione sono state fornite
specifiche indicazioni. Tale provvedimento è stato reso esecutivo
in data 6 settembre 1989 e mi riservo di presentare entro dicembre
o gennaio lo studio suddetto, con l'indicazione per la risoluzione
dei problemi di ristrutturazione dell'ex Mauriziano.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Mi pare che l'Assessore, nella parte
iniziale della sua illustrazione, abbia presentato una visione un
po' "deamicisiana" del lavoro dei medici. Posso anche credere che
si riesca a fare qualche passo in avanti con la buona volontà e la
dedizione, ma noi avevamo proposto un problema politico e non
avevamo parlato della buona volontà e dei sacrifici degli
operatori.
Ho trovato invece strano che l'Assessore non abbia voluto
commentare, per non aprire ulteriori polemiche, la dichiarazione
del Presidente dell'USL. Non si tratta della dichiarazione di un
cittadino qualunque, ma di uno che ha il compito di applicare gli
indirizzi che questa Giunta dà all'USL, per cui, se ci sono delle
polemiche o dei punti di vista differenti, è anche opportuno che
emergano ed io non trovo giustificato che ci si rifiuti di
commentarle.
Per quanto riguarda la vertenza vera e propria, l'Assessore dice
che gli affitti per gli anni 1972-86 dovrebbero essere coperti da
questi 6 miliardi, per cui rimarrebbero da definire nella
convenzione le quote dell'affitto odierno e dei due anni
precedenti; dice anche che si sta stilando una convenzione con il
Mauriziano, che penso dovrà essere portata all'esame del Consiglio,
per dare definitiva soluzione al problema. Poiché intenzioni o
valutazioni di questo tipo ci sono già state presentate in
precedenti occasioni, tant'è che ci sembrava che la convenzione
fosse a buon punto, mi auguro che questa sia la volta buona, cioè
che si riesca finalmente a stilare la convenzione tra Regione e
Mauriziano e si stabilisca chi deve pagare le spese. Ricordo in
proposito una precedente convenzione tra Mauriziano e Regione, che
poi non è stata accettata dal Ministero della Sanità, che non
voleva farsi carico delle spese necessarie per la costruzione di
una clinica a Saint Vincent, che avrebbe dovuto soddisfare le
richieste del Mauriziano.
Visto che oggi abbiamo il piacere di avere con noi i
Parlamentari valdostani, che ringrazio della loro presenza, auspico
che, per quanto di loro competenza, continuino ad interessarsi per
contribuire ad accelerare la soluzione di questo problema.
Penso comunque che il problema debba essere tenuto molto
presente, sia perché, come da dichiarazione della Giunta, è uno dei
punti principali del programma ed uno degli elementi che
giustificano l'accordo di questa maggioranza, sia perché, se non si
risolverà in fretta la questione della proprietà di quella sede,
anche il piano di ristrutturazione, che l'Assessore dice di dover
preparare in breve tempo e portare all'attenzione del Consiglio,
non avrà pratica attuazione.
Alcuni anni fa, lo studio Galvani-Vallacqua aveva presentato un
progetto di ristrutturazione, che la Giunta aveva anche approvato,
però non se ne è fatto niente, perché non si è risolto il problema
principale, quello cioè di intervenire in un edificio che non è di
nostra proprietà.
Pertanto, prendo atto, con i rilievi che ho fatto, delle
dichiarazioni dell'Assessore Lanièce e mi auguro che questa sia
l'ultima interpellanza che presento sulla questione del
Mauriziano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK