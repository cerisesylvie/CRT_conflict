Consiglio Regionale della Valle d'Aosta - Oggetto del Consiglio n. 2129 del 12 gennaio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2129 del 12 gennaio 2023 - Resoconto
OGGETTO N. 2129/XVI - Interrogazione a risposta immediata:
"Stima della diminuzione dei costi a carico di famiglie e imprese a
seguito della riduzione dell'Iva sul pellet e sui servizi di
teleriscaldamento.".
Bertin (Presidente) -
Punto n. 9.01 all'ordine del
giorno. Consigliere Ganis per l'illustrazione.
Ganis (LEGA VDA) -
La prima iniziativa del nostro gruppo
Lega è datata 19 novembre 2021 e già allora il nostro obiettivo era
quello di portare all'attenzione della Giunta regionale il problema
di ripristinare l'IVA agevolata sull'acquisto del pellet, passata
dal 10 al 22 percento per merito della legge di stabilità del
2015.
Vista la realtà in cui viviamo, caratterizzata da inverni rigidi
e freddi, il consumo di pellet risulta essere maggiore rispetto a
chi vive in pianura, fino a diventare, visti gli aumenti di questi
ultimi anni, un costo aggiuntivo al bilancio di tante famiglie
valdostane.
Per parlare di numeri, ricordo che il prezzo di un sacco di
pellet di 15 kg è aumentato di circa il doppio. Oggi per scaldare
una casa di 60 metri quadri circa, utilizzando una stufa a pellet
con dodici ore di attività, ci vogliono 15 kg di pellet, quindi
l'equivalente di un sacco. Con il prezzo del pellet che oggi si
aggira sui 10 euro circa a sacco, mediamente ci vogliono 300 euro
al mese, costi che giorno dopo giorno diventano sempre più
improponibili a causa dell'inflazione, della crisi energetica e
anche della guerra ancora in corso.
Vorrei ricordare che, oltre alla problematica sulla riduzione
dell'aliquota sul pellet, il nostro gruppo si era fatto portavoce
di un problema riguardante gli aumenti dei costi del
teleriscaldamento, che sono arrivati a superare il 140 percento
negli ultimi due anni.
Visti gli emendamenti presentati alla legge del bilancio 2023,
finalizzati a ridurre l'IVA sul pellet dal 22 al 10 percento e
quelli finalizzati a ridurre l'IVA nel settore del
teleriscaldamento al 5 percento, i consiglieri regionali dal gruppo
Lega interrogano l'Assessore competente per conoscere, a fronte
delle riduzioni introdotte con i summenzionati emendamenti, quale
sia la stima sulla riduzione dei costi a carico di famiglie e
imprese valdostane.
Presidente -
Per la risposta il Presidente della Regione
Lavevaz.
Lavevaz (UV) -
Hanno delegato me a rispondere a questa
domanda. Dato che sembra essere un problemino di matematica della
maestra di quinta elementare. Non avevo capito tanto bene il vero
concetto della domanda, è chiaro che se riduciamo dal 22 al 10
percento, come, peraltro, abbiamo tutti auspicato e condiviso, ci
mancherebbe altro e siamo ben contenti che il Governo abbia
approvato quest'emendamento che ha riportato l'aliquota al 10
percento, la risposta l'ha già data lei. Purtroppo l'aumento del
costo è stato ed è ancora molto elevato, ben più del doppio: era
circa 5 euro il costo del sacco di pellet un anno fa, oggi è anche
di più di 10, circa 12-13 euro, quindi è chiaro che a fronte di una
riduzione dell'aliquota IVA, però dall'altro abbiamo un aumento
importantissimo che, di fatto, più che raddoppia il costo, anche al
netto della riduzione dell'IVA.
Chiedere quale sia sulle famiglie la diminuzione, è una domanda
un po' trabocchetto, oserei dire, nel senso che è chiaro che c'è
una riduzione sull'aliquota ma c'è comunque un aumento del doppio
del costo che le famiglie devono sostenere. Al momento i costi in
media sono esattamente quelli che lei ha detto, poi variano anche
molto velocemente di settimana in settimana, quindi indubbiamente
l'aspetto dei costi energetici è un problema che rimane per le
famiglie valdostane e per tutti.
In più c'è l'aumento generale dei costi: della benzina, del
carburante; un anno fa come oggi il costo della benzina - ho
guardato adesso mentre lei parlava - era circa 1,62 euro, oggi è
circa 1,85 euro, quindi questo vuol dire che un pieno di benzina
incide circa dieci euro in più rispetto a un anno fa.
Paradossalmente dipende anche da come il pellet uno lo va a
comprare: se lo va a comprare a bancale e fa un viaggio con il
Porter spende un viaggio, se va a comprare i sacchetti con la
macchina è chiaro che il costo del carburante incide in maniera
anche più importante, senza entrare nella polemica di questi giorni
sulle accise e sulle diminuzioni ipotizzate.
A fronte di una domanda che non mi è chiarissima, non riesco a
dare una risposta più puntuale di questa.
Presidente -
Replica il consigliere Manfrin.
Manfrin (LEGA VDA) -
Ringrazio il collega Ganis che si è
concentrato su questo tema a lungo in questo Consiglio. Abbiamo
parlato anche del teleriscaldamento che è stato anche questo
oggetto di un emendamento che questo Governo, in particolare il
gruppo della Lega, ha presentato per cominciare a incidere e a
ridurre quelle che sono le percentuali a carico delle famiglie.
Quello che volevamo sapere è se c'erano già delle stime rispetto
a quello che sarebbe stato il potenziale risparmio. È stato appena
provato, però è sicuramente interessante capire poi alla fine
direttamente quello che è e come si incide sulle famiglie.
Quello che riteniamo anche importante era fare anche un po'
un'operazione verità, che nasce purtroppo da alcuni comunicati
stampa entusiastici, ma anche alcuni post di alcuni movimenti
potremmo dire extra consiliari, extra parlamentari, che spesso
cercano di prendersi alcuni meriti che non hanno e di cui abbiamo
dovuto prendere atto. Lasciare agli atti quest'iniziativa che
spiega quelli che sono stati gli emendamenti che hanno inciso,
ritengo sia importante chiudere quest'interrogazione con una frase
di Indira Gandhi: "Mio nonno mi disse una volta che ci sono due
tipi di persone, quelli che fanno il lavoro e quelli che si
prendono il merito. Mi disse di cercare di essere nel primo gruppo,
ci sarà sempre molta meno competizione".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK