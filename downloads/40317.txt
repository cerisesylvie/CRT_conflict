Consiglio Regionale della Valle d'Aosta - Oggetto del Consiglio n. 3153 del 24 gennaio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3153 del 24 gennaio 2018 - Resoconto
OGGETTO N. 3153/XIV - Interpellanza: "Interventi di
ristrutturazione dello stabile Saint-Bénin sito nel comune di
Aosta".
Farcoz (Président) -
Point n° 16 de l'ordre du jour. Pour
l'illustration, la parole au collègue Padovani.
Padovani (CC-MOUV) -
Con questa interpellanza si vuole
portare all'attenzione di questo Consiglio due questioni che
riguardano la città di Aosta, ovvero la ristrutturazione, il
possibile utilizzo che si potrebbe fare dello stabile Saint-Bénin e
i problemi che sta incontrando ormai da tempo e che soprattutto
incontrerà nel prossimo anno il Convitto di Aosta lì adiacente.
La questione è un po' questa. In premessa bisognerebbe dire che
c'è un accordo sul Saint-Bénin tra il Comune di Aosta e la Regione
per passare di competenza da comunale a regionale la questione
dello stabile. In questo accordo c'era anche una postilla,
chiamiamola una "clausola", nella quale si diceva che di questo
stabile si doveva poi fare un utilizzo, un qualsiasi utilizzo e una
delle ipotesi poteva essere, almeno per me, quella di venire
incontro alle richieste che ormai dal lontano 2007 l'ormai ex
Rettore del Convitto ha fatto a tutti gli Assessori che si sono
succeduti in questi anni, ovvero concedere prima direttamente lo
stabile ristrutturandolo per allargare la capienza del Convitto,
Convitto che ha dei grossi problemi di capienza, tanto che già
quest'anno ha dovuto rifiutare alcuni convittori e convittrici,
convittrici che hanno un'alternativa nella struttura gestita dalle
suore, convittori che invece non hanno un'alternativa, perché non
c'è un'altra struttura pronta ad accogliere ragazzi. Mentre le
ragazze, seppur non laica come scelta, hanno un'alternativa che ha
una capienza direi proprio minima, ma almeno per qualcuna
un'alternativa esiste, per i ragazzi invece non c'è alternativa: o
il convitto, o a casa. È dal 2007 quindi che l'ex Rettore del
Convitto chiede che sia messa a disposizione dello stesso la
struttura del Saint-Bénin e, oltre a questa struttura, anche il
prato che sta tra la struttura del Saint-Bénin e quella del
Convitto, prato che è lasciato un po' allo stato brado. Sono andato
a vederlo ormai qualche settimana fa, c'era ancora l'ex Rettore.
Potrebbe essere comunque utilizzato - perché non è utilizzato - in
una maniera proficua per la struttura del Convitto. Cosa si chiede
quindi? Si chiede se è intenzione di questa Giunta iniziare la
ristrutturazione finalmente della struttura del Saint-Bénin e se
c'è la volontà di venire incontro alle richieste del Convitto per
allargarne la capienza e risolvere i problemi di tanti valdostani e
delle loro famiglie, che hanno bisogno di un posto per poter vivere
e studiare ad Aosta.
Président -
Pour la réponse, la parole à l'Assesseur
Rini.
Rini (UV) -
Collega Padovani, le rispondo molto
volentieri, anche perché ci permette di fare un po' chiarezza su
questa tematica.
Io condivido totalmente le sue osservazioni, l'accoglienza dei
ragazzi è sicuramente una criticità, soprattutto dei ragazzi che
provengono dalle vallate che hanno ovviamente più difficoltà a
raggiungere la scuola, poi c'è tutta la parte del doposcuola e
sappiamo quanto sia un'eccellenza il Convitto di Aosta. Il lavoro
fatto dall'ex Rettore Notari è un lavoro eccellente, credo che i
ragazzi glielo abbiano ampiamente riconosciuto e siamo certi che
anche la nuova Direttrice saprà portare avanti questo lavoro.
Cercherò di risponderle con un'unica risposta, perché in realtà
i due quesiti si inseriscono in un unico ragionamento complessivo.
La ristrutturazione del complesso monumentale Saint-Bénin rientra
tra quegli interventi che - come giustamente ha ricordato lei - il
Governo regionale sta valutando da anni. L'immobile - e qua ci sono
le criticità e le difficoltà che dobbiamo ricordarci e che sono lì
presenti e che hanno impedito negli anni anche di compiere diverse
scelte - è sottoposto ad un vincolo storico di destinazione. Questo
vincolo lo destina ad un uso scolastico, è un vincolo che risale al
1500 e quindi il suo utilizzo potrà e dovrà avvenire - e faccio una
mia considerazione personale: per fortuna - per le ragioni che lei
ha ben ricordato, per finalità che siano correlate con
l'istruzione. In base ad una convenzione sottoscritta che lei ha
ricordato con il Comune di Aosta, la Regione si è impegnata ad
eseguire i lavori di ristrutturazione del bene storico per
ricavarne dei locali scolastici. Lo studio di fattibilità, eseguito
su incarico della struttura Opere edili, ha messo in evidenza i
vincoli di carattere architettonico che gravano su questa struttura
derivanti dall'essere classificata come edificio monumentale.
Poiché gli interventi eseguibili sul monumento devono limitarsi
quindi al restauro conservativo per quest'ultimo vincolo che le
ricordavo, la riconversione del Saint-Bénin in edificio scolastico
risulta particolarmente problematica data la difficoltà di
ottemperare a tutte le prescrizioni previste dalla normativa in
materia di edilizia scolastica. Bisogna quindi riuscire a far
combaciare i due aspetti e questo mi creda che è un aspetto molto
gravoso, dunque salvaguardando al contempo anche l'impianto
originario del bene stesso. Mentre dunque risulterebbe difficile
riconvertire l'antico complesso in aule scolastiche - e uso il
termine "difficile" per non usare il termine "impossibile", ma in
realtà potremmo tranquillamente utilizzarlo -, sarebbe ipotizzabile
invece, data la struttura, ricavarne spazi accessori alle attività
didattiche: ad esempio, laboratori, locali amministrativi per le
due istituzioni scolastiche che hanno sede anche nel perimetro del
Saint-Bénin, quindi dando una risposta al settore istruzione nel
suo complesso.
Già nel 2015 era stata, tuttavia, valutata la possibilità di
trasformare il Saint-Bénin in stanze del Convitto regionale data la
contiguità delle due strutture. Tale ipotesi - che si riterrebbe
compatibile con il vincolo gravante sul bene, perché sempre di
istruzione trattasi - non è stata approfondita dal punto di vista
tecnico ed economico, ma, sulla base di una prima valutazione, si è
stimato che si potrebbero ricavare, in caso di recupero dell'intero
immobile, più o meno oltre 100 posti letto, quindi un numero molto
importante. L'intervento consentirebbe dunque di soddisfare
pienamente la domanda di servizi residenziali per gli studenti nel
capoluogo regionale. Sono quindi allo studio da parte della Regione
le diverse ipotesi di ristrutturazione del complesso Saint-Bénin
per decidere se trasformarlo in convitto, o se ricavarne i locali a
servizio delle istituzioni scolastiche, Liceo scientifico e
linguistico Bérard e Istituzione scolastica tecnica Manzetti.
Contestualmente si stanno valutando le possibilità di finanziamento
degli interventi, i cui costi stimati ammonterebbero a circa 8
milioni di euro. Qui concludiamo un po' la parte tecnica.
Se mi chiede anche un mio parere personale, io credo che la
strada giusta da prendere sia quella di riconversione in stanze,
quindi possibilità di dare ai ragazzi, guardo anche il collega
Restano con cui abbiamo lavorato su un progetto di accoglienza dei
ragazzi sportivi, quindi che eseguono pratiche sportive, questa
strada potrebbe dare una risposta anche a quella situazione
particolare. Credo quindi che questa sarà la strada che da qui a
breve... poi ci sarà una nuova legislatura che porterà a darà gambe
a questo progetto, ma l'indirizzo nostro, di questo Governo
regionale io credo fermamente che debba essere questo.
Presidente -
Per la replica, la parola al collega
Padovani.
Padovani (CC-MOUV) -
Assessora, io sono contento che lei
la pensi come me, però sono 11 anni che il Convitto chiede che
questo spazio venga ristrutturato e concesso. Ora, io sapevo di
questo studio che prevede di poter ricavare 100 posti letto e, tra
l'altro, come lei diceva giustamente, rispetterebbe il vincolo di
destinazione ad uso scolastico, perché il Convitto è comunque
un'istituzione scolastica, però mi chiedo quanto ci voglia per
passare dallo studio ad avere il progetto e la ristrutturazione.
Sono tanti 11 anni, non sono 2 mesi, 7 mesi. In questi 11 anni chi,
come lei, ha lavorato nell'Assessorato dell'istruzione, è stata
Assessore all'istruzione per gli anni in cui lei l'ha fatto, ha
avuto contezza del fatto che il Convitto ha sempre più problemi e
il prossimo anno ne avrà davvero tantissimi di problemi di
capienza. Quello che davvero è incomprensibile a me, ed è
incomprensibile anche a chi fuori chiede che ci siano più stanze, è
come sia possibile che non sia stato fatto ancora nulla, se non
questo studio che dà ragione a chi chiede ormai da 11 anni che
questo stabile fosse destinato ad aumentare l'ampiezza del
Convitto. Ora, al di là del fatto che il progetto sull'accoglienza
degli sportivi esiste, si stava portando avanti e ora non ho capito
perché è fermo, la ristrutturazione dello stabile andrà forse ai
miei nipoti, ma il prato non è da ristrutturare? Concedere uno
spazio di aggregazione, di ritrovo, di svago al Convitto, che non
ne ha o, meglio, ne ha, ma non ha grandissimi spazi, non penso che
richieda progetti e pensieri così lunghi, quindi almeno quello a
breve si potrebbe fare. Io poi continuo a pensare che la
ristrutturazione del Saint-Bénin poteva essere fatta tempo fa, io
credo che questa cosa confermi la mancanza di programmazione che
c'è stata in questi anni nella Giunta regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK