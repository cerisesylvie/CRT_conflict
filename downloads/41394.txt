Consiglio Regionale della Valle d'Aosta - Oggetto del Consiglio n. 528 del 21 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 528 del 21 marzo 2019 - Resoconto
OGGETTO N. 528/XV - Reiezione di mozione: "Promozione di una
campagna per l'utilizzo di assorbenti lavabili e riutilizzabili e
costituzione di un tavolo di concertazione con gli Ato piemontesi
per una gestione congiunta del trattamento del rifiuto
medesimo".
Rini (Presidente)
-
Passiamo ora al punto n. 35
dell'ordine del giorno. Per l'illustrazione, la parola al collega
Vesan.
Vesan (M5S)
- In Valle d'Aosta nel campo dei rifiuti sono
stati fatti enormi passi avanti, come ci ha già illustrato
ripetutamente in quest'Aula l'Assessore competente. Anche i
risultati della raccolta differenziata sono migliorati tantissimo,
specialmente negli ultimi anni grazie sia al lavoro della Regione
ma soprattutto al lavoro di chi si è occupato di gestire il
servizio di raccolta e trasporto. Siamo ormai vicini a livelli
intorno al 70% di raccolta differenziata, però non bisogna fermarsi
a lustrare le medaglie, bisogna valutare come si può andare avanti
e come fare ancora meglio. Sulla scorta di questo, c'è una
procedura che riguarda sostanzialmente l'analisi merceologica della
frazione indifferenziata, quella che non viene separata e che
tristemente va ad alimentare la discarica di Brissogne. Vado
avanti, ringrazio quei sei o sette Consiglieri che pazientemente
ascoltano...
Presidente
- Colleghi, invito chi non è interessato ad
uscire dall'Aula ma chi sta in Aula a consentire al collega di
poter parlare e a chi ha voglia di ascoltare di poter
ascoltare.
Vesan (M5S)
- ... è importantissimo valutare ai fini del
miglioramento proprio che cosa c'è nel bidone della raccolta
indifferenziata. Queste sono analisi periodiche che vengono fatte
direttamente presso la discarica di Brissogne, vengono fatte anche
direttamente dalle
Unités
in fase di raccolta e gli ultimi
dati disponibili, almeno quelli in fase di stesura del piano nel
2015, dicono che nell'indifferenziato c'è ancora un 24% di carta e
cartone, un 17% di imballaggi in plastica e un 9% di materiale
assorbente igienico. Possiamo migliorarci andando a tirare fuori
dalla raccolta indifferenziata tutto quello che è già adesso
differenziabile ed è sulla scorta di questo che dal 2015 siamo
migliorati fino all'attuale punto, perché abbiamo cominciato a
mettere nel bidone della differenziata cose che prima buttavamo con
un po' di disprezzo nei confronti di chi gestiva questo servizio
nell'indifferenziata, la carta e il cartone si sono spostati dal
bidone grigio agli appositi contenitori, gli imballaggi in plastica
sono finiti nel multimateriale. Cosa possiamo fare per migliorare
da un punto di vista normativo e organizzativo, perché le persone
che ancora buttano plastica, carta e cartone nell'indifferenziato
possono essere solo sanzionate da parte dei controlli fatti sia
dalla Polizia locale che dalla Forestale, ma tutti quelli che
buttano questo consistente quantitativo di assorbenti igienici
dentro l'indifferenziato non hanno altre strade, perché il piano
regionale non prevede tristemente alcunché, se non un generico
invito a ridurre i rifiuti difficilmente affrontabile con chi con
questi prodotti si deve confrontare. A questo punto, nonostante
tutti i miglioramenti fatti sulla raccolta differenziata, noi ci
troviamo a buttare nella discarica di Brissogne 2000 tonnellate
all'anno di pannolini, pannoloni e assorbenti igienici. Sono dei
quantitativi enormi che in metri cubi riempiono praticamente la
nostra discarica, sono diventati la componente fondamentale, una
componente tristemente marcescibile e che quindi peggiora anche la
gestione della discarica medesima.
È importantissimo per noi riuscire a ridurre ulteriormente la
frazione indifferenziata perché sul territorio regionale esiste una
sola discarica: quella a Brissogne, in cui abbiamo cominciato a
riempire il quarto lotto e, fintanto che non riusciremo ad arrivare
ai rifiuti zero - e purtroppo i passi avanti ci sono ma sono ancora
troppo lenti -, andremo a riempire questa discarica e il rischio è
che questa discarica si esaurisca prima di essere riusciti a
trovare una soluzione definitiva al problema dei rifiuti, a quel
punto bisognerà trovare spazio per un'altra discarica o portare i
rifiuti fuori Valle non risolvendo il problema ma spostandolo solo
fuori.
Che cosa può essere fatto per il problema legato ai materiali
assorbenti? Esistono soluzioni diversificate, adottate in varie
parti del mondo e dell'Italia. Una prima procedura assoluta è
quella che va nella riduzione totale dei rifiuti, cioè l'uso di
materiale assorbente lavabile. Esistono i
kit
di pannolini
lavabili per i bambini, esistono anche gli assorbenti, esistono le
coppette interne ed esiste anche questo tipo di materiale anche per
gli anziani. Probabilmente questo tipo di soluzione, ancorché
comportando un lavoro grande e importante per le famiglie che lo
adottano, è comunque una soluzione che, come ha potuto sperimentare
chiunque si trovi a confrontarsi con un bambino piccolo che produce
pannolini sporchi a una frequenza impressionante, comporta una
riduzione drastica della propria produzione di rifiuti
indifferenziati, anche del 70-80%. Esistono anche soluzioni
sperimentali, sono state attivate, non sono ancora sufficientemente
operative e diffuse ma, come esiste un servizio di lavanderia per
la ristorazione e l'alberghiero, stanno nascendo in Italia - e sono
già sperimentati in molte parti - dei servizi lavanderia che
forniscono lo stock di materiale assorbente lavabile e provvedono
al periodico ritiro, al lavaggio, alla disinfezione e alla
riconsegna; potrebbe essere una delle strade perseguibili anche in
Valle d'Aosta, almeno per quello che riguarda le utenze domestiche.
In Valle d'Aosta esiste una filiera differenziata per il materiale
assorbente: quella dell'
Unitè
Grand-Combin
, che ha
deciso di attivare un servizio raccolta, che si traduce in una
gestione tariffaria per cui la raccolta è separata ma non si
traduce nella risoluzione del problema dello smaltimento, perché
tristemente sono sempre destinati a finire in discarica. Ci sono
altre soluzioni, una è quella dei pannolini compostabili, anche
questi esistono per tutte le diverse tipologie di materiale
assorbente e possono essere a questo punto recuperati come compost,
senza incidere sulla discarica di Brissogne. Sappiamo tutti quali
sono i problemi legati ai materiali compostabili, ne abbiamo
parlato due oggetti fa, però è comunque una soluzione grazie alla
quale la nostra discarica non si riempirebbe. Una terza soluzione
esiste solo a livello... vorrei dire sperimentale, anche se non è
più così: la Provincia di Treviso è riuscita, grazie al fatto che è
partita tantissimo tempo fa nell'ottica della riduzione dei
rifiuti, a farsi costruire un impianto con la collaborazione della
Faber. La Faber è un'enorme multinazionale che, combinazione,
produce pannolini usa e getta e che, di fronte alla possibilità di
vedersi soppiantate quote di mercato consistenti dai pannolini
lavabili e dai pannolini compostabili, ha deciso di voler dare
dimostrazione del fatto che i pannolini possono essere in realtà
riciclati
tel quel
. L'impianto è stato ormai costruito da
cinque anni, ci sono voluti tre anni affinché la Regione Veneto
arrivasse a definire l'autorizzabilità sull'utilizzo di questo
impianto, perché il materiale assorbente non prevedeva in nessuna
maniera una definizione legale della fine vita come rifiuto e,
sulla scorta di questo, tutto questo materiale non veniva ammesso
alla reintroduzione in una filiera utilizzabile. In realtà, questa
grossa apparecchiatura sterilizza completamente i pannolini, li
lava e con l'acqua di lavaggio il materiale contenuto fa
esattamente la stessa fine che fa quello prodotto da ognuno di noi
che non usa i pannolini: finisce in un depuratore e viene lavato e
depurato, mentre i pannolini e pannoloni
tout court
, dopo la
sterilizzazione e il lavaggio, vengono tritati e separati nella
frazione cellulosica del materiale assorbente, alla fine cellulosa
destinata a produrre altra carta e nella frazione plastica
destinata al recupero della plastica. È già così da cinque anni,
funziona formalmente e ufficialmente solamente da due, però esiste
ed esiste con un bacino di utenza grande: la Provincia di Treviso
ha un bacino utenza di 540 mila abitanti equivalenti.
Inevitabilmente non è pensabile una struttura di questo tipo per il
territorio regionale della Valle d'Aosta, dove la produzione di
questo materiale è naturalmente molto inferiore ed è molto diffusa,
sarebbe particolarmente costoso favorire una raccolta capillare.
L'Amministrazione regionale - dimostrando che, come un famoso
slogan
pubblicitario, la Valle d'Aosta non è un'isola -, per
quanto riguarda la gestione dei rifiuti, al fine di recuperare i
rifiuti e a vantaggio dell'ambiente della Valle d'Aosta, ma non
solo, però potrebbe farsi parte attiva dimostrandosi per una volta
davvero un
flambeau pour les autres peuples
, andando a
cercare l'accordo con i limitrofi sub-Ato piemontesi, il numero 2 e
il numero 3, che corrispondono sostanzialmente al Canavese e alla
Provincia di Vercelli, che hanno dimensioni tali per cui questo
impianto potrebbe essere realizzabile e questo tipo di soluzione
potrebbe essere affrontata in modo congiunto con i nostri vicini di
casa. Questo non avviene un po' per questa volontà autarchica di
gestirci i rifiuti tutti da noi in Valle d'Aosta, un po' perché la
nostra base legislativa, il nostro piano rifiuti non considera in
nessuna maniera questo tipo di soluzione. L'unica cosa che viene
considerata è un piano di riduzione dei rifiuti finalizzato
all'incentivazione del materiale lavabile.
Con questa mozione noi vogliamo invitare questa maggioranza a
essere un po' più coraggiosa su un argomento che, ancorché
pruriginoso... vedo che molti dei colleghi preferiscono scappare
piuttosto che parlare di questa cosa... quindi si sentono un po' a
disagio e ritengono che sia un problema assolutamente superfluo,
come spesso e volentieri sono considerati dei problemi superflui
quello delle acque reflue e quello dei rifiuti in generale,
peccato.
Con questa mozione quindi noi invitiamo la maggioranza
regionale, e nella fattispecie l'Assessorato competente in materia
di ambiente, ad attivare una campagna reale per quello che riguarda
la riduzione del rifiuto con l'utilizzo del materiale assorbente
lavabile. Ricordo che, mentre in altri ambiti territoriali omogenei
i
kit
di pannolini lavabili vengono forniti gratuitamente
alle neo mamme, in Valle d'Aosta questo è successo esclusivamente
in pochi comuni e grazie all'iniziativa della singola
Amministrazione comunale particolarmente visionaria. Sarebbe
possibile far avere questi kit anche per quello che riguarda gli
anziani, insieme o al posto dei tanti kit di materiale assorbente
che l'USL già passa ai nostri anziani e che passano direttamente
dall'investimento nella nostra sanità al disinvestimento della
gestione nella nostra discarica. Sarebbe indispensabile
l'aggiornamento del piano rifiuti, anche per valutare i sistemi di
raccolta differenziata almeno per le grandi utenze selezionate: gli
ospedali, le microcomunità per anziani e gli asili-nido e le
garderies
. Io mi sono occupato per anni della raccolta
differenziata dei rifiuti e anche tristemente di quella
indifferenziata nell'
Unité Mont-Cervin
,
oltre che
della gestione della microcomunità di Pontey, che ha cinque
cassonetti per l'indifferenziata da 660 e sono il suo porta a
porta, cinque cassetti da 660 vuol dire 3 metri cubi di roba che
due volte la settimana va a riempire la discarica di Brissogne. È
tantissimo, se riuscissimo a intercettare almeno questi flussi,
destinando questi rifiuti a un'altra soluzione, qualche possibilità
per ridurre in modo consistente la raccolta indifferenziata
l'avremmo.
Infine l'ultima possibilità è veramente quello più visionario e
più difficile, perché dovrebbe comportare per questa maggioranza
autonomista, che vuol gestirsi i rifiuti tutti da soli in casa
propria, il fare un passo avanti nei confronti di altre realtà
regionali, ma questa potrebbe essere una soluzione veramente
importante per i cittadini valdostani.
Dalle ore 18:40 assume la presidenza il Vicepresidente
Distort.
Distort (Presidente)
- Qualcun altro dei proponenti della
mozione vuole aggiungere qualcosa come presentazione? Allora
apriamo il dibattito generale in Aula. Qualcuno si prenota per il
dibattito generale? La parola alla collega Minelli.
Minelli (RC-AC)
- Un brevissimo intervento anche per
annunciare il nostro voto che sarà un voto positivo alla mozione
che pone all'attenzione del Consiglio, e in particolare alla
riflessione che tutti facciamo nell'ambito di una politica corretta
per la riduzione e la differenziazione dei rifiuti, un argomento
che è importante e che è anche complicato. Noi condividiamo quanto
espresso dal collega Vesan, nelle premesse e nell'impegno della
mozione. Abbiamo un'unica perplessità ma, come ho detto voteremo
ugualmente la mozione, che riguarda il primo punto
dell'impegnativa, cioè la dotazione da parte dell'USL di forniture
riutilizzabili per quanto riguarda i pannoloni per l'incontinenza
degli anziani. Chi ha persone anziane in casa e in famiglia sa
benissimo che questo è sicuramente un obiettivo difficile da
raggiungere, quindi è importante che nelle strutture che hanno
numeri grandi e che possono organizzarsi meglio vengano forniti
questi dispositivi. Nel caso in cui questa mozione venisse presa in
considerazione, sarà più complicato riuscire a operare presso i
privati, perché è oggettivamente un impegno gravoso quello che le
famiglie dovrebbero sostenere dato che già la cura di una persona
anziana in casa non è semplice, spesso bisogna ricorrere all'aiuto
di personale che non fa parte della famiglia, del nucleo familiare,
quindi questo io credo che sarà particolarmente difficile.
Riteniamo però che sia quello che è stato illustrato dal collega
Vesan per quanto riguarda le necessità, sia le richieste vadano
nella direzione di una corretta politica di gestione dei rifiuti e
della differenziazione.
Presidente
- Ha chiesto la parola il collega Bianchi.
Bianchi (UV)
- Sicuramente il problema dei rifiuti è un
problema annoso e quindi qualsiasi soluzione per non produrre
rifiuti, come ho avuto modo già nella mozione della collega Pulz di
esplicitare, è sicuramente giusta, però voglio ricordare al collega
Vesan - ma sicuramente ne è al corrente - tutta una serie di
riunioni che sono già state fatte in passato con gli interlocutori
per quanto riguarda i pannolini lavabili. Posso affermare in
maniera decisa e chiara che il progetto non è andato avanti non
perché la politica non lo voleva portare avanti ma perché proprio
la più grande contrarietà - poi la collega Minelli ha parlato delle
famiglie, e sicuramente ci sono problemi -, c'è proprio anche
all'interno degli asili-nido, o comunque delle tate familiari, o
via dicendo: c'è la problematica proprio del personale che si è
rifiutato, se vi ricordate, avevamo portato il rapporto 1 a 8, se
pensate anche a quest'aggiunta di lavoro, è chiaro che... Avevamo
fatto anche delle audizioni di pediatri che chiaramente dicevano
che questa soluzione avrebbe portato comunque a dei risvolti ottimi
per i bambini, che molto probabilmente avrebbero abbandonato i
pannolini prima, però abbiamo trovato delle grandi difficoltà a
portare avanti proprio questo progetto. È quindi sicuramente
un'idea ma molto probabilmente è difficile da adottare sul
territorio proprio per il nostro contesto.
Presidente
- Ha chiesto la parola l'Assessore Certan.
Certan (ALPE)
- Intervengo nel dibattito generale perché
credo che con questa mozione il collega Vesan abbia introdotto un
tema che è complementare a quanto già trattato prima sui rifiuti.
Credo che il modo migliore, anche per quanto riguarda questa
particolarità dei rifiuti, sia quello del non produrli, più che poi
capire come riuscire a smaltirli. Credo che però, ed in parte il
collega Bianchi lo ha toccato questo argomento e anche la collega
Minelli, sia un fattore culturale riuscire a invertire il percorso
e la crescita anche della produzione dell'utilizzo di questi
assorbenti, e credo che in questo ha fatto bene a sensibilizzare la
politica perché, per cambiare, invertire, da un punto di vista
culturale, certe abitudini, si deve in qualche modo sensibilizzare
anche in questo modo. Ritengo che ci siano diverse alternative, io
credo che in molti casi ci si stia indirizzando in questi modi, ci
sono coppette in silicone che sono riutilizzabili molto più
igieniche rispetto ad assorbenti, che comunque creano poi comunque
problemi sanitari; fanno parte però di un'igiene personale e di una
cultura purtroppo personale che a volte non è facile riuscire a
indirizzare. Io credo che su questo - poi comunque il collega
Chatrian sicuramente entrerà in merito - sia importante l'azione
sinergica di tutti e soprattutto dei sanitari, perché sicuramente
la sensibilizzazione è possibile.
Presidente
- La discussione generale è ancora aperta, c'è
qualcuno che chiede la parola? La parola alla collega Pulz.
Pulz (ADU VDA)
- Vorrei far notare ai colleghi
Consiglieri maschietti che l'universo femminile è discriminato
anche nell'uso di un bene primario e indispensabile quale
l'assorbente igienico. Ebbene sì, assorbenti e pannolini ma non i
vostri rasoi restano beni di lusso. L'IVA per questi prodotti
igienici in Italia è tra le più alte del mondo, siamo al 22%,
mentre diverso è il destino dei rasoi da barba, che sono
considerati invece un bene primario con aliquota al 4%. A
differenza di prodotti come il tartufo o i francobolli da
collezione, che hanno ottenuto un'imposta agevolata al 10%, i
prodotti femminili, così come i pannolini anche per neonati, non
hanno ancora subito una riduzione dell'aliquota. Forse anche alcuni
di voi hanno seguito sabato scorso, insieme ad altre migliaia di
italiani, il programma televisivo "Presa Diretta", andato in onda
su Rai 3, e in quell'occasione forse avete sentito citare per la
prima volta l'impianto di Lovadina di Spresiano che ricicla
pannolini e pannoloni recuperando materie seconde come la plastica
e la cellulosa sterilizzate. Questa è una meraviglia della
tecnologia italiana, un impianto che pare sia unico al mondo, fatto
dopo anni di studio e di progettazioni e inaugurato nel marzo 2015
presso il Consorzio veneto Contarina che questa mattina abbiamo già
citato e cofinanziato con fondi europei.
Se l'impianto di Spresiano rimane un miraggio - perché di sicuro
non possiamo averlo a Valpelline, almeno per alcuni anni ancora, in
particolare per le Regioni italiane del nord-ovest forse -, non si
può dire lo stesso per il modello emiliano, che è facilmente
importabile nella nostra piccola regione. A proposito di iniziative
che sono importabili a cui noi dovremmo ispirarci, ci sono progetti
diventati in breve tempo dei veri e propri modelli da imitare.
Allora vorrei spendere due parole su questi modelli per dirci un
po' come può nascere un'idea per ridurre uno dei rifiuti non
riciclabili più prodotti al mondo, perché è vero quello che diceva
il collega Bianchi: è un problema difficile da risolvere ma a volte
parlando con persone che vengono da altre regioni, che hanno altri
vissuti, si possono trovare delle soluzioni. Una cooperativa di
Bologna, una cooperativa sociale con un nome bellissimo: Eta Beta,
ha realizzato un progetto unico nel suo genere conciliabile secondo
l'ecosostenibilità, questo progetto si chiama "Progetto lavanda".
Questo servizio nasce in via sperimentale nel 2009 grazie alla
collaborazione con l'Università degli studi di Bologna. Cos'è il
"Progetto Lavanda"? È un servizio di lavaggio e noleggio di
pannolini ecologici lavabili e poi riutilizzabili. Si rivolge a
pubbliche Amministrazioni, quindi anche a noi, a enti, a società
cooperative che gestiscono i nidi d'infanzia. Ha inoltre
l'obiettivo di aprirsi gradualmente alle famiglie per offrire anche
a loro il servizio di lavaggio e di noleggio, quindi di lava-nolo.
Come funziona? Il "Progetto Lavanda" offre il servizio di lavaggio
del pannolino in stoffa, il suo ritiro una volta usato e la
consegna del pulito. Il bambino quindi arriva al nido con il suo
pannolino, durante la giornata viene cambiato con quello lavabile
in stoffa e solo nell'ultimo cambio, prima di tornarsene a casa,
indosserà un pannolino monouso compostabile fornito dal servizio.
Questi pannolini vengono lavati con detergenti a basso impatto
ambientale, senza l'uso di cloro e a temperature che non superano i
62 gradi. I capi vengono poi asciugati con un processo che ne
garantisce la perfetta sanificazione in asciugatrici che sono
alimentate a gas e poi vengono imballati in apposite confezioni per
la consegna successiva. Lo scopo di questo progetto è promuovere
l'utilizzo dei pannolini lavabili e avvicinare anche i genitori a
una scelta ecologica, economica e salutare. La cooperativa quindi
ha allestito un pannolinoteca nella sua sede, con l'obiettivo di
dare un supporto nella scelta del modello più adatto alle singole
esigenze familiari attraverso appunto una prova diretta di questi
pannolini in stoffa. È ovvio, non sto a dilungarmi, che è un
progetto che presenta notevoli vantaggi anche socio-ambientali:
quest'attività contribuisce a creare opportunità di lavoro per
persone svantaggiate che operano in questo servizio di lavaggio e
di consegna e così allo stesso tempo si ridà dignità a persone che
altrimenti magari sarebbero in carico alle Amministrazioni
pubbliche. Questo "Progetto Lavanda" aumenta il benessere sociale,
oltre che anche la riqualificazione del territorio, incentiva
comportamenti responsabili, che dovrebbero interessarci molto, come
anche il rispetto dell'ambiente, come anche la riduzione dei
rifiuti. Sappiamo che nei primi tre anni di vita, come diceva già
il collega Vesan, che è esperto perché ha molti figli, ogni bambino
utilizza circa 5 quintali di pannolini usa e getta, che corrisponde
in tutto a 5 mila pannolini in Italia. Ogni giorno vengono gettati
6 milioni di pannolini monouso che impiegano 500 anni a decomporsi.
Questo progetto è nato per la salute del bambino, per la
salvaguardia dell'ambiente, per un mondo pulito, salutare, in
armonia con la natura.
C'è poi da dire una cosa per le eventuali giovani mamme che
fossero magari all'ascolto, a me sarebbe piaciuto saperlo ai tempi
quando avevo la bambina piccola: il contatto con materiali naturali
come la fibra di cotone è un beneficio per la pelle delicata dei
bambini, diversi studi a livello internazionale dimostrano che il
pannolino in stoffa aiuta il bambino a raggiungere più velocemente
l'autonomia perché i bambini percepiscono chiaramente la sensazione
di bagnato o asciutto. Nel 2013 la sperimentazione si è conclusa e
quindi ha preso il via il servizio.
C'è ancora da aggiungere un altro dato importante: prima
dell'inizio dell'anno scolastico questo servizio viene presentato
alle educatrici e ai collaboratori in modo che tutti quanti siano
formati.
Perché vi ho stressati con questo progetto? Sempre perché è
l'esempio di qualcosa di realizzabile, che è già stato realizzato
altrove e che magari si può adottare come modello estendendolo ai
nidi, alle
garderies
, alle tate familiari del nostro
territorio e già avremmo un impatto considerevole sul quantitativo
dei pannolini usati. La realtà di Bologna non è l'unica in cui si
tenta di conciliare l'etica ambientale, il benessere per il bambino
e anche il costo per la famiglia, ci sono molte altre esperienze di
questo tipo solo rimanendo all'Italia, esperienze che ci
rassicurano e che ci incoraggiano nel constatare che lentamente si
è messo in atto un cambiamento culturale e ambientale
irreversibile, e i nostri giovani ce lo ricordano e sono molto più
avanti di noi che li critichiamo, non io di certo.
In Valle d'Aosta ci sono stati degli sforzi, qualcuno lo ha
detto, ci sono stati i Paesi, per esempio, di Champorcher e Gressan
che hanno tentato di regalare i famosi
kit
di pannolini
lavabili ai nuovi nati, però non c'è stato un vero esito positivo,
sono state un po' deluse le aspettative e forse gli amministratori
alla fine hanno pensato che fosse meglio abbandonare l'iniziativa,
perché magari alla nuova proposta è venuto a mancare
l'affiancamento di una campagna informativa, che è importantissima
e anche un coinvolgimento della rete intorno alle famiglie, ai
giovani genitori, quelli sono elementi necessari per innescare un
cambiamento: la comunicazione, l'informazione, il sostegno alle
famiglie. Pensiamo che siano ora maturi i tempi per rilanciare
questa proposta, che è in perfetta sintonia con la questione
importantissima e urgente dei cambiamenti climatici e delle
soluzioni da mettere in atto, perché noi così contribuiremmo alla
riduzione considerevole della produzione di CO2, che avviene anche
per via dell'uso dei pannolini.
Faccio un po' di sano campanilismo giusto per terminare la
questione, l'
Unité Grand-Combin
ha sperimentato e sta
sperimentando ancora il bidone a parte - non so se si possa dire
così -, comunque poi tutto quanto finisce nella stessa discarica.
Non abbiamo un impianto di riciclaggio e forse prevedere questo
impianto da noi sarebbe impossibile per i numeri che abbiamo,
allora l'unica soluzione è trovare dove portare tutto quanto, però
separare, come sta avvenendo nell'
Unité Grand-Combin
, i
pannolini e pannoloni da tutto il resto dei rifiuti, ha molto
senso, perché si può anche solo capire quanto di fatto
impattano.
Anch'io ho qualche problema sul primo punto, come diceva la
collega Minelli, pur essendo cofirmataria, perché non vorrei che
poi alla fine il lavoro ricadesse quasi interamente sulle donne,
pensiamo soprattutto non tanto ai bambini in questo caso, forse più
agli anziani, perché è vero che ci sono dei papà molto
collaborativi, com'è stato il collega Vesan, ma io sinceramente non
ne ho visti molti in giro, speriamo che ci siano effettivamente non
solo nella sua testa.
Riprendo poi quanto diceva l'Assessore Certan, che è molto
interessante, ci sarebbe da fare a parte il discorso della
cosiddetta "
mooncup
", la cui esistenza andrebbe promossa
soprattutto presso magari le ragazze, le studentesse, perché quella
è una soluzione ecologica improntata al concetto di riuso e anche
si muove in un'ottica di contrasto a questa
Pink Tax
di cui
dicevamo prima, che non colpisce i rasoi ma colpisce come al solito
le donne perché quella è un'alternativa sana, economica e
rispettosa del mondo femminile.
Presidente
- Ricordo che è ancora aperto il dibattito
generale, se qualche Consigliere intende intervenire, chieda la
parola. In assenza di interventi dichiaro chiusa la discussione
generale e lascio la parola al Governo nella figura dell'Assessore
Chatrian.
Chatrian (ALPE) -
Per quanto riguarda l'ambiente, la
questione rifiuti, la prevenzione, il perimetro è molto ampio e ho
ascoltato attentamente gli interventi dei proponenti, la
suggestione anche del collega Bianchi, ho avuto modo di trovare
traccia del percorso che era iniziato a livello di Amministrazione
regionale a fine 2013-inizio 2014 per poi avere inserito in parte
anche all'interno proprio del piano regionale l'allegato proprio
del progetto pannolini nel 2015. Parallelamente la collega Pulz ha
messo in evidenza diversi consorzi soprattutto che hanno già messo
in campo delle azioni tipo Contarina - e io ho avuto modo di
visitarlo ma soprattutto di incontrare i vari tecnici e i vari
funzionari -, stesso passaggio nella Valle di Fiemme, nella Fiemme
Servizi dove da diversi anni, dal punto di vista ambientale, stanno
forzando molto mettendo in campo delle azioni molto puntuali e
forti passando per il porta a porta, raggiungendo delle percentuali
molto alte di differenziata, ma nello stesso tempo adesso iniziano
ad avere delle difficoltà legate ai costi.
Al di là di quello, non vorrei uscire dal testo della mozione
che è stata presentata ai colleghi. Ci sono in Italia decine di
iniziative quasi totalmente avviate dai singoli Comuni afferenti
alla prevenzione della produzione dei rifiuti quali pannolini,
assorbenti e pannoloni. Ho avuto modo di prepararmi nel cercare non
solo di rispondere ma di fare una fotografia attenta e aggiornata e
quasi in tutti i posti sono i Comuni o i sub-Ato al massimo ad aver
cercato di mettere in campo delle azioni. La maggior parte delle
iniziative coinvolge le diverse strutture che maggiormente
utilizzano pannolini usa e getta, quali asili-nido, reparti
ospedalieri, pediatrici, reparti neonatali e reparti maternità dove
ci sono i numeri. Tutte le iniziative sono accompagnate da momenti
di informazione, formazione, come oltretutto è stato fatto nel
2013, 2014 e 2015, da noi rivolti agli operatori e alle mamme,
sovente anche nei corsi di preparazione al parto vengono proposti
momenti informativi alle future mamme. Le iniziative sono
accompagnate qualche volta da provvidenze economiche volte
principalmente all'acquisto di un primo
ki
t di pannolini
lavabili ma sovente poi il secondo passaggio non va a buon fine,
questo secondo dati e soprattutto resoconti a seguito
dell'investimento fatto da Comuni, o Enti, o aziende comunque
sempre pubbliche. In alcuni casi, quando il progetto è avviato in
strutture pubbliche di accoglienza di bambini tipo asilo-nido a
livello sperimentale, l'Ente pubblico si accolla l'onere del costo
di acquisto dei pannolini lavabili per il periodo di durata della
sperimentazione. L'alternativa a queste iniziative, praticamente
tutte simili e concentrate nel nord e centro Italia, è la raccolta
differenziata dei pannolini e pannoloni biodegradabili domestici,
servizio però che al momento si conclude dappertutto comunque con
lo smaltimento sovente, non ho la certezza, in discarica o in
impianto di termovalorizzazione del rifiuto. Qualche tecnico mi
potrebbe riprendere per essere andato fuori dal seminato, ma faccio
presente che non sono un tuttologo e che ho cercato di avere una
fotografia aggiornata. La differenziazione di fatto viene promossa
solo per poter applicare agli utenti, ai produttori di tali rifiuti
delle riduzioni sulla TARI, cioè a livello di Italia centrale e di
nord Italia fino ad oggi il punto di caduta è avere la possibilità
di una riduzione sulla TARI. In Italia ma attualmente anche in
Europa esiste un solo impianto di trattamento e recupero dei
pannolini: quello di Vedelago in provincia di Treviso. L'impianto è
sperimentale - quindi questi non sono gli ordini di grandezza ma è
proprio la fotografia dal punto di vista gestionale - ed è
operativo da pochissimo tempo, ha una potenzialità in termini di
trattamento tale da assicurare il servizio di recupero solo per
alcune province del Veneto. Il progetto pannolini, allegato al
programma regionale di prevenzione dei rifiuti, è assolutamente
raffrontabile a qualunque delle iniziative avviate in diversi
comuni: questo per dire che è compatibile comunque con tutta una
serie di azioni. A tutte le iniziative viene richiesta la piena
collaborazione di diversi operatori coinvolti: operatori delle
strutture ospitanti i bambini, i dipartimenti, i pediatri, i
responsabili delle strutture e le famiglie. È necessario inoltre,
sempre con il coinvolgimento di tutti gli operatori, avviare
campagne e iniziative puntuali di informazione. Il progetto
regionale di individuazione ad ampio raggio si concretizzava anche
con un uso sperimentale dei pannolini lavabili in asilo-nido di chi
aderiva in via volontaria al progetto, gli oneri per la
sperimentazione erano previsti a carico dell'Amministrazione
regionale. Come dicevo, praticamente ad oggi nessun progetto pilota
è andato a buon fine, anzi, si è arenato per la poca richiesta
dall'altra parte. Fra le azioni più importanti di sensibilizzazione
vi era stata la richiesta di prevedere, nell'ambito dei corsi di
preparazione al parto, alcune ore informative sugli aspetti di
natura igienico-sanitaria e di tutela ambientale connessi con
l'utilizzo di pannolini lavabili. C'è una criticità, e questa non è
secondaria, al momento non è comunque possibile pensare a un
servizio di raccolta specifico e di avvio al recupero dei
pannolini, assorbenti e pannoloni essendoci un solo impianto,
questa è una criticità ma, quando c'è una criticità, si possono
comunque trovare delle potenziali soluzioni... non solo in Italia
ma in Europa peraltro è ancora autorizzato in via sperimentale e
tale impianto ha una potenzialità di trattamento che non consente
di ricevere rifiuti da altre regioni. Considerato che una raccolta
differenziata porterebbe in ogni caso al momento allo smaltimento
di tali rifiuti, gli interventi in tale settore dovranno riguardare
la promozione dell'utilizzo di pannolini lavabili e promuovere
quindi la riduzione del rifiuto prodotto. In sintesi ad oggi c'è
una seconda criticità operativa e oggettiva, poi magari c'è anche
la soluzione, ad oggi non c'è. Abbiamo verificato anche la presenza
di eventuali iniziative da parte delle
Unités
afferenti la
promozione dei pannolini lavabili. Ad oggi - lo diceva il collega
Vesan - abbiamo una
Unité
che ha messo in campo un'azione
nella proposta di campagna sui pannolini lavabili, è una campagna
che sostanzialmente prevede l'erogazione di un contributo di 80
euro - in alcuni casi la spesa effettiva documentata è persino
superiore - per ogni nuovo nato nel territorio dell'
Unité
a
ogni soggetto richiedente, genitore o tutore. Specifico che nel
corso degli anni è stata poi inserita anche la possibilità di
richiedere comunque il contributo anche per i bambini con al
massimo 12 mesi seppur non residenti dalla nascita. I numeri sono
molto molto limitati, se a qualcuno interessa, sono i seguenti:
2011 (8), 2012 (24), 2013 (17), 2014 (17), 2015 (10), 2016 (8),
2017 (15) e 2018 (5).
Al di là di questo ultimo passaggio - non è comunque un'azione
che ad oggi un sub-Ato mette in campo solo per promuovere, viene
previsto anche un aiuto, un contributo - la questione indubbiamente
è tutta da valutare attentamente riprendendo il
dossier
in
mano, anche perché, come vi dicevo, nel nord Italia ci sono casi
comunali o di associazioni di Comuni che danno un certo servizio,
un certo sostegno, un certo aiuto, un certo incentivo ma,
dall'altra parte, c'è ancora quella criticità che vi dicevo prima
legata allo smaltimento. Il pubblico è partito qualche anno fa nel
cercare di dare gli strumenti, la politica aveva dato un indirizzo,
le strutture avevano messo in campo delle azioni e delle misure, ma
dall'altra parte non ci sono state risposte. Bisognerebbe quindi
non partire da zero ma fare una fotografia attenta, un incontro
operativo io direi con i sub-Ato da una parte, che sono poi gli
operativi sul campo, e l'Azienda USL. Mi sono raccordato con il
collega Baccega per comunque confrontarsi e capire se ci sono le
condizioni, quali sono, in che maniera, con che punti di caduta,
cioè che tipo di soluzioni e a quel punto capire se possiamo magari
mettere in campo un progetto pilota, potremmo metterne in campo
anche altri, però guardiamo anche altri enti, altri Comuni, come vi
dicevo, che li hanno messi in campo. Qualcuno sta tornando
indietro, qualcuno è più bravo, riesce a dare delle risposte
puntuali, non dimentichiamoci della criticità forse più importante:
quella legata allo smaltimento. Non vorrei deludere il collega
Vesan ma non ho avuto modo di fare in queste settimane una
fotografia più chiara e nitida sia con i sub-Ato che con l'Azienda
USL; prenderci oggi degli impegni senza sapere se ci sono delle
condizioni non mi sembra né corretto, né di buon gusto. Se voi
intendete mantenere la mozione, quindi ci asterremo; altrimenti vi
inviterei a ritirarla ma per una mancanza in questo caso di
fotografia aggiornata e soprattutto per valutare le eventuali
possibilità non tanto nel nostro piano ma con i sub-Ato, l'unico
caso che vi ho citato è quello della Grand-Combin e l'altro con
l'Azienda USL, dove invece bisogna mettere in campo sia la parte di
azione ma anche la parte legata alla natura economica. Senza
dimenticarci dell'ultimo pezzo - lo diceva bene il collega Vesan -:
quello dello smaltimento, che non è assolutamente secondario. Con
tutto il rispetto non solo della proposta che fate, che non
sottovaluto, dobbiamo avere la possibilità di poterci confrontare
con i vari attori specifici sul territorio.
Presidente
- Per la replica, ha chiesto la parola il
proponente collega Vesan.
Vesan (M5S)
- Su questo argomento scopro quasi con
imbarazzo che aveva cominciato a lavorare l'Assessore Bianchi,
l'Assessore Chatrian è il quarto Assessore all'ambiente dopo
l'Assessore Bianchi e la "bandiera Bianchi", già issata dopo un
colloquio con le assistenti, è quella che sventola ancora sul
vessillo dell'Assessorato dell'ambiente. Ci sono delle difficoltà
su questo tipo di raccolta di gestione, è vero e sacrosanto,
infatti è una delle ultime frazioni che stiamo cercando di tirare
fuori dall'indifferenziato, però ci sono delle soluzioni, ci sono
delle possibilità e mi sembra che invece non ci stiamo applicando
in quest'ambito. Fondamentale per la riuscita in questo settore è
prima di tutto la volontà, che mi sembra sia la parte che manchi di
più, infatti non c'è nemmeno nella nostra pianificazione, e poi le
azioni da mettere in campo sono di due tipi: la prima è
l'educazione ambientale. Se noi facciamo un'assoluta educazione, è
poi più facile che i nostri concittadini siano disponibili ad
affrontare le difficoltà, anche perché li rendiamo edotti
dell'importanza del loro lavoro, invece di accogliere pigramente
l'altrui poca voglia.
Volevo dire solo due cose anche relativamente alle questioni
legate al genere maschile e femminile: io non prendo mai in
considerazione discriminazioni di questo tipo né in un senso o
nell'altro, non voglio citarle perché trovo spropositato e
scoraggiante qualunque tipo di incentivo in quest'ambito. I rasoi
usa e getta sono usati dagli uomini e anche dalle donne e sono in
un materiale che, per fortuna, può finire nel multimateriale e
quindi viene separato. Colgo l'occasione per invitare il nostro
Assessore alla sanità a insistere affinché qualunque presidio
sanitario possa godere di IVA agevolata e non solo le protesi com'è
adesso, perché sarebbe effettivamente un gesto di civiltà assoluto.
Sempre relativamente ai soldi -
c'est l'argent qui fait
la grève
, ed è anche quello che ci salva dai rifiuti -,
l'Assessore Chatrian ha citato questo esperimento, che ha avuto uno
scarso successo, legato al contributo per i pannolini lavabili di
80 euro. Per quanto riguarda l'acquisto di un
kit
di
pannolini lavabili, bisogna dire che occorre averne per forza tanti
perché così se riempi la lavatrice solo di quelli, si lavano tutti
in una volta e, siccome sono dei materiali assorbenti e ci mettono
tanto tempo ad asciugare, si riesce a mantenere un ciclo dignitoso;
ci vogliono addirittura una decina di pannolini lavabili perché
funzioni con un bambino. È per questo che la soluzione del noleggio
funziona: perché non c'è da affrontare la grossa spesa iniziale per
l'acquisto per poi trovarsi un armadio magari mezzo pieno di questo
materiale nel momento in cui non serve più. Il contributo di 80
euro comunque è irrisibile a fronte di una spesa minima per
l'acquisto del kit di 200 euro. Capisco che la risposta sia stata
limitata anche perché l'incentivo è stato limitato. Nel momento in
cui abbiamo avuto otto bambini - che, se non ho capito male dai
numeri che mi hai citato, è stato il record annuale -, abbiamo
fatto un investimento in questa direzione pari a 600 euro all'anno,
come dimostrazione di buona volontà è un po' limitata...
(interruzione di un Consigliere, fuori microfono)
... poteva essere messo in campo dall'Amministrazione regionale,
il coordinamento della raccolta rifiuti delle
Unités
è
tuttora, ai sensi della legge n. 31, in capo alla Regione, così
come le linee guida sull'educazione ambientale.
Veniamo invece alla soluzione economica drastica, che non è
l'incentivo, il nostro piano prevede di arrivare alla tariffazione
puntuale, che è l'applicazione drastica del chi più inquina più
paga, chi produce più rifiuti indifferenziati pagherà sensibilmente
più caro il servizio di raccolta dei rifiuti, perché? Perché peserà
di più sulla collettività. È una questione di assoluta tutela
ambientale legata anche ai costi della collettività e alla
perequazione del costo. La tariffazione puntuale potrebbe risolvere
praticamente da sola il problema dell'educazione ambientale,
perché, nel momento in cui una persona produce pannolini rispetto a
una che non li produce, il suo quantitativo di indifferenziato
triplica e, se triplica la TARI, si può essere certi che
immediatamente verrà portata avanti da tutti i cittadini
interessati la disponibilità a fare azioni per ridurlo con
pannolini lavabili, pannolini compostabili, o anche per insistere
nei confronti dell'Amministrazione per trovare soluzioni diverse
dallo smaltimento in discarica. Funziona meno se ricorriamo a
quello che l'Assessore Chatrian ha chiamato punto di caduta, è un
triste punto di caduta e cadiamo molto male nel momento in cui
facciamo la raccolta, la paghiamo più cara e poi a tutti quelli a
cui la facciamo non la facciamo pagare perché gliela scaliamo dalla
TARI. Se scaliamo il costo dello smaltimento dei pannolini dalla
TARI, cioè riempiamo la discarica di Brissogne facendo lo sconto a
chi la riempie di più, stiamo andando completamente nella direzione
sbagliata e perdiamo questa leva economica che lei già in passato
in quest'Aula ha ritenuto poco funzionale per la riduzione dei
rifiuti nei confronti anche dell'educazione della cittadinanza.
Sulla scorta di queste considerazioni, quindi non riusciamo a
ritirare questa nostra mozione, è sostanzialmente una mozione di
indirizzo, il chiedere un aggiornamento e un po' più di coraggio
nella pianificazione regionale quando ormai siamo al quarto anno di
applicazione del piano, quindi se vogliamo ad un anno e mezzo dalla
sua naturale scadenza, forse è il momento di cominciare a pensare
magari con l'approvazione di una mozione in che direzione andare
per il futuro. Lei ha sollevato questo triste problema dello
smaltimento. Nessuno in questa mozione dice: "andiamo a portare i
nostri pannolini a Lovadina di Spresiano", non è Vedelago, Vedelago
è un altro impianto di Contarina. A Lovadina di Spresiano dove
esiste questo impianto effettivamente è stato dimensionato per le
loro dimensioni, poi è stato realizzato con grosse sponsorizzazioni
e con consistente aiuto da parte dell'Unione europea, quindi
potrebbe essere una possibilità quella di richiedere un contributo
uguale, magari lavorando con gli Ato limitrofi per risolvere il
problema in un tempo inevitabilmente più lungo. La costruzione di
un impianto di questo tipo comporta almeno 6-7 anni di lavoro,
quindi il decidere di voler andare in questa direzione, anche se
adesso non esiste ancora, solo per il fatto che sappiamo già che è
possibile, quindi siamo già un passo avanti rispetto ai Signori di
Treviso, potrebbe essere una buona programmazione da parte di
quest'Amministrazione. Noi quindi la invitiamo a fare un passo in
avanti, invece di quello indietro che abbiamo chiesto al
Consigliere Rollandin, e a dirci: "sì, battiamo strade nuove,
cerchiamo una soluzione al problema dei rifiuti", no, restiamo lì
fermi solo perché qualcuno ci ha detto che lavare i pannolini fa
schifo e non ha tempo per occuparsene...
(interruzione dell'Assessore Chatrian, fuori
microfono)
... non stavo citando le sue parole, stavo citando i passi
avanti e i passi indietro di cui ho parlato io nel mio precedente
intervento. Mi trovo quindi per l'ennesima volta in quest'Aula a
perorare un passo avanti nei confronti di una migliore raccolta dei
rifiuti, temo una risposta poco entusiasmante anche questa volta ma
la nostra azione come minoranza è di fare da stimolo nei confronti
della maggioranza, perché è il potere esecutivo che decide quale
sarà la gestione dei rifiuti per la Valle d'Aosta. Il nostro
pungolo quindi lo manteniamo sperando di non essere troppo
fastidiosi.
Presidente
- La parola al collega Assessore Baccega.
Baccega (UV)
- Collega, in realtà, non è che non ci siamo
mossi, ci siamo fortemente attivati, siamo andati in una serie di
strutture importanti per capire se il suo disegno, quello di
comprare dei pannolini, farli lavare da una lavatrice che non si sa
bene se può essere una lavatrice industriale, e poi rimetterli nel
culetto dei bambini... questo francamente lo abbiamo provato a fare
e le mamme ci hanno detto: "ma andate a stendere", questo è un dato
di fatto. La sua
mission impossible
quindi si fermerà,
secondo me, proprio in quel caso lì
.
Pensi anche che noi
siamo andati al G.B. Festaz la settimana scorsa, perché c'era la
mozione e quindi in qualche modo era anche giusto cominciare a
testare le strutture, a dire: "ma se noi per caso...", "ma siete
matti?". Intanto dov'è stato sperimentato, le lavatrici non sono
durate più di un anno; seconda cosa: se sbagli il detersivo, i
culetti si arrossano, e anche i culoni, porti pazienza e mi scusi,
Presidente, questa è una missione quasi impossibile. Ci attiveremo
ancora perché io sicuramente presterò tutta l'attenzione al collega
Chatrian in questo senso, la presterò perché voglio essere
fortemente collaborativo con il mio collega di Giunta perché
vogliamo arrivare a darle una risposta definitiva su questo
argomento, però, mi scusi, fino adesso gli esperimenti sono uguali
a zero.
Presidente
- Ha chiesto la parola l'Assessore
Chatrian.
Chatrian (ALPE)
- Collega, quasi compaesano Vesan, mi è
spiaciuta un po' la sua replica perché il Governo ha due strade
quando un gruppo di opposizione o di maggioranza presenta una
mozione che impegna - lasciamo da parte le interpellanze e le
interrogazioni - il Governo a fare questo, quello, con tempi, modi,
risorse, indirizzo. La replica del Governo, la mia e del collega
Baccega - che poi in parte ho portato in pancia e quindi ho
replicato già per la collaborazione con l'USL -, è stata: "un
attimo, bene, male, la bandierina bianca del collega Bianchi del
2014, tutto bene, qui però non ci interessa fare lo
Charaban
, ci interessa mettere in campo delle azioni se
possibile, se c'è spazio". Gli abbiamo detto qualcosa di più: che
da parte nostra c'è la volontà di rivedere le carte: dico "rivedere
le carte" perché l'Amministrazione aveva approvato, stanziato dei
soldi, è arrivata praticamente lì all'approvazione della delibera
di Giunta ma - e adesso le leggo il passaggio - "
nessun ente ha
aderito al progetto
", al di là di chi fosse, quindi c'è stato
qualcosa che non ha funzionato. Quattro anni dopo le abbiamo detto
questo: come Governo regionale, vorremmo vederci chiaro, aggiornare
con i sub-Ato la situazione, le ho elencato cosa fa l'unica
Unité
ma in maniera laica non le ho detto fa tanto o poco,
lei mi mette praticamente quasi in bocca... come per dire: "solo 80
euro". Io ho solo letto lo stato dell'arte perché chi ci ascolta...
dobbiamo essere anche un po' seri, io le ho letto chi fa che cosa e
in che maniera. Le abbiamo anche detto che probabilmente la
questione non è economica, e su quello andiamo d'accordo, ma è un
discorso di volontà e di applicabilità, poi però dall'altra parte
ci deve essere qualcuno che recepisce le proposte che facciamo.
L'impegno che ci siamo assunti è: cerchiamo di incontrare gli
attori principali, anche perché il nostro piano ha già in pancia
queste azioni, non dobbiamo modificare nulla. Abbiamo già il
perimetro, c'è la legge a monte del 2015, il piano approvato, si
tratta di riverificare la questione pannolini, e le ho anche detto
che in questi tre mesi non l'ho verificata, non ho avuto modo di
farlo. Altri prima di me non l'hanno fatto ma non mi interessa cosa
non hanno fatto gli altri, ci interessa cosa facciamo noi, ma ci
interessa soprattutto come poter fare meglio in modo che, se il
pubblico mette in campo delle azioni, ci sia qualcuno che risponde
in maniera attiva e non passiva. Questa è stata un po' la risposta,
dicendo anche che sul virtuosismo o sulle relazioni virtuose,
perché a monte di tutto c'è sempre l'ambiente... immagino che lei
abbia a cuore l'ambiente, il sottoscritto ce l'ha, come tutto il
Governo regionale, e sempre di più, come ho detto ai ragazzi la
scorsa settimana, le loro preoccupazioni sono le mie, sono le
nostre, ma poi bisogna scendere nella triste realtà e mettere in
campo delle azioni e delle misure, perché altrimenti l'abbattimento
della CO2 non possiamo farlo nel nostro piccolo. Io faccio un
esempio uscendo da quello che è adesso il tema in questione.
Termino dicendo che ci occuperemo della questione, cercheremo di
rendervi edotti dopo che avremo fatto la fotografia con il collega
e se da parte vostra ci sono altre soluzioni, altre idee,
eventualmente altre misure che possiamo insieme mettere in campo,
non solo accettiamo, di più: non abbiamo nessun problema di
primogenitura. Le ho solo detto che in questi tre mesi non ci siamo
occupati di tale questione e, grazie alla vostra segnalazione,
avremo modo di mettere in campo le azioni dei tecnici, dei
dirigenti ma soprattutto del fruitore finale, perché poi alla fine
dobbiamo essere capaci, bravi e anche un po'
brillants
,
cercando di creare le condizioni affinché dall'altra parte ci sia
qualcuno che risponda, altrimenti si fa solo il compitino e, se
alla domanda: "siete interessati?", tutti ci rispondono di no,
abbiamo finito, però a me e al collega non ci interessa fare il
compitino.
Presidente
- Ritengo che le argomentazioni relative alla
mozione siano state esposte, il tema risulta sviscerato, si apre
adesso la fase per la manifestazione delle intenzioni di voto.
Qualcuno vuole prendere la parola? Ha chiesto la parola il collega
Vesan.
Vesan (M5S)
- Approfitto della dichiarazione di voto per
una breve replica visto che la Giunta con ben due elementi ha
deciso di intervenire su questo punto...
(interruzione di un Consigliere, fuori microfono)
... abbiamo sentito dai due Assessori due frasi: una è "dobbiamo
essere seri soprattutto con chi ci ascolta", non ripeto le parole
citate invece dall'Assessore Baccega, che probabilmente, avendo
parlato prima, non ha potuto approfittare di questa indicazione da
parte dell'Assessore Chatrian. Io mi occupo per lavoro di raccolta
di rifiuti e di gestione di acque reflue da tanti anni, purtroppo
sono abituatissimo a scontrarmi con un certo qual disinteresse da
parte degli amministratori, sono abituato anche a sopportare quasi
continui sogghigni e insufficienza quando parlo di questo
argomento, però l'utilizzo dei termini dispregiativi usati dal
collega Baccega parlando dei nostri anziani nelle microcomunità non
mi era ancora mai capitato, è una nuova esperienza, si impara
qualcosa anche a 54 anni. Questa mozione non fissa termini di
scadenza, non impone nessun tipo di attività: parla di attivare una
campagna di sostegno alla diffusione degli assorbenti lavabili. "È
qualcosa che non si può fare", probabilmente invece si può fare,
anche perché l'Assessore ha detto che avevano già cominciato a
farlo e purtroppo hanno interrotto. Aggiornare il piano rifiuti,
prevedendo fra i flussi dei rifiuti anche la raccolta del materiale
assorbente si può fare, è un atto amministrativo, non è neanche
detto in quali termini debba essere aggiornato, l'Assessore poteva
tranquillamente impegnarsi a farlo solo nel momento in cui
inevitabilmente si doveva aggiornare il piano, cioè l'anno
prossimo. Infine si chiede di attivare un tavolo di concertazione
confrontandosi con le Regioni limitrofe per vedere se esiste un
bacino sufficientemente grande per adottare soluzioni che già
esistono. Ecco, non ci sembra di aver calcato la mano sostituendoci
alla maggioranza per quello che riguarda le scelte e le azioni
operative ma solo di condividere con loro quelli che
fondamentalmente sono degli indirizzi, non abbiamo messo scadenze,
non abbiamo messo termini perentori e nemmeno definito in modo
drastico e ineluttabile le azioni da compiere, ma se questa
maggioranza ritiene comunque, come al solito, di fare tutto bene,
tutto meglio e di aver già cominciato prima ancora che noi
facessimo gli interventi per tenersi la primogenitura su tutto, ci
rassegneremo al vostro voto non favorevole, personalmente ci sono
piuttosto abituato. Dichiaro quindi il voto favorevole a questa
mozione in modo un po' pleonastico visto che è firmata da tutti e
quattro i rappresentanti del Movimento Cinque Stelle, oltre che
dalla collega Pulz, che è libera però di fare le dichiarazioni che
ritiene più opportuno.
Presidente
- Consideriamo conclusa la fase relativa agli
interventi, passiamo alle votazioni. La votazione è aperta. La
votazione è chiusa.
Presenti: 32
Votanti: 6
Favorevoli: 6
Astenuti: 26 (Aggravi, Baccega, Barocco, Bertschy, Bianchi,
Borrello, Certan, Chatrian, Cognetta, Daudry, Distort, Farcoz,
Fosson, Gerandin, Luboz, Lucianaz, Manfrin, Marquis, Morelli,
Nogara, Restano, Rollandin, Sammaritani, Spelgatti, Testolin,
Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK