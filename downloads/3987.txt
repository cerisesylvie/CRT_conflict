Consiglio Regionale della Valle d'Aosta - Oggetto del Consiglio n. 283 del 29 maggio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 283 del 29 maggio 1981 - Resoconto
OGGETTO N. 283/81 - ATTIVITÀ DEL COMITATO REGIONALE CONTRO
L'INQUINAMENTO ATMOSFERICO DELLA VALLE D'AOSTA. (Interpellanza)
Presidente
- Do lettura dell'interpellanza presentata dal
Consigliere Viberti.
INTERPELLANZA
Il Consigliere regionale di Nuova Sinistra;
INTERPELLA
il Presidente della Giunta per conoscere:
a) quante volte si è riunito il precedente Comitato e quali
iniziative ha preso;
b) cosa intende fare il Presidente della Giunta, in qualità
di Presidente del Comitato di cui in premessa, affinchè sia meglio
tutelata, insieme all'ambiente, la salute di tutti i cittadini che
respirano giorno dopo giorno un'aria sempre più inquinata.
Presidente
- Il Consigliere Viberti ha facoltà di
illustrare l'interpellanza.
Viberti (DPROL)
- La parte illustrativa di questa
interpellanza è piuttosto breve, ma credo sia nello stesso tempo
piuttosto chiara. Il 6 maggio 1981 sul quotidiano "La Gazzetta del
Popolo" è comparso un articolo che in modo preoccupante denunciava
il livello di inquinamento raggiunto nella nostra Regione, facendo
cenno tra l'altro alla mancanza delle rondini nel territorio della
città di Aosta. Per questo, per il fatto che sempre più spesso si
vedono fumate strane comparire - e questo problema è presente non
da oggi, - per la notizia che abbiamo avuto della moria di animali
insettivori nelle campagne circostanti, e considerato che nella
nostra Regione esiste un Comitato contro l'inquinamento atmosferico
che è stato recentemente ricostituito, perché scaduto, con decreto
del Presidente della Giunta, si è colta l'occasione per conoscere
quale tipo di attività questo Comitato abbia svolto, quante volte
si sia riunito e quali iniziative abbia preso, ovvero avere una
breve cronistoria con l'evidenziazione delle iniziative più
importanti che questo Comitato ha preso.
Poi, constatato che il Presidente della Giunta è anche
Presidente di questo Comitato, sapere da lui che cosa intende fare
rispetto alla situazione in cui ci troviamo a vivere, e quali sono
appunto le iniziative che, quale Presidente di questo Comitato
contro l'inquinamento, è sua intenzione di prendere.
Presidente
- Risponde l'Assessore alla Sanità ed
Assistenza sociale, Rollandin, ne ha facoltà.
Rollandin (UV)
- Rispondo io perché la delega in questo
Comitato è sempre stata data, anche precedentemente, all'Assessore
alla Sanità, quindi i problemi che sono stati trattati sono sempre
stati portati avanti da questo Assessorato.
Per quanto riguarda le osservazioni che sono state fatte in
merito a questo Comitato, c'è da dire che la legge 615 fissava
delle tabelle entro le quali dovevano essere previste e annoverate
le città che dovevano osservare quanto prevedevano queste norme.
Nella Regione Valle d'Aosta nessuna città avrebbe avuto a quel
momento i requisiti per essere eventualmente inclusa in questa
tabella.
Nell'ultima riunione che si era fatta alla fine del '79, il 3
dicembre tenendo conto dei nuovi punti di osservazione attualmente
esistenti, in particolare quello al Tribunale e quello mobile sul
Piazzale della Cogne, delle analisi che erano state fatte e quindi
dei grafici relativi dell'andamento dell'inquinamento, si era posto
il problema se inserire o meno Aosta in questi elenchi. Il problema
di fondo era che l'inserimento comportava un adeguamento di tutti
gli impianti di riscaldamento; ora, è giusto naturalmente valutare
la cosa sotto il profilo ecologico, cioè che cosa vuol dire
l'inserimento negli elenchi e quindi l'adeguamento di certe
strutture, ma anche sotto il profilo economico, perché dopo questo
inserimento sarebbe diventato un obbligo immediato attenersi a
quanto prevede la legge. Era stata inviata una lettera al Comune di
Aosta - perché è il Comune che deve valutare questo inserimento - e
la risposta non è mai pervenuta, perché già in quella sede le
valutazioni di massima erano che era preferibile non inserire Aosta
in queste tabelle. Come punto di riferimento c'è da dire che a
livello nazionale ci sono due proposte di legge di modifica a
questa 615, proposte che dovrebbero prevedere un'eliminazione delle
tabelle per fare un po' quello che si è fatto per la 319, la legge
Merli, cioè inserire dei limiti a cui ci si deve attenere
indipendentemente dall'inclusione o meno di una città in queste
famose tabelle. Questo per richiamare l'attività svolta da questo
Comitato, che di fatto veniva resa quasi nulla in quanto doveva
essere di controllo sull'osservanza delle norme da parte delle
città che erano incluse in queste tabelle. Non essendoci nessuna
città inclusa, praticamente il Comitato si riuniva a vuoto.
Si sono comunque presi in considerazione gli eventuali sistemi
di rilevazione-dati nella regione, perché di fatto - si richiamava
prima - le fumate della Cogne le vediamo tutti. Questo problema è
stato affrontato in due modi; il primo dei quali riguarda
l'adeguamento delle apparecchiature per le rilevazioni. C'è da dire
che gli attuali sistemi di rilevazione sono diciamo annuali, non
sono cioè dei sistemi che permettono rilevazioni sistematiche, la
rilevazione dell'anidride solforosa vicino alla Cogne, per esempio,
viene fatta attraverso un sistema di gorgogliamento che permette la
rilevazione mensile ma non dà il dato attuale ora per ora, cioè
sistematico; dà un dato che, diluito nel tempo, chiaramente rientra
nei limiti della norma, ma non permette il rilevamento del dato
effettivo delle ore di punta, al di là dell'osservazione generica e
risaputa che nel periodo invernale, aumentando la condensazione
atmosferica, anche l'inquinamento aumenta.
Al di là di questa osservazione di massima, dicevo che le
possibilità di intervento sono di due tipi: adeguamento delle
strutture di rilevazione - e questo vorremmo farlo su punti fissi
nelle zone industriali - e previsione in base a questo di norme di
adeguamento per industrie interessate. Per la Cogne in particolare
si era fatto un incontro con i responsabili per verificare che
fossero rispettati i programmi che già avevano presentato, con
delle scadenze, per adeguare i sistemi di disinquinamento
atmosferico come hanno fatto per quello delle acque. I programmi a
quanto è stato detto a quel momento erano rispettati; si prevedeva
che gli ultimi fra gli impianti previsti avrebbero dovuto essere
terminati entro quest'anno; comunque dalle riunioni che si erano
fatte e dall'analisi dei dati - analisi però, come dicevo, diluita
nel tempo, e non dei dati dei periodi di punta - sembrava che la
situazione rientrasse nella norma. Quello che manca è
l'osservazione in altri punti della Valle, per esempio a Châtillon,
a Pont-Saint-Martin, eventualmente a Morgex e Verrès, cioè nelle
zone di maggiore concentrazione industriale. Quindi quello che
intendiamo fare, ripeto, è attrezzare i laboratori per utilizzare
questi strumenti ed adeguare la strumentazione di rilievo
attualmente esistente, che è essenzialmente carente rispetto ai
sistemi di lavorazione delle fabbriche, in modo che al rilievo si
possa intervenire direttamente sulle fabbriche per svolgere
quell'azione di prevenzione che è poi lo scopo di questo Comitato
anti-inquinamento.
Presidente
- Il Consigliere Viberti ha la parola.
Viberti (DPROL)
- È importante che questo Comitato abbia
lavorato nonostante non fosse costretto a farlo dalla legge. Questo
è un merito che gli va riconosciuto, però ho l'impressione che
anche se si è lavorato non ci siano ancora dei risultati
apprezzabili, a parte l'impegno che evidentemente è stato profuso.
Mi auguro che in un futuro non molto distante si veda
l'installazione di queste apparecchiature, e che queste siano
scelte con maggior cognizione di causa, cognizione che
evidentemente, per l'esperienza che si è fatta comunque questo
Comitato, dovrebbe essere aumentata.
Una cosa però mi pare sia stata dimenticata dall'Assessore,
probabilmente perché capita sempre che si debba rispondere a
domande aggiunte in seguito e non a quelle originarie, ed era
quella riguardante la moria degli insettivori a seguito della
disinfestazione che viene fatta nelle campagne circostanti la
regione. Mi auguro che anche in questo settore siano state fatte
delle ricerche da parte di questo Comitato, perché credo che ormai
non sia più ignoto a nessuno quanto sia pericoloso l'inserimento
nella catena alimentare di tutta una serie di prodotti. Credo che
anche la nostra Regione debba adeguarsi affinchè, con i limiti
naturalmente dei mezzi che le sono messi a disposizione o di cui si
può dotare - purtroppo con i mezzi che restano evidentemente non
possono essere granché - si intervenga anche in questo settore,
innanzitutto per difendere chi per primo fa uso di queste sostanze
per mantenere il più possibile buona la sua campagna, e nello
stesso tempo per impedire che sostanze nocive o particolarmente
pericolose entrino nel ciclo alimentare che poi vede l'uomo, come
ultimo consumatore, come quello che naturalmente fa le spese di
tutti gli errori che commette a monte:
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK