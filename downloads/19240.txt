Consiglio Regionale della Valle d'Aosta - Oggetto del Consiglio n. 2422 del 23 gennaio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORESTE E TERRITORI MONTANI
Precedente
Successivo
Resoconto integrale del dibattito dell'aula
Oggetto del Consiglio n. 2422 del 23 gennaio 2002 - Resoconto
OGGETTO N. 2422/XI Approvazione del programma degli
interventi da eseguire in economia diretta dai cantieri dipendenti
dal Dipartimento risorse naturali, dalla Direzione forestazione,
dalla Direzione del Corpo forestale valdostano, dal Servizio
gestione risorse naturali e dal Servizio infrastrutture, nel corso
dell’anno 2002.
Deliberazione Il Consiglio
Richiamata la legge regionale 27 luglio 1989, n. 44, sulle
"Norme concernenti i cantieri forestali, lo stato giuridico e il
trattamento economico dei relativi addetti";
Preso atto che, come stabilito dall’articolo 3
della suddetta legge, il Dipartimento Risorse Naturali, in
collaborazione con le strutture Direzione Forestazione, Direzione
del Corpo Forestale Valdostano, Servizio Gestione Risorse Naturali
e Servizio Infrastrutture, ha predisposto gli allegati programmi
degli interventi per lavori da eseguirsi in economia diretta per
l’anno 2002;
Precisato che i lavori elencati nella proposta di programma
comportano l’occupazione complessiva di n. 657
addetti idraulico-forestali con contratto di lavoro sia a tempo
determinato che indeterminato e che risultano così suddivisi:
Direzione Forestazione - Servizio Infrastrutture
- addetti agli interventi di forestazione, sentierazione e alte
vie n. 277
- addetti agli interventi del verde pubblico n. 45
- addetti agli interventi di manutenzione vivai forestali e
alberi monumentali n. 41
- addetti agli interventi Mont Avic, FRIO, FOSPI n. 125
- addetti rilievi piani di assestamento n. 54
- impiegati n. 39
Direzione del Corpo Forestale
- addetti alla gestione fauna selvatica e edilizia forestale n.
24
- addetti agli interventi antincendio boschivo n. 1
- impiegati n. 12
Servizio Gestione Risorse Naturali
- addetti agli interventi di sistemazione ambientale zone umide
n. 4
- addetti agli interventi di manutenzione giardini alpini e
castelli n. 11
- impiegati n. 3
Dipartimento Risorse Naturali
- impiegati n. 21
Considerato che per l’occupazione degli addetti
forestali di cui sopra è stata prevista una spesa ammontante a Euro
10.071.340,00;
Preso atto che la programmazione dei lavori, a causa del loro
carattere prevalentemente stagionale e della loro tipologia, è da
ritenersi comunque in via previsionale e potrebbe subire nel corso
dell’anno delle variazioni;
Visto il regolamento regionale 28 marzo 1994, n. 2, come
modificato dal regolamento regionale 5 dicembre 1995, n. 8;
Richiamata la deliberazione della Giunta regionale n. 5186 in
data 31 dicembre 2001 concernente l’approvazione del
bilancio di gestione per il triennio 2002/2004, con attribuzione
alle strutture dirigenziali di quote di bilancio e degli obiettivi
gestionali correlati e di disposizioni applicative;
Visto il parere favorevole rilasciato dal Coordinatore del
Dipartimento Risorse Naturali, ai sensi del combinato disposto
degli articoli 13, comma 1, lettera e) e 59, comma 2 della legge
regionale 23 ottobre 1995, n. 45, sulla legittimità della presente
deliberazione;
Visto il parere della III Commissione consiliare permanente;
Delibera
1) di approvare i programmi degli interventi per lavori da
eseguirsi in economia diretta per l’anno 2002
redatto dal Dipartimento Risorse Naturali in collaborazione con le
strutture Direzione Forestazione, Direzione del Corpo Forestale
Valdostano, Servizio Gestione Risorse Naturali e Servizio
Infrastrutture, come da allegati alla presente deliberazione, dando
atto che per il pagamento delle retribuzioni agli addetti forestali
si provvederà con successivo provvedimento dirigenziale
all’impegno della spesa prevista di Euro
10.071.340,00= (diecimilionisettantunotrecentoquaranta/00)
suddivisa nei sottoelencati capitoli di spesa, come specificato nei
riepiloghi allegati:
- 38950 "Spese per retribuzioni al personale addetto alla
manutenzione dei vivai forestali e alla gestione e valorizzazione
delle risorse naturali (Contratti Nazionali Collettivi di
Lavoro)";
- 39700 "Spese per retribuzioni al personale addetto alla cura e
alla manutenzione straordinaria degli alberi monumentali e dei
castagni da frutto, alla realizzazione e manutenzione del verde
pubblico, delle aree e dei percorsi attrezzati e alla gestione dei
giardini alpini (Contratti Nazionali Collettivi di Lavoro)";
- 38820 "Spese per la prevenzione e la lotta agli incendi dei
boschi e per la ricostituzione dei boschi percorsi dal fuoco";
- 50150 "Spese per la costruzione di infrastrutture tecniche per
il parco Mont-Avic";
- 64901 "Spese per la realizzazione di opere volte a promuovere
lo sviluppo alpinistico ed escursionistico";
- 65920 "Spese per il restauro e manutenzione straordinaria di
beni mobili ed immobili di interesse artistico e storico, nonché
installazione impianti e sistemazione museale (comprende interventi
rilevanti ai fini IVA)";
- 39670 "Spese per manutenzione ordinaria del verde pubblico,
delle aree e percorsi attrezzati e delle aree naturali";
- 39660 "Spese per interventi di insediamento del verde
pubblico, delle aree e dei percorsi attrezzati e per il recupero
ambientale di aree degradate";
- 64990 "Spese sui fondi assegnati dallo Stato per lavori sugli
immobili che interessano il patrimonio storico e artistico";
- 65905 "Spese sui fondi assegnati dallo Stato per il recupero e
la conservazione dei beni culturali, archeologici, storici e
artistici";
2) di approvare l’esecuzione dei lavori suddetti
in amministrazione diretta, a cura e sotto la direzione del
Dipartimento Risorse Naturali, della Direzione Forestazione, della
Direzione del Corpo Forestale Valdostano, del Servizio Gestione
Risorse Naturali e del Servizio Infrastrutture, con
l’impiego di addetti forestali assunti con rapporto
di lavoro di natura privatistica regolato dal Contratto Collettivo
Nazionale di Lavoro, dal Contratto Integrativo regionale di Lavoro
e ai sensi della legge regionale 27 luglio 1989, n. 44;
3) di autorizzare la Giunta regionale ad apportare con proprie
deliberazioni eventuali successive parziali variazioni ed ulteriori
integrazioni ai programmi degli interventi, in relazione al
verificarsi di sopravvenute priorità, nel limite dei fondi
stanziati per gli interventi di cui si tratta.
Allegati
(Omissis)
Président
La parole à l’Assesseur à
l’agriculture et aux ressources naturelles,
Perrin.
Perrin (UV)
Il piano di intervento annuale viene
predisposto dal Dipartimento delle risorse naturali sulla scorta
delle indicazioni emergenti dagli studi e ricerche effettuate dal
dipartimento stesso, integrate dalle segnalazioni degli enti
locali, comuni e comunità montane. In seguito il piano viene
portato a conoscenza delle organizzazioni sindacali e con esse
valutato sotto il profilo occupazionale e sociale.
Per l’esecuzione degli interventi il dipartimento
si avvale di personale operaio, tecnico e amministrativo dipendente
dall’Amministrazione regionale e di operai e
impiegati forestali con occupazione prevalentemente di tipo
stagionale. Gli interventi compresi nel programma dei lavori sono
essenzialmente di interesse pubblico, rivolti perciò alle proprietà
regionali, comunali e delle consorterie. Vengono inoltre eseguiti i
piani economici che interessano annualmente le proprietà boscate
dei comuni che hanno il piano in scadenza. Tali piani infatti hanno
validità decennale e vanno periodicamente revisionati. Nel 2002
saranno effettuati i rilievi delle proprietà boscate dei Comuni di
Champorcher, Pontboset, Hône, Issogne, Villeneuve e Bionaz.
I lavori elencati nella proposta di programma comportano
l’occupazione di 528 operai e di 75 impiegati, ossia
603 addetti idraulico-forestali, a cui vanno aggiunti 54 studenti
nel periodo estivo per l’esecuzione dei rilievi
concernenti i piani economici e una decina di operai con età
superiore ai 45 anni disoccupati e iscritti in liste speciali del
collocamento come previsto dall’articolo 10 della
legge 27 luglio 1989 n. 44.
Gli operai a tempo indeterminato sono 91, quelli a tempo
determinato sono 437. Nel 2002 viene pertanto mantenuto lo stesso
livello occupazionale dell’anno precedente.
L’impiego degli operai a tempo determinato è
ordinariamente contenuto nel massimo di 160 giornate lavorative,
salvo nel caso di cantieri particolari e per lavori
indifferibili.
Lo stato giuridico e il trattamento economico degli operai
forestali sono disciplinati dai contratti collettivi nazionali di
lavoro ed integrativi regionali. Gli operai sono classificati in
operai super specializzati, operai specializzati, operai
qualificati, operai comuni, mentre le operazioni di rilevamento dei
dati selvicolturali e per la gestione delle risorse forestali
vengono affidate generalmente a professionisti esterni
all'Amministrazione che si avvalgono per i rilievi di giovani
studenti appositamente reclutati dal Dipartimento risorse naturali.
Gli operai sono poi suddivisi nei vari servizi del
dipartimento.
Il numero totale dei cantieri è di 83. La presenza di 83
cantieri operanti sul territorio regionale richiede, quindi, una
presenza, nell’ambito del dipartimento delle singole
strutture gestionali, di tecnici di varia estrazione per la
gestione amministrativa e contabile degli addetti forestali, per la
gestione dei magazzini, officine, laboratori e per la direzione
tecnica dei lavori di cantiere. La disponibilità di bilancio per il
2002 ammonta ad euro 10.071.340, valore prossimo a quello
dell’anno precedente, ciò che ha permesso di
mantenere invariato il volume occupazionale.
Il Dipartimento risorse naturali collabora per alcuni lavori con
gli altri assessorati: con l’Assessorato del
territorio, ambiente e opere pubbliche per la sentierazione del
Mont Avic, con l’Assessorato del turismo, sport
commercio e trasporti per la manutenzione delle alte vie, con
l’Assessorato dell'istruzione e cultura per la
manutenzione delle aree dei castelli. Il Dipartimento delle risorse
naturali non ha gestione diretta, provvede tuttavia alla gestione
amministrativa e contabile degli addetti forestali e provvede
all’attuazione delle procedure di sorveglianza
sanitaria di tutti gli addetti alle attività di cantiere. Il
dipartimento deve provvedere inoltre alla formazione del personale
per cui nel corso dell’anno vengono organizzati vari
corsi di formazione e di aggiornamento.
Il Servizio delle gestioni naturali, attraverso
l’Ufficio parchi e riserve del servizio, provvede a
gestire direttamente i cantieri che operano nelle attività di
manutenzione ordinaria e pulizia dei sentieri nelle riserve
naturali, nonché di cura e manutenzione del giardino alpino del
Castello Savoia di Gressoney e dell’area verde
dell’Alpen Fauna Museum dello stesso comune.
L’Ufficio parchi e riserve gestisce altresì,
congiuntamente con l’Ente Parco nazionale del Gran
Paradiso, il giardino botanico alpino Paradisia.
La Direzione forestazione gestisce le strutture fisse,
funzionali all’attività dei cantieri, in particolare
i magazzini, le officine, i garage, i laboratori, nonché il parco
macchine del dipartimento.
Il Servizio interventi selvicolturali gestisce le squadre dei
bûcherons, nei mesi invernali ridotte a 36 operai, che operano
soprattutto nelle utilizzazioni forestali in zone ancora
accessibili, nell’esecuzione di interventi di
pulizia di alvei di torrenti e di corpi di frana,
nell’abbattimento di alberi pericolanti, nella
raccolta dei nidi della processionaria del pino o nella
realizzazione di arredi rustici per le aree attrezzate regionali.
Negli altri mesi, da aprile a novembre, le 18 squadre di bûcherons,
per un totale di 139 operai, vengono impegnate nell'esecuzione di
tagli colturali nei boschi di proprietà dei comuni e delle
consorterie, nelle cure colturali, nei tagli fitosanitari, nei
rimboschimenti, in operazioni di esbosco e accatastamento del
legname, taglio della vegetazione per la realizzazione di piste
forestali, esbosco con l’uso di teleferiche,
abbattimento di alberi pericolosi lungo le strade regionali e
comunali, pulizia degli alvei dei torrenti dal materiale legnoso
accumulato dagli eventi alluvionali.
Le 18 squadre di bûcherons sono dirette da 4 impiegati laureati
in Scienze forestali con funzioni di direttore dei lavori e perciò
di estensori del piano delle misure di sicurezza. Nel corso
dell’anno è prevista altresì
l’esecuzione di interventi di cura e manutenzione
degli alberi classificati "monumentali".
L’attività vivaistica viene svolta nel vivaio
regionale di Quart, nei vivai di Gignod e di Etroubles da circa 40
operai che nel periodo estivo vengono utilizzati in lavori di
ripristino della rete sentieristica regionale.
Il Servizio infrastrutture, oltre alle normali attività di
istituto, si occupa della conduzione in economia diretta dei lavori
di ripristino della rete dei sentieri di interesse regionale, cioè
delle alte vie, in collaborazione con l’Assessorato
del turismo, dei settori intervallivi di interesse escursionistico
e dei sentieri intercomunali e comunali, nonché della manutenzione
ordinaria e straordinaria delle aree verdi e delle aree attrezzate
di interesse regionale.
Le squadre dipendenti del servizio sono 35, per un totale di 275
operai, e vengono impegnate soprattutto in lavori di sistemazione
dei sentieri, rifacimento di opere murarie, sistemazione delle zone
attigue ai castelli della regione, manutenzione ordinaria e
straordinaria delle aree a verde attigue agli edifici storici,
manutenzione delle aree verdi e giardini di proprietà regionale,
realizzazione di aree e percorsi attrezzati per la ricezione
turistica, manutenzione e potatura delle alberate stradali di
competenza regionale, sostegno in occasione di manifestazioni
organizzate dalla Regione.
In ultimo la Direzione del Corpo forestale valdostano gestisce
alcuni gruppi di operai che provvedono alla manutenzione degli
edifici sede delle stazioni forestali e dei bivacchi forestali, un
gruppo di meccanici provvede alla manutenzione ordinaria dei mezzi
in dotazione del corpo. La direzione gestisce altresì, con
l’aiuto di operai forestali, il museo regionale di
Gressoney-Saint-Jean dedicato alla collezione dei trofei di caccia
dei baroni Beck Peccoz e, in località Villair di Quart, il centro
di recupero degli animali feriti.
Si dà atto che, dalle ore 18,30, presiede il Vicepresidente
Lattanzi.
Presidente
La discussione generale è aperta.
La parola alla Consigliera Squarzino Secondina.
Squarzino (PVA-cU)
Ogni anno siamo chiamati ad approvare
questo piano dei programmi di intervento nei cantieri forestali e
ogni anno abbiamo l’impressione di trovarci di
fronte a un déjà vu, nel senso che si ripropongono non gli stessi
sentieri, o almeno lo spero bene, ma quanto meno le stesse
procedure, le stesse tipologie di lavoro, la stessa
organizzazione?
(interruzione dell’Assessore Perrin, fuori
microfono)
? si ripongono le stesse osservazioni, Assessore, certo che
anch'io ripropongo osservazioni già fatte gli anni precedenti. Si
ripropone questa organizzazione come se fosse un modello
funzionante, un modello funzionale, un modello che va bene ma, come
già ricordavo altre volte, non mi risulta che ci sia stata una
verifica della funzionalità di questo modello, non
c’è stata una verifica del rapporto costi-benefici,
una verifica di questa organizzazione. Gli altri anni avevamo
chiesto questa verifica, ma nulla ci è stato dato rispetto a questa
richiesta. Non solo, ma anche la presentazione del progetto è fatta
come se si trattasse ormai di un settore che si sottrae ad ogni
valutazione; si dà per scontato che questo settore va bene, che
questo progetto va bene e che ha una ragione di essere in se stesso
al di là di possibili motivazioni esterne.
Ci si chiede allora a cosa sia funzionale questo progetto;
intanto sappiamo che è funzionale all’assunzione di
personale con difficoltà, ci è sempre stato detto che ha una
funzione sociale, anche se questa funzione diventa sempre meno
importante perché c’è una richiesta di
specializzazione dei lavori; però anche a questo riguardo sarebbe
interessante sapere quante sono ancora le persone che utilizzano
questo insieme di attività come uno sbocco lavorativo perché
diversamente non avrebbero possibilità di inserirsi nel mondo del
lavoro. Se si avesse la certezza di alcuni dati che "illustrano"
l'entità di questo fenomeno, si avrebbero degli elementi in più per
valutare l’insieme dell'iniziativa. È chiaramente
funzionale a dare lavoro a quelle 450-500 persone che ogni anno,
per il fatto stesso che sono state assunte una volta, per il fatto
di aver svolto nell’anno precedente questo lavoro,
automaticamente continuano ad essere assunte, per cui abbiamo
centinaia di persone che lavorano senza aver attraversato le
normali procedure di assunzione. È come un dato storico: ci sono e
a questi si fa ricorso.
Sicuramente questi lavori sono funzionali alla cura
dell’ambiente, del territorio, ci mancherebbe altro!
Sicuramente queste opere dovrebbero consentire di mantenere
sentieri percorribili, di avere aree verdi curate, di avere dei
muretti ripristinati, di avere degli alvei ripuliti, di avere cura
del bosco quindi, rispetto all’elenco di attività
che vengono svolte da queste squadre, credo che non ci sia nulla da
dire sul tipo di attività: sono azioni di cura, di tutela
dell’ambiente e del territorio. Rimane il problema
di capire come avviene la scelta di queste opere. È vero che alcune
sono inserite in questi piani di aree boscate, che, come lei
accennava, i comuni presentano. Ma chi decide le priorità, chi
opera una scelta delle opere prioritarie che vanno attivate? Certo,
l’Assessore è responsabile di questo, ma non credo
che sia lui che decide la priorità, tant’è vero che
le porta in Consiglio ed è il Consiglio che le approva; è il
Consiglio chiamato a dare un okay a tutte queste opere senza avere
raggiunto elementi. Stante così le cose continuiamo a non capire
perché non ci si voglia mettere seriamente nella strada di delegare
all’esterno questo insieme di attività.
Ogni volta che propongo questa soluzione trovo da parte
dell’Assessore l’affermazione di una
volontà generica: "sì, sarebbe interessante, è da studiare, è da
valutare" - parlo della possibilità di attribuire a un soggetto
esterno la gestione di queste opere - certo che deve rimanere in
capo agli organi responsabili la scelta e
l’indirizzo della tipologia di opere, ma la gestione
diretta di esse potrebbe, a nostro avviso, essere affidata ad
agenzie e a soggetti esterni. Qui si ha
l’impressione - non parlo
dell’Assessore direttamente, ma della Giunta nel suo
insieme - che, quando un'attività non interessa, la si delega,
quando interessa, invece la si mantiene. Faccio uno degli ultimi
esempi sui quali abbiamo attirato l’attenzione di
questo Consiglio: riguarda le figure degli educatori per
l’assistenza a persone in difficoltà nelle scuole,
dove la Regione sta assumendo l'atteggiamento di delegare
all’esterno la gestione di questi servizi.
Nel caso oggi in discussione la Regione, invece, continua a
voler gestire direttamente questi servizi invece di specializzarsi
in quella che è la sua funzione di programmazione e di
coordinazione: in questo caso gestisce centinaia e centinaia di
persone, non cinque o sei come nel caso degli educatori.
L'Assessore, quando lo scorso anno gli avevamo posto questo
problema, aveva affermato che occorreva studiare e, quando lo
scorso anno abbiamo presentato in questo senso una mozione in cui
chiedevamo all’Assessorato di studiare in tempi
brevi - tre, quattro o cinque mesi - una soluzione che andasse
nella logica di esternalizzare questi servizi, la mozione non è
stata approvata, perché comunque c'era la volontà di studiare la
questione. La mozione non è stata approvata, ma nulla è stato fatto
in questa direzione. Se non c’è un inizio di studi,
un abbozzo di ipotesi, un tentativo di individuare delle soluzioni,
non si arriverà mai a raggiungere un obiettivo.
L’Assessore ha detto in commissione che,
nell'ipotesi che alcune competenze passino ai comuni, e quindi
indirettamente poi alla comunità montana, una delle idee potrebbe
essere quella di pensare ad un'agenzia esterna in qualche modo
attivata in base a progetti che la Regione e le comunità montane
insieme studieranno però, se non si inizia mai ad affrontare la
questione, il problema non è risolto. Di fatto questa Giunta
concluderà il suo mandato, senza che su questo aspetto si sia fatto
nulla perché, se è vero, come è vero, che entro marzo devono essere
presentate le proposte dei lavori per l’anno
successivo, quindi entro marzo 2002 sono presentate le proposte per
l’anno 2003, siamo già sicuri che il prossimo piano
sarà pianificato, costruito come questo?
(nuova interruzione dell’Assessore Perrin,
fuori microfono)
? va bene? allora? motivo di più: è chiaro che la Regione ha
scelto questo come modello gestionale di una serie di problemi
senza aver fatto una verifica seria sul rapporto costi-benefici.
Lei deve spiegare come funziona questo modello e come un modello,
che costa 20 miliardi all’anno e che dà lavoro a 600
persone, riesca a rispondere a una serie di problemi puntiformi, a
delle problematiche sul territorio. Mi deve dimostrare che lo
stesso tipo di attività non possa essere fatto a costi inferiori
attribuendo all’esterno ad agenzie e a soggetti
privati che fra l’altro potrebbero anche
attivarsi.
Si continua a dire che non c’è imprenditoria in
questa Regione, che non si fa nulla per attivarla e poi la Regione
continua ad occupare tutti i posti, anche questi. Mi sembra che su
questo aspetto ci sia una grave carenza anche di progettazione.
Allora finora lei ha solo finto di esprimere una volontà di
cambiamento? a cui ho creduto, Assessore, perché, quando mi dice:
"noi non votiamo questa mozione perché siamo
d’accordo su questa impostazione, la studieremo, è
uno degli obiettivi del nostro Assessorato", io le credo; se poi
l’anno successivo mi dice che questo è un modello
vincente e che va tutto bene, vuol dire o che lei cambia idea da un
anno all’altro oppure che lei ha fatto una verifica
che ha dato dei risultati che danno ragione a lei, però i dati di
questa verifica non sono a noi conosciuti.
Se secondo l’Assessore questo è un modello
vincente, allora dia descrizione di questo modello, dei rapporti
costi-benefici di questo modello in questa Regione, così come è
impostato il piano non possiamo votarlo e non daremo la nostra
approvazione a questo piano.
Presidente
La parola al Consigliere Frassy.
Frassy (FI)
Molto brevemente perché questo è uno dei riti
del Consiglio e perciò come a tutti i riti bisogna dedicare un po'
delle nostre attenzioni e devo dire che sarebbe sufficiente dare
lettura degli interventi precedenti perché questi piani sono una
riproposizione, forse aggiornata in alcuni numeri, di quella
filosofia che ha già caratterizzato i piani presentati nelle scorse
annualità, perciò ci toccherebbe ripetere lunghi ragionamenti che
abbiamo già fatto nel passato e che per certi versi riterrei essere
a questo punto un inutile esercizio retorico, pertanto mi limiterò
in questa discussione generale a precisare quelle che sono le
nostre posizioni di voto in considerazione del convincimento che
noi abbiamo già espresso su questo tipo di impostazione.
Da una breve disamina dei dati, se raffrontati ai precedenti
piani, abbiamo potuto constatare dal punto di vista statistico come
le risorse impegnate dal 1999 ad oggi siano rimaste le stesse: 20
miliardi erano impegnati nel 1999, c’è una leggera
flessione nel 2000 e nel 2001, attestando intorno ai 18 miliardi
gli impegni, per ritornare ai 20 miliardi nella previsione del
2002.
Duecento in meno sono invece i dipendenti, ma non sappiamo se
sia un dato assoluto o se sia il frutto di uno di quei miracoli,
per cui i duecento negli anni trascorsi dal 1999 ad oggi sono
transitati negli organici regionali. Sta di fatto che
l’impegno finanziario rimane lo stesso, le persone
impiegate - pur rimanendo ancora tante, sono 657 - sono circa
duecento in meno rispetto alle persone impegnate nel 1999.
Non possiamo che ribadire le nostre differenti impostazioni
sulla gestione dei cantieri forestali in quanto abbiamo sempre
sostenuto che questi sono lavori che dovrebbero essere gestiti
soprattutto facendo affidamento sull'imprenditoria privata.
Constatiamo come l’imprenditoria privata non abbia
spazi a seguito dell'invasione di campo
dell’amministrazione pubblica.
Rileviamo che in una regione di montagna con ampi territori
messi a forestazione solo una decina sono le imprese che risultano
iscritte al registro ditte che si occupano di forestazione
propriamente detta, di conseguenza rileviamo, e concludiamo noi,
che gli spazi del privato sono saturati dalla presenza del pubblico
sul mercato.
Evidenziamo poi un altro elemento, che è più di gestione che non
di impostazione della cantieristica forestale, ossia come questa
tabellazione, pur nel suo dettaglio, pur nei suoi elementi
analitici, non ci lasci spazio per fare delle valutazioni non solo
sul lungo termine, ma anche e soprattutto sul consuntivo e qui
voglio citare l’esempio preso a prestito
dall’Assessorato dell'educazione:
l’Assessore Pastoret, nel suo piano triennale degli
interventi su beni architettonici, ha recepito le indicazioni che a
più riprese erano state effettuate in aula e in commissione e ha
dato una previsione degli interventi con un consuntivo di quelle
che sono state le situazioni rispetto al piano precedente e con una
programmazione di tipo triennale; si riesce se non altro in questa
visione prospettica a capire dove vanno impegnate le risorse e
quali sono i tempi per conseguire dei risultati utili. Qui invece,
nel momento in cui leggiamo Valpelline, Etroubles, Pontboset e
Brusson, non possiamo far altro che prendere atto che ci sono un
tot di operai con un tot di ore con delle ipotesi di intervento, ma
non riusciamo a capire se questa impostazione sia frutto di una
programmazione. Prendiamo atto che vengono collocate delle unità
forze lavoro e che lì vengono spese delle risorse finanziarie.
Voglio solo evidenziare all’Assessore e ricordare
ai colleghi come paradossalmente una delle concause degli eventi
alluvionali dell’ottobre del 2000 sia derivata anche
da una carente gestione non tanto della forestazione, ma della
pulizia delle foreste in concomitanza delle aste fluviali; questo è
un dato che è emerso in maniera inequivocabile, allora la
riflessione non può non essere fatta su come vengano approntati
questi cantieri forestali. Non dimentichiamo che una gran parte dei
tronchi, che sono andati a creare i problemi che hanno creato sotto
i ponti e in altri passaggi critici delle aste fluviali, erano
tronchi tagliati nei cantieri forestali, accatastati, probabilmente
venduti e non ritirati.
Penso che impegnare 20 miliardi, cifra significativa, sulla
forestazione dovrebbe portarci a fare delle scelte e ad individuare
delle priorità.
Alla luce di quella tragica esperienza che è stata
l’alluvione abbiamo dei dubbi che ci siano delle
priorità, abbiamo il convincimento che ci siano una serie di
interventi, fatti magari su segnalazione delle APT-AIAT piuttosto
che delle comunità montane, piuttosto che dei comuni, piuttosto che
su valutazioni varie, ma che manchi una visione di insieme, che
manchi l'individuazione di quelle che sono le priorità.
Non so se in questi interventi vengano considerate queste
priorità, ma dalla lettura - sintetica perché sintetiche sono le
schede - non riusciamo a capire se sono state aumentate o meno le
pulizie nell’alveo dei torrenti. Vediamo che ci sono
alcune voci, ma sono ancora delle voci abbastanza episodiche
rispetto all’insieme delle tante voci che vanno a
costituire gli 80-90 cantieri forestali.
Esprimo un giudizio negativo per i motivi che sinteticamente ho
cercato di riepilogare, intanto l’impostazione di
fondo: non condividiamo che spetti all’ente pubblico
occupare quelle che sono quote di mercato, anche perché il cantiere
forestale, nato nel 1800, era un cantiere che aveva la funzione
dell’ammortizzatore sociale, oggi come oggi quella
funzione dovrebbe essere svolta da altri istituti che devono
mettere a disposizione l’ammortizzatore sociale nei
confronti di tutti e qui apro una parentesi: ci troviamo spesso a
vedere come il "diritto" al lavoro diventi in queste situazioni il
"privilegio" al lavoro perché non è mai stata fatta chiarezza,
nonostante a più riprese sia stato richiesto, su quelli che sono i
meccanismi di assunzione, anche se è stato inventato il meccanismo
dell’assunzione a tempo indeterminato, che non vuol
dire assunzioni senza termine, perché con questo meccanismo del
tempo indeterminato si "ingabbiano" per periodi normalmente
triennali le maestranze, ma questo noi riteniamo che sia una
degenerazione di quella che è l’occupazione
dell’economia da parte dell’ente
pubblico, ossia si tiene sulla corda di un'aspettativa al lavoro
l’operaio forestale che ambisce ad essere
riconfermato e a rientrare nel meccanismo dei cantieri annuali e
perciò non si dà neppure una risposta certa alla domanda del
lavoro.
Perché se è vero che può essere ancora valida - ma in misure
diverse, Assessore, non nelle misure che vanno a 7-800 unità
lavorative - la funzione dell’ammortizzatore
sociale, questa funzione dovrebbe comportare come principio la
rotazione, mentre lei stesso ci ha detto che vengono riconfermati
gli operai forestali che erano stati coinvolti nel precedente piano
annuale.
Questo vuol dire che la funzione di ammortizzatore sociale viene
snaturata perché quella funzione per sua natura deve essere una
funzione transitoria che consenta poi al lavoratore di
riqualificarsi e di trovare effettiva, piena e duratura occupazione
nei settori che più gli sono congeniali, perciò anche da questo
punto di vista riteniamo che questa impostazione sia criticabile
perché da ammortizzatore sociale diventa strumento di privilegio
per quei pochi o tanti che rientrano a poter conseguire questa
assunzione. Per tutte queste motivazioni ribadiamo anche
quest’anno un giudizio negativo a questo tipo di
atto amministrativo.
Si dà atto che, dalle ore 19,00, riassume la presidenza il
Presidente Louvin.
Président
Si personne ne demande la parole, la discussion
générale est close.
La parole à l’Assesseur à
l’agriculture et aux ressources naturelles,
Perrin.
Perrin (UV)
Credo di poter ribadire che questo piano
rappresenta comunque un modello che ha funzionato e che funziona,
non è un "déjà vu", Consigliera Squarzino, perché qui
c’è - anche se il Consigliere Frassy dice che non
l’ha percepita - una programmazione in questi
interventi. Che questo sia un modello funzionale lo abbiamo
verificato proprio nella scorsa campagna, dove gli interventi sono
stati effettuati per tutta una serie di incombenze dovute alle
conseguenze dell’alluvione; abbiamo quindi dovuto
adattare il nostro programma e ciò è stato possibile proprio per
l'organizzazione capillare che c’è nella direzione
dei nostri cantieri e delle nostre squadre e che quindi ha reso un
servizio fondamentale, anche in quella situazione, alla
collettività.
Vorrei ancora ribadire l’importanza di questa
presenza proprio a presidio e manutenzione del territorio; questa è
di un'importanza fondamentale, anche se non può con la forza lavoro
di cui è dotata coprire tutte le esigenze esistenti, per cui si
devono dare delle priorità: l’anno scorso il
problema del disalveo è stata una priorità,
quest’anno si continuerà in parte per ovviare a
questo problema, in seguito agli eventi alluvionali.
Per quanto riguarda il problema occupazionale, credo che abbia
la sua rilevanza questo numero di occupati e chiaramente questi
occupati sono assunti in base ad un contratto preciso, non sono
assunti così a caso. Questo contratto prevede per esempio la
riassunzione di chi ha già lavorato gli anni precedenti e per le
nuove assunzioni, si procede con delle chiamate specifiche per
delle mansioni specifiche. Il discorso
dell’ammortizzatore sociale secondo me oggi è molto
relativo: sono dieci gli operai che vengono presi dalle liste
speciali e questi rispondono anche ad una ragione di ammortizzatore
sociale.
Per il resto, è chiaro che ci sono da parte dei vari addetti
delle specializzazioni e delle esigenze diverse; perché chi ha
fatto il bûcheron per dieci anni può darsi che ad un certo punto
questo lavoro - che è molto impegnativo - non lo possa più fare e
quindi andrà a lavorare nelle squadre che si occupano di
manutenzione e di sentieristica. In questo senso c’è
un'attenzione anche alla capacità lavorativa dei singoli, però non
significa che questa persona sia un assistito socialmente, è uno
che ha una sua professione ma che non può più fare certi lavori,
però è idoneo a fare altri lavori di natura più leggera.
Sulle opere, effettivamente, ci sono delle scelte concordate e
verificate puntualmente sul territorio con le comunità locali,
quindi con i comuni, le comunità montane e le stazioni forestali. È
chiaro che non c’è una programmazione generale
precisa su tutto perché molte sono opere che di anno in anno si
rendono necessarie. Sappiamo che il territorio richiede una serie
di interventi non sempre preventivabili ai quali si deve porre mano
per garantire la manutenzione.
Sappiamo come nella manutenzione di uno stabile non tutto è
prevedibile, quindi c’è una programmazione per i
lavori di più grossa portata, per esempio per le alte vie, per il
grosso della sentieristica, per i lavori di coltura del bosco. Ci
sono poi dei lavori che annualmente vengono identificati e che
possono avere una risposta immediata attraverso
l’utilizzo delle squadre.
Quanto all’andamento della manodopera,
Consigliere Frassy, questa differenza è data
dall’utilizzo degli studenti nella gestione dei
piani economici. Quest’anno per esempio ci sono
pochi comuni che sono in scadenza per i rilievi dei piani
economici, quindi ci sono meno addetti in quel campo, ma quelli
sono addetti che lavorano un mese, sono studenti, e la differenza è
fatta soprattutto da questo tipo di manodopera. La manodopera che
invece è stagionale, impiegate per le famose "160 giornate", è una
manodopera abbastanza costante; questo era l'obiettivo, del resto
di mantenere la manodopera.
Per quanto concerne le prospettive, Consigliera Squarzino -
l’ho detto già in commissione - nel 2001 non abbiamo
affrontato questo problema perché siamo stati impegnati in altre
questioni. Si è comunque discusso con il CELVA, quando si è
affrontato l'argomento decentramento agli enti locali, su quali
forme di gestione andremo a dare a questi tipi di lavori e si è
concordato su una futura aziendalizzazione. Ma io sono convinto - e
oggi già posso dirlo - che il prossimo anno avremo nuovamente un
piano come questo perché il decentramento avrà i suoi tempi.
Tuttavia l'obiettivo è posto, e verrà senz’altro
attuato perché è ormai concordato ?
(interruzione della Consigliera Squarzino Secondina, fuori
microfono)
? sarà la prossima Giunta, quindi oggi posso dire con tutta
tranquillità che non saremo pronti per il prossimo anno con
l’azienda, anche se abbiamo fatto delle indagini per
vedere cosa succede dove sono presenti modelli di aziendalizzazione
di questo settore; abbiamo raccolto della documentazione che
servirà a mettere in atto questa eventuale azienda.
Consigliere Frassy, non credo che sia l’opera
delle squadre forestali che abbia creato dei problemi nel momento
dell'alluvione, anzi credo sia proprio il contrario. Bisogna
ricordare che le aste fluviali sono interessate dalle zone boscate,
in parte comunali, in parte in zone impervie e inaccessibili, in
parte - e per una grossa parte - di proprietà privata e noi non
interveniamo sul privato, ma solo sul pubblico. Sappiamo che più
del 50 percento del bosco è di proprietà privata, quindi ci sono
anche questi aspetti da sottolineare.
È vero che questo piano non va a creare delle grosse novità
nella gestione delle squadre e dei cantieri, però è un piano
puntuale, preciso, che fissa degli obiettivi, quali quelli della
manutenzione del territorio e dell’utilizzo corretto
del bosco e, secondo me, è un piano che ha una sua valenza di
natura ambientale, di natura occupazionale e di natura
economica.
Président
Je soumets au vote l’objet n°
22.2:
Conseillers présents: 32
Votants: 29
Pour: 26
Contre: 3
Abstentions: 3 (Beneforti, Curtaz, Squarzino Secondina)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK