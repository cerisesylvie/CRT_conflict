Consiglio Regionale della Valle d'Aosta - Oggetto del Consiglio n. 2191 del 23 ottobre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula
Oggetto del Consiglio n. 2191 del 23 ottobre 1996 - Resoconto
SEDUTA POMERIDIANA DEL 23 OTTOBRE 1996
OGGETTO N. 2191/X Modalità applicative delle attività per la
profilassi ed il risanamento degli allevatori bovini e ovi-caprini.
(Interpellanza)
Interpellanza Visto le Delibere di Giunta n. 3758 e 3759
inerenti gli abbattimenti obbligatori relativi ai piani di
profilassi e risanamento degli allevamenti di bovini e
ovi-caprini;
Preso atto della delibera n. 4108 del 20 settembre 1996 che
stabilisce le modalità e le procedure di valutazione per il calcolo
delle indennità spettanti agli allevatori valdostani per la
campagna di bonifica sanitaria 1996/97;
Rilevato che le nuove indennità sono di gran lunga inferiori
rispetto alle passate campagne di bonifica sanitaria;
Considerato che nell'ultima campagna di bonifica sanitaria
l'esborso dell'Amministrazione regionale a tale riguardo è stato
inferiore alla somma di Lire un miliardo e che gran parte dei
beneficiati sono stati allevatori proprietari di piccole o medie
aziende aventi solo alcuni casi di capi infetti;
Appurato che gli allevamenti bloccati a causa di pochi capi
infetti creano ancora maggiori danni agli allevatori interessati in
quanto a fronte di esigue indennità percepite sono obbligati a
innumerevoli vincoli che comportano forti perdite economiche quali
quella di non poter produrre la fontina;
Ribadita l'importanza che rivestono le piccole e medie aziende
di allevamento per il mantenimento del territorio valdostano;
I sottoscritti Consiglieri regionali
Interpellano
l'Assessore competente per conoscere:
1) quali sono le motivazioni che hanno determinato tali
scelte;
2) se l'Amministrazione regionale intende riesaminare tale
problematica alfine di evitare ulteriori danni agli allevatori
proprietari di piccole e medie aziende che rischiano di chiudere
definitivamente.
F.to: Marco Viérin - Lanièce
Presidente Ha chiesto la parola il Vicepresidente Marco
Viérin.
Viérin M. (PpVA) Preso atto delle modalità e delle procedure di
valutazione per il calcolo delle indennità spettanti agli
allevatori valdostani per la campagna di bonifica sanitaria
'96-'97; rilevato che le nuove indennità sono di gran lunga
inferiori rispetto alla passata campagna; considerato che
nell'ultima campagna di bonifica sanitaria l'esborso
dell'Amministrazione regionale è stato di gran lunga inferiore alle
precedenti campagne - è stato inferiore in complessivo ad 1
miliardo - e che gran parte dei benefici sono andati ad allevatori
proprietari di piccole o medie aziende di allevamento, e questo è
un dato importante, perché negli anni passati avevano beneficiato
per la gran parte del contributo le grandi aziende; appurato che
questi allevamenti bloccati a causa di pochi capi infetti creano
ancora maggiori problemi agli allevatori che, essendo allevatori di
piccole aziende, devono subire altre perdite economiche - ad
esempio, avendo le stalle bloccate, non possono produrre fontina -
si chiede all'Assessore competente quali sono state le motivazioni
che hanno determinato queste scelte.
Credo di conoscere in parte quale sarà la risposta
dell'Assessore, il quale aveva più volte risposto al sottoscritto e
ad altri che era necessario finalizzare meglio le contribuzioni, e
che questa finalizzazione andava ricercata su una soluzione del
miglioramento delle razze e sull'applicazione delle finalità del
regolamento n. 2078. Concordo su questi due ultimi elementi, però
volevo chiedere all'Assessore, vista la situazione dell'anno
passato in merito agli allevatori che hanno avuto dei problemi
sanitari - ribadisco: situazione che si è verificata quasi
esclusivamente in piccoli allevamenti - se ha tenuto conto di
questo fatto e se intende intraprendere o modificare le iniziative
già adottate.
Si dà atto che, dalle ore 18,23, presiede il Vicepresidente
Aloisi.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) In parte il Vicepresidente Viérin si è già risposto
da solo, devo dire che concordo con la sua risposta. Scherzi a
parte, devo fare alcune brevissime premesse, intanto per ribadire
la particolare soddisfazione rispetto ai risultati che sono stati
ottenuti per quanto riguarda il risanamento del bestiame negli
ultimi anni. C'è stata una significativa inversione di tendenza, la
Regione è adesso ufficialmente indenne da brucellosi, c'è stata lo
scorso anno una percentuale di capi infetti abbattuti per
tubercolosi dell'1,03 percento, che è molto vicina a quella
percentuale dell'1 percento di stalle infette che ci consentirebbe
di avere la dichiarazione di regione ufficialmente indenne anche
per la tubercolosi.
Il Vicepresidente Viérin sa bene che questi risultati è stato
possibile ottenerli grazie ad un mix che definirei, con un po' di
presunzione, sapiente ma sicuramente equilibrato fra l'applicazione
puntuale e rigida - che evidentemente crea dei problemi - delle
norme sanitarie e l'aver stabilito dei criteri e delle entità per
quanto riguarda gli indennizzi che, da una parte, devono cercare di
ripagare i danni che negli allevamenti si provocano nel momento in
cui si vanno ad eliminare dei capi infetti produttivi, ma che
dall'altra non devono incentivare atteggiamenti che mi limito a
definire superficiali da parte degli allevatori rispetto ad un
problema che è quello del risanamento degli allevamenti sicuramente
importantissimo, tenuto conto degli effetti che la normativa
sanitaria attuale provoca sulle stalle che hanno dei vincoli in
relazione a questo problema.
Nel luglio del '93, quindi quando abbiamo rivisto criteri e
cifre, avevamo detto che l'indirizzo era quello di distinguere gli
aspetti sanitari da quelli contributivi per quanto possibile e che
comunque l'indirizzo doveva essere quello di andare verso la
diminuzione degli indennizzi per i capi infetti e di promuovere
invece, diversificando, anche interventi per la selezione. E questo
abbiamo fatto.
Produrrò al Consigliere Viérin delle tabelle riassuntive, con
dei dati che partono dal '90 e arrivano al '96 e con le previsioni
per il '97, da cui potrà rilevare che quanto sto dicendo, e cioè
diversificazione e riconversione di risorse finalizzate questa
volta ad "azioni positive" fra virgolette, non sono affermazioni di
principio, ma sono cifre concrete. In questo senso sono andati
provvedimenti come la revisione dei parametri per le rassegne,
l'aumento dal 10 al 15 percento delle percentuale per le
improduttive, l'applicazione di tutte le misure di accompagnamento
alla PAC, 2078, aiuto integrativo regionale, non ultimo la presa di
coscienza da parte della Giunta che è necessario fare un ulteriore
ed ultimo sforzo perché la nostra sia dichiarata regione
ufficialmente indenne da tubercolosi; da qui la riproposizione, che
avverrà con la legge finanziaria del '97, della misura per le
stalle ufficialmente indenni.
La scelta che è stata fatta di ridurre del 50 percento il
contributo integrativo regionale per l'indennizzo dei capi infetti
è una scelta corretta e soprattutto coerente con tutto quanto ci
siamo detti, ed è una di quelle misure richieste ufficialmente
dall'Associazione allevatori, che ha chiesto di azzerare questo
tipo di contributo integrativo.
Personalmente ho ritenuto che l'azzeramento potesse essere una
misura troppo forte e che all'azzeramento si potesse arrivare
passando attraverso una fase intermedia che era la riduzione del 50
percento.
Il vero problema, quindi, per quei pochi allevamenti che ancora
hanno dei problemi di carattere sanitario riferiti a tubercolosi e
brucellosi, non è nell'eliminazione del capo infetto, ma deriva dal
blocco sanitario della stalla, quindi con l'impossibilità di
trasformare il proprio latte se non inviandolo alla
pastorizzazione. Rispetto a questi danni stiamo approfondendo se ci
sono delle possibilità di interpretare o meglio applicare la legge
regionale, che già prevede di rifondere il 60 percento dei danni
derivanti dal blocco delle stalle e comunque dai problemi attinenti
al risanamento del bestiame.
Credo che la scelta sia stata una scelta corretta e coerente,
rispetto alla quale sicuramente non abbiamo intenzione di tornare
indietro.
Presidente Ha chiesto la parola il Vicepresidente Marco
Viérin.
Viérin M. (PpVA) Assessore, come ha visto, ho cercato di
anticipare una parte della sua risposta perché sulla prima parte
del suo intervento non ho niente da dire, anzi, anche in altre sedi
ho condiviso quest'impostazione. Non condivido invece l'ultima
parte, oltretutto mi risulta che non sia vero il fatto che
l'associazione abbia chiesto di eliminare completamente...
(... intervento dell'Assessore Vallet, fuori microfono...)
... allora mi fa avere anche la lettera.
D'altra parte la mia richiesta è avvenuta esclusivamente per un
fatto, che lei ha citato alla fine del suo intervento, e che è in
sintesi il seguente. Se sono solo i piccoli allevamenti, o sono al
99 percento i piccoli allevamenti che hanno il problema di trovarsi
uno o due capi dichiarati malati, lei ha detto poc'anzi -
chiaramente non ne poteva fare a meno - che questi allevamenti
rimangono bloccati per un anno e mezzo, due anni, per bene che
vada.
Questi piccoli allevatori, che sono quelli che mantengono questa
piccola Valle d'Aosta verde più che i grandi allevatori, perché di
questo dobbiamo essere coscienti, rischiano di fallire perché con
un piccolo allevamento essere obbligati a rispettare alcune
normative e non a produrre alcuni prodotti come si potrebbe invece
fare, è chiaro che alla fine si troveranno davanti alla scelta se
mandare avanti la loro attività o chiuderla definitivamente. Al 90
percento queste persone chiuderanno i loro allevamenti. A fronte di
questo chiedo vivamente all'Assessore di verificare prima di Natale
qual è l'andamento della campagna di bonifica sanitaria, che è già
partita da un mese. Se si verificasse che sono pochi gli
allevamenti e sono tutti piccoli allevamenti, si potrebbe vedere se
c'è la possibilità di un sostentamento affinché questi non
chiudano.
La mia interpellanza era finalizzata a questo, quindi chiedo
all'Assessore se per fine dicembre può darci qualche dato più
preciso su quelli che saranno gli allevamenti ancora bloccati dalla
campagna di bonifica sanitaria.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK