Consiglio Regionale della Valle d'Aosta - Oggetto del Consiglio n. 2014 del 23 maggio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 2014 del 23 maggio 2001 - Resoconto
OGGETTO N. 2014/XI Problemi concernenti il personale delle
strutture territoriali dell’Azienda ospedaliera.
(Interpellanza)
Interpellanza Preso atto delle notizie apparse sugli organi
di informazione circa la scarsità di personale che lavora presso le
strutture territoriali dell’azienda
ospedaliera;
Appreso che la carenza di personale potrebbe portare alla
chiusura o alla limitazione di alcuni servizi territoriali e questo
in contrasto con le reiterate dichiarazione
dell’Assessore di potenziare il servizio
sociosanitario sul territorio e con le stesse indicazioni del Piano
sociosanitario;
Preoccupati perché la eventuale chiusura di servizi territoriali
inciderebbe negativamente proprio sulla politica di prevenzione,
che è fondamentale per garantire la salute dei cittadini, e
rischierebbe di vanificare gli stessi progetti di assistenza
domiciliare che si stanno rivelando uno strumento utile per
sostenere la permanenza di anziani o disabili nel proprio contesto
abitativo;
A fronte del ripetersi ricorrente di criticità in alcuni settori
importanti dell’assistenza sociosanitaria;
i sottoscritti Consiglieri regionali
Interpellano
l’Assessore competente per sapere:
1) quale tipologia di personale manca e quali sono i motivi
della carenza di tale personale;
2) se si intende chiudere dei servizi ed eventualmente quali,
quando e per quanto tempo;
3) come, e se, si intenda operare nel breve e nel lungo periodo
per rimediare a tali carenze;
4) quante le risorse previste nell’anno 2001 per
i servizi territoriali e a chi è affidata la responsabilità del
budget.
F.to: Squarzino Secondina - Beneforti
Président
La parole à la Conseillère Squarzino
Secondina.
Squarzino (PVA-cU)
La nostra interpellanza prende avvio da
un'informazione dell’ANSA, poi pubblicata su tutti i
giornali, che riporta una dichiarazione del responsabile del
territorio della sanità del 9 maggio, che dice testualmente
"l’organico previsto sul territorio è di 308
unità, ma attualmente sono disponibili 263 operatori fra medici e
infermieri".
"Grazie alla razionalizzazione?"
, aggiunge,
"? siamo riusciti finora a incrementare
l’attività territoriale, ma è comunque possibile che
nei prossimi mesi si arrivi alla sospensione o alla riduzione di
alcuni servizi".
Di fronte a questa ipotesi, che noi speriamo non si realizzi,
vogliamo sapere dall’Assessore quali sono le
tipologie di personale che mancano, quali sono i motivi della
carenza di questo personale, se la mancanza di personale suggerirà
la chiusura di alcuni servizi, eventualmente quali, quando, per
quanto tempo e in che luogo, e come si intende operare nel breve e
nel lungo periodo per ovviare a questi inconvenienti.
Sarebbe interessante capire quante sono le risorse previste per
il 2001 per i servizi territoriali e chi ne ha la responsabilità,
in modo che possa lavorare razionalizzando tutte le iniziative.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
È difficile fare le interpretazioni
autentiche di terze persone, in questo caso del dott. Ferrero;
questo è un motivo per il quale ritengo che il ruolo del Consiglio
regionale non sia quello di dare delle interpretazioni autentiche
di espressioni di altri ma, piuttosto, di esaminare nel merito
problemi vari e di proporre soluzioni alternative.
Anch’io ho letto le dichiarazioni del
responsabile dell’area territoriale, che, a dire il
vero, durante la conferenza stampa settimanale
dell’USL, aveva ampiamente illustrato
l’attività territoriale, oltre che rimarcato la
difficoltà di sopravvivenza, se posso usare un termine, legata alla
nota carenza di alcune figure professionali. Ma il tutto era
incentrato sulla grossa mole di attività del territorio, che è
aumentata e sta aumentando rispetto agli anni scorsi.
Di certo è che, e rispondo subito alla prima domanda:
"qual è
il personale che manca"
, mancano fondamentalmente assistenti
sanitari, fisioterapisti e infermieri professionali.
Siamo un po' ripetitivi ma diciamo sempre le stesse cose, nulla
di nuovo. Perché mancano assistenti sanitarie? Perché addirittura a
livello nazionale non esistono più. Non si formano più assistenti
sanitarie, figura storica che va sparendo dal circuito dei profili
professionali, sostituita dalle infermiere professionali, che
registrano una grossissima carenza a livello nazionale di
iscrizione rispetto ai posti disponibili, carenza che non è
registrata a quel livello di iscrizione perché rispetto ai posti
messi a disposizione dalla scuola per ottenere il diploma
universitario, da quest’anno laurea in scienze
infermieristiche, non vi sono per il momento dei posti vuoti in
scuola.
In prospettiva riteniamo, come ho avuto modo di dire in altre
occasioni, che questa situazione di sopravvivenza molto delicata,
che spinge a una grossa mobilità interna, venga a superarsi con la
fine dell’anno in corso, con
l’inserimento dei neodiplomati.
Le difficoltà intrinseche di carenza del personale riguardano
anche i fisioterapisti che, come sapete, pur essendo presenti nel
sistema pubblico, preferiscono spesso svolgere attività
libero-professionale e spesso chiedono il part-time. Il part-time,
secondo la normativa in vigore, - che non condivido - deve essere
dato al personale, può essere rifiutato solo per una volta e
dilazionato per non più di sei mesi, dopo di che deve essere dato
nell’ambito di una percentuale globale, e fra le
figure professionali che hanno più usufruito del part-time le
fisioterapiste sono fra le prime.
Molte - e dico molte al femminile, perché in genere è personale
femminile - preferiscono, come dicevo, l’attività
libero-professionale, partecipano ai concorsi e anche se provengono
da altre regioni, non appena si libera il posto nella regione di
provenienza, ritornano nella regione di provenienza. Sto ripetendo
cose già dette.
A questa si aggiunge un’altra normativa molto
specifica, che riguarda i carichi di lavoro in senso materiale, che
obbliga spesso il medico competente ad escludere
dall’attività assistenziale gli infermieri e il
personale di assistenza. Se guardiamo le piante organiche abbiamo
un certo numero di infermieri in servizio: di fatto,
percentualmente, molti di questi non possono svolgere la loro
mansione, ovvero assistere la persona, perché non possono sollevare
oltre i 30 chili. Sono normative che, dal punto di vista del
diritto del lavoro e del "progresso sociale", se così possiamo
definirlo, sono assolutamente condivisibili, ma dal punto di vista
della funzionalità del servizio, portano alla chiusura dei
servizi.
Questa è la drammatica verità, perché nel momento in cui il
medico del lavoro dichiara che il dipendente fisioterapista o
assistente sanitario o infermiere professionale o ADEST o OTA o
quant’altro, non è in grado di sollevare oltre i 30
chili, questo deve essere adibito ad altra mansione e non può più
svolgere la sua attività. Questi sono i motivi fondamentali, che
valgono sia per il territorio sia per l’Ospedale. È
una situazione molto delicata.
Rispetto alla seconda domanda,
"se si intende chiudere i
servizi"
, assolutamente no! L’intendimento non è
di chiudere i servizi, ma al contrario in questi ultimi mesi sono
stati avviati e potenziati settori sul territorio, come la
cardiologia, altre specialità a Morgex, e ancora si prevede di
lavorare per l’apertura
dell’ambulatorio di radiologia a Châtillon, sta per
essere aperto l’ambulatorio di anoressia ad Aosta.
Questo con il personale in servizio, perché una delle strategie da
adottare sarebbe quella di non aprire nuovi servizi. In questo caso
si tratta di servizi che già vengono svolti in altre sedi e che
vengono opportunamente portati sul territorio, coinvolgendo
personale già in forza, perché per esempio riguardo
all’ambulatorio di anoressia, bulimia e malattie
collegate, si tratta di riorganizzare il sistema senza potenziarlo
in termini di personale.
Cosa si è detto in questa conferenza stampa? Che è a rischio la
capillarità del servizio sul territorio della Valle
d’Aosta, questo sì. L’assistenza
infermieristica continua ad essere data, le ore aumentano nel
sistema infermieristico, ma con una grossa mobilità del personale a
scavalco molte volte fra un distretto e l’altro.
Il rischio è di ridurre alcune prestazioni soprattutto nelle
parti più periferiche e questo assolutamente noi vorremmo evitare,
perché sono popolazioni che hanno meno servizi rispetto al bacino
di utenza di Aosta e dei centri poliambulatoriali. Pertanto in
questo momento non c’è intenzione di chiudere nulla,
ma si sta lavorando su un’attentissima valutazione
delle professionalità esistenti e delle necessità assistenziali,
settore per settore. Colgo l’occasione per
ringraziare il Servizio infermieristico territoriale, che sta
facendo un servizio capillare di verifica dei singoli bisogni
assistenziali.
Rispetto al terzo punto,
"come si intende procedere"
,
rispondo che non intendiamo fare nulla di più di quanto si sta
facendo. Anzi, invito tutti coloro che abbiano suggerimenti a farli
presente, ma noi stiamo dando borse di studio le più alte
d’Italia, stiamo convenzionandoci con le università
e siamo i soli a farlo, stiamo finanziando i ragazzi perché si
iscrivano a queste scuole, stiamo facendo campagne di orientamento
nelle scuole, che pare abbiano dei piccoli timidi risultati, stiamo
bandendo concorsi e selezioni per sostituire almeno il personale
assente, stiamo incentivando economicamente mediante il salario di
risultati professionalità, stiamo organizzando nuovi corsi tramite
il Fondo sociale europeo, quale il corso per operatore
sociosanitario per venti posti, di cui aspettiamo la risposta da
parte della Commissione europea, stiamo organizzando il corso di
OTA, stiamo facendo tutto quanto è materialmente possibile.
È inutile dire in Consiglio regionale che stiamo ipotizzando
altre cose, perché altro non è possibile assolutamente fare per il
breve e medio periodo.
Sul lungo periodo sono ottimista, se non lo fossi mi deprimerei
un po' di più. Sono ottimista perché questo problema della carenza
del personale non medico, non parliamo del personale medico, è
finalmente diventato patrimonio comune di tutte le regioni, alcune
delle quali, fino a qualche anno fa, nicchiavano su questi temi, ed
è diventato patrimonio comune anche del Ministero della sanità, che
ha recepito le istanze degli assessorati e ha seguito alcune nostre
iniziative. Le borse di studio sono state previste da altre regioni
solo quest’anno, seguendo esperienze che abbiamo già
fatto, e soprattutto a livello di contrattazione è stato recepito
il messaggio che sostanzialmente consiste nel fatto che non è
appetibile il lavoro di infermiere, la professione paramedica come
veniva definita, sia per il livello retributivo sia per la qualità
della vita all’interno dell’ambiente
di lavoro. Il nuovo contratto ha preso atto di questa situazione,
aumentando considerevolmente lo stipendio di queste figure
professionali, dando delle possibilità di carriera ulteriori
rispetto a quelle che avevano finora.
Per quanto riguarda la quarta domanda,
"quante sono le
risorse previste nel 2001 per il servizio territoriale?",
con
delibera di Giunta n. 244/2001 si prevede su un totale di 305,705
miliardi un volume di spesa per l’assistenza
territoriale pari al 41 percento, ossia di lire 125 miliardi e
rotti.
Questo per dire che rispetto alla spesa storica, che veniva
assorbita quasi completamente dall’Ospedale,
ultimamente c’è stato un grosso trasferimento di
risorse sul territorio, tant’è che il territorio
ormai incide per il 41 percento. Ovviamente la responsabilità della
gestione del budget spetta al Direttore dell’area
territoriale.
Président
La parole à la Conseillère Squarzino
Secondina.
Squarzino (PVA-cU)
Capisco che l’Assessore
a volte ha delle difficoltà a rispondere ad alcune domande e cerca
in qualche modo di indicare altri come interlocutori. Ma,
Assessore, se ci sono delle carenze nell’ambito
sanitario, credo che questo sia un problema di tipo politico, nel
senso che è il suo Assessorato, la Giunta, questo Consiglio che
decidono quante risorse dare all’USL, quali
obiettivi indicare. Lei stesso, a conclusione del suo intervento,
ha ricordato la delibera di Giunta n. 244/2001, in cui la Regione
dà disposizione alle aziende USL della Valle d’Aosta
ai fini della definizione del contratto di programma.
È chiaro che i problemi che riguardano la sanità, chiaramente
non le minuzie, ma i problemi generali che denotano uno stato di
disagio, una situazione di difficoltà, anche individuata con molta
precisione in alcuni ambiti professionali, questo insieme di
problemi – dicevo – credo abbiano una
valenza politica e debbano trovare una risposta nei programmi che
la Regione si dà e nelle indicazioni che contratta poi con
l’USL.
La ringrazio intanto delle informazioni puntuali che ha fornito,
su cui se ho tempo cercherò di fare alcune osservazioni, ma io mi
aspettavo da lei una risposta più globale perché qui stiamo
parlando del territorio. Stiamo parlando di tutta quell'azione di
prevenzione che è importantissima - e lei questo lo sa, perché nei
documenti ufficiali è ripetuto e ribadito più volte - talmente
importante che lei dice che il 41 percento delle risorse va al
territorio.
Ora, se il territorio non riesce ad esercitare questa azione di
prevenzione, credo che si tratta almeno di porsi il problema se non
è il caso di rivedere le indicazioni programmatiche, di rivedere il
piano complessivo, di capire dove collocare la prevenzione,
Assessore, le ricordo che tutto il programma della sanità è
impostato su questo assunto: bisogna deospedalizzare e bisogna
potenziare il territorio.
Allora l’ospedale comincia a deospedalizzare,
cioè a dimettere il più possibile i pazienti, a tenere solo i
pazienti nello stadio acuto, poi li dimette e vanno sul
territorio.
Ma chi si prende cura di questi pazienti? Come è possibile
attuare l’assistenza domiciliare integrata? Come e
dove è possibile attuare la prevenzione della salute con tutte
quelle attività di cura del benessere?
Tutte queste cose non sono possibili. Da una parte
c’è un programma di Governo regionale che dice che
bisogna diminuire i posti letto, bisogna ridurre le degenze
ospedaliere, bisogna potenziare il territorio. C’è
anche, mi sembra almeno dai dati forniti, un equilibrio fra le
risorse: 60 percento all’Ospedale, 40 percento al
territorio, però risorse umane professionali per portare avanti
questa attività di prevenzione e di deospedalizzazione non ci sono!
Secondo me bisogna ripensare il tutto.
Certo, c’è il problema delle figure
professionali; dice l’Assessore:
"non ci sono gli
infermieri"
; fra l’altro adesso il nuovo decreto
sull’immigrazione dovrebbe consentire
l’afflusso di queste famose trenta infermiere rumene
da tempo contattate, di questo lei non ha parlato, non so se questo
progetto è caduto o è ancora un punto interrogativo. Probabilmente
è un grosso punto interrogativo anche questo.
Lei chiede suggerimenti sul problema delle infermiere; io credo
che per alcuni anni, due o tre anni, per un corso intero si può
ancora ipotizzare di aumentare il numero dei posti per la scuola e
per gli infermieri professionali.
Se è vero che abbiamo questa carenza enorme, che esce fuori ogni
volta qualunque sia l’argomento che trattiamo, che
sia l’Ospedale, che sia il territorio, perché non ci
attrezziamo e nei tre-quattro anni riusciamo a dotarci di un numero
sufficiente di personale? Non credo che bisogna perennemente avere
due classi con cinquanta allieve, perché il mercato non
consentirebbe neanche di assorbire questo personale, ma almeno per
alcuni anni aumentare il numero delle allieve infermiere, forse
questo è possibile, Assessore! È un suggerimento. Lei ci chiede
suggerimenti, gliene do uno, ma provi a ripensarci un momento.
Mi stupisce, Assessore, che lei, pur con le dovute cautele, veda
nei contratti di lavoro e nelle difese dei lavoratori uno dei
limiti della carenza di personale, un ostacolo per reperire il
personale o per utilizzarlo in modo adeguato. Dice addirittura che,
se adottiamo queste normative - penso alla "626" o anche ad altre -
saremo costretti a chiudere i servizi. Io credo però che non si
possono tenere aperti dei servizi pubblici giocando sulla capacità
di resistere delle donne, perché il discorso è proprio questo! Lei
dice che molte infermiere non possono sollevare pesi, la normativa
non lo consente più, e se tenessimo conto delle normative, dovremmo
chiudere i servizi.
Bravo Assessore! Noi allora fondiamo i nostri servizi sul mal di
schiena delle donne! Non credo che sia un buon esempio di sanità
pubblica, o che lei aspiri a questo, Assessore.
Un’ultima annotazione. Lei dice che, nonostante
la mancanza di personale, si è riusciti ad aumentare i servizi,
razionalizzando. Forse c’era prima un uso non
sufficientemente razionale del personale e
l’organizzazione non era così efficiente ed
efficace, quindi è giusto che ad un certo punto ci sia
un'organizzazione "efficiente ed efficace".
Spiace che si giunga ad una razionalizzazione perché manca
personale. Se così fosse, significherebbe che c'è assenza di
organizzazione nell'azienda e questo sarebbe proprio molto
grave!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK