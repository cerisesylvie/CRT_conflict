Consiglio Regionale della Valle d'Aosta - Oggetto del Consiglio n. 838 del 11 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 838 del 11 luglio 2019 - Resoconto
OGGETTO N. 838/XV - Reiezione di mozione: "Impegno per la
concessione in uso gratuito dei locali del Teatro Splendor di Aosta
per gli spettacoli teatrali e/o musicali delle scuole".
Farcoz (Président) -
Point 30 à l'ordre du jour. Pour
l'illustration, la parole au collègue Manfrin.
Manfrin (LEGA VDA)
- Per comprendere le motivazioni e lo
spirito di questa mozione, sono costretto a farvi un piccolo
preambolo, che però spero possa anche illuminare un po' la
conoscenza, magari un poco limitata, di questo tema, se qualcuno
non ce l'ha presente.
Gli esperti di didattica e di pedagogia sono concordi
nell'affermare che l'educazione artistica rappresenti un supporto
fondamentale in tutto il percorso formativo dei bambini. Sin dai
primi anni di età per i bambini è più facile comunicare ed
esprimere le proprie emozioni attraverso l'interpretazione e la
drammatizzazione di personaggi teatrali; mediante le pratiche
teatrali è possibile infatti favorire il superamento dei problemi
che normalmente accompagnano la crescita: la timidezza, il cattivo
rapporto con il corpo in mutamento, l'eccessiva aggressività.
La teoria delle intelligenze multiple, inoltre, afferma che non
esiste un'unica forma di intelligenza comune a tutti gli esseri
umani, bensì diverse forme di essa, ognuna indipendente dalle
altre, e che i bambini apprendono attraverso molteplici canali, che
non corrispondono necessariamente alla lezione frontale. Tra questi
canali di apprendimento troviamo, ad esempio, anche l'intelligenza
musicale.
In base a tale teoria, non è detto infatti che un bambino che
sia carente sotto il profilo linguistico non possa poi sviluppare
abilità in campo matematico-scientifico o dell'espressione
culturale.
Nel Libro bianco dell'Unione europea del 1993 Jacques Delors
inseriva la consapevolezza ed espressione culturale fra le
competenze chiave che contribuiscono a creare i cittadini di
domani; cittadini che sappiano cooperare sempre più attivamente in
tutte le dinamiche della vita pubblica, sociale, economica e,
perché no, anche politica.
La consapevolezza ed espressione culturale infatti è la
competenza che più di tutte contribuisce a costruire l'identità
sociale e culturale, poiché aiuta ad apprendere le capacità di
esprimersi attraverso linguaggi e canali diversi. Dalle indicazioni
della Commissione europea, suffragate da numerosi studi pedagogici
ed eidetici, sono state recepite in primis tre indicazioni
nazionali per i curricula del 2012; nel testo del 2012 si legge
infatti che le espressioni artistiche e musicali sono altrettante
occasioni privilegiate per apprendere per via pratica quello che
successivamente dovrà essere fatto oggetto di più elaborate
conoscenze teoriche e sperimentali.
Successivamente, prima la legge n. 107 del 2015, poi la legge
regionale 3 agosto 2016, n. 18, sottolineavano come fosse compito
delle istituzioni scolastiche potenziare l'offerta formativa, anche
per rafforzare le competenze dei nostri alunni, nella pratica e
nella cultura musicale, nell'arte e nella storia dell'arte, nel
cinema, nelle tecniche, nei media di produzione e di diffusione
delle immagini e dei suoni, anche mediante il coinvolgimento dei
musei e degli altri istituti pubblici e privati operanti in tali
settori.
A tal fine, dunque, le scuole di ogni ordine e grado, al momento
di pianificare le attività didattiche che saranno svolte nel corso
dell'anno scolastico, pongono particolare attenzione nel dedicare
parte del monte ore annuale alla musica, al teatro o alla danza.
Questo perché, appunto, i canali attraverso cui i bambini
apprendono sono molteplici, come molteplici sono le forme
d'intelligenza con cui i bambini si avvicinano al mondo che li
circonda.
Nella consapevolezza, dunque, che non debbano essere sviluppate
solo le aree linguistiche e logico-matematiche, gli insegnanti
inseriscono all'interno del curricolo anche l'espressione
culturale, musicale e teatrale. Ma nel fare ciò spesso si scontrano
con le carenze delle strutture dei nostri edifici scolastici, prima
fra tutte la mancanza di teatri o auditorium all'interno delle
scuole.
Alcune scuole della città di Aosta, infatti, non hanno a
disposizione una struttura in cui poter svolgere attività di teatro
e musica e per l'affitto di un teatro si vedono costrette a pagare
canoni di locazione al di sopra delle disponibilità finanziarie
delle istituzioni scolastiche, in un periodo in cui i soldi a
disposizione delle istituzioni scolastiche tendono a diminuire,
anziché ad aumentare.
Data quindi per assodata l'importanza dell'educazione e
dell'espressività in ogni sua forma, che sia musica, teatro o
danza, chiediamo quindi che il teatro Splendor possa essere messo a
disposizione delle istituzioni scolastiche che ne faranno
richiesta, gratuitamente, nei giorni dei saggi o degli spettacoli
teatrali e/o musicali.
Président -
Qui souhaite intervenir en discussion
générale? La parole à la collègue Pulz.
Pulz (ADU VDA) -
Questa mozione non può che trovare il
mio pieno accordo, soprattutto dopo aver rilevato - e lo abbiamo
fatto nell'ultima seduta del Consiglio regionale - che gli spazi
nelle scuole - e mi riferisco in particolare a quelle superiori,
che conosco meglio - sono sempre più risicati, per i problemi,
ormai noti e incancreniti, relativi all'edilizia scolastica, nella
città di Aosta in particolare.
Ben venga, dunque, la possibilità di avere spazi aggiuntivi,
soprattutto al teatro Splendor, che è stato restaurato ed è di
proprietà regionale. Lo ricordo, nella mia infanzia, come cinema,
poi c'è stato un buio totale per i tantissimi anni in cui è stato
chiuso per lavori eterni. Ecco che tutta quell'attesa oggi venga
ripagata da un teatro vivo e vivace! Dove non solo si svolgono gli
spettacoli ufficiali, come quelli della bellissima Saison
Culturelle, o simili, ma anche la presentazione di pièces teatrali
o concerti a cura degli allievi di tutte le scuole.
Forse vale la pena che l'amministrazione si accolli le ulteriori
spese perché, se è vero che l'affitto non andrebbe pagato, in
quanto il teatro è di proprietà regionale, ci sono però le spese
per la ditta che si aggiudica l'appalto per il servizio tecnico a
supporto della gestione - anche della gestione generale della
sicurezza - e c'è poi il
service
per le luci e per
l'audio.
Credo che valga comunque la pena di fare questo, purché si
tratti davvero di iniziative per le scuole, cioè che nessuno osi
mettere il suo bollino sulle proposte culturali per gli alunni. Non
vorrei sembrarvi gratuitamente polemica, però quest'anno è successo
così, in occasione del Giorno del ricordo, quando è stato proposto
uno spettacolo per gli allievi delle scuole, "Sentiero del padre,
viaggio tra i segreti delle foibe carsiche". La critica aveva già
ampiamente sottolineato i limiti culturali di quello spettacolo, da
un punto di vista storiografico.
Insomma, quello che io mi chiedo è perché sia comunque andato in
scena, con tanto di logo del Consiglio regionale. Sinceramente l'ho
vissuto come un momento imbarazzante e credo che questo non debba
accadere più. Tutto quello che viene proposto alle scuole - e non
dalle scuole stesse, chiaramente, perché le scuole hanno un
Collegio docenti, hanno anche un Consiglio d'Istituto, hanno i
Consigli di classe e quindi il marchio di scientificità è
garantito, perché ci sono tutti questi organismi che sono
fondamentali organismi democratici - ma io chiedo che le proposte
esterne che giungono alle scuole, di qualunque origine e
provenienza, siano scientificamente vagliate da organismi deputati
- e ci sono: penso per esempio all'Istituto storico della
Resistenza e della società contemporanea in Valle d'Aosta -
soprattutto laddove si parla di una materia incandescente, qual è
la storia del Novecento. Noi dobbiamo garantire agli allievi un
livello sempre culturalmente elevato, per la responsabilità
innegabile educativa.
E visto che siamo in tema, ne approfitto anche - direte "è
luglio", mi sto già portando avanti con il lavoro, sto già pensando
al mese di febbraio, scusate ma, visto che siamo in tema, lo
aggiungo - per dire che questo vale anche per il viaggio a Trieste
e a Gorizia che, a differenza di quello organizzato per il Campo di
concentramento e di sterminio di Auschwitz e Birkenau, che da anni
vede il supporto dell'Associazione Deina, che è un'associazione
molto seria, dove lavorano educatori preparati - preparati non solo
storicamente, il che è fondamentale, ma anche a gestire momenti
delicati, a livello emotivo - ecco, io credo che, invece, il
viaggio a Trieste e a Gorizia non offra ai ragazzi una sufficiente
preliminare preparazione, e così noi rischiamo di sbattere loro in
faccia una realtà di frontiera, che è decisamente più complessa,
dal punto di vista storico, della nostra, per cui solo guide molto
preparate, sul posto, possono attutire il colpo, che spesso
disorienta gli allievi; l'ho vissuto tante volte assieme a loro,
come insegnante, quando poi rientravano in classe, allievi che
pretendiamo sappiano dominare un secolo di storia, quando nemmeno
gli adulti lo sanno fare, per coglierne a fondo i complessissimi
contenuti.
Colgo l'occasione di questa mozione, quindi, per mettere sul
tavolo una serie di questioni che mi stanno a cuore, su cui spero
avremo modo di tornare. Mi scuso di essere uscita un po' dal
seminato, ma mi è venuta voglia di andare avanti con i lavori e
chiedo all'Ufficio di Presidenza di non trascurare queste
importanti riflessioni, che nascono da 29 anni di dura esperienza
sul campo.
Per chiudere, al di là di questa grossa parentesi che ho aperto,
chiaramente sulla mozione dichiaro che il voto di ADU VDA è molto
favorevole.
Président -
S'il n'y a pas d'autres interventions en
discussion générale, je ferme la discussion générale. En réplique,
la parole à l'assesseur Viérin.
Viérin (AV) -
Ho ascoltato con attenzione gli interventi
dei colleghi e sicuramente l'intento di fondo di quest'iniziativa è
buono, però farò alcune considerazioni di cui bisogna tenere
conto.
Partirei dalla considerazione degli spazi per le scuole e
l'altra considerazione è quella dei fondi per le istituzioni
scolastiche, in quanto, da quello che si evince dal testo, dalle
premesse - ritornerò poi anche sulle premesse - che hanno
evidenziato la bontà e soprattutto la validità delle inclinazioni e
delle educazioni applicate alle arti in generale e in particolar
modo al teatro, sicuramente importanti e fondamentali.
Per quanto riguarda gli spazi delle scuole, partirei dalla
considerazione che non esistono solo le scuole della città di Aosta
ma tutte le scuole della Valle d'Aosta, e che forse il ragionamento
sugli spazi scolastici, divisi fra scuole di competenza regionale e
scuole di competenza comunale, va affrontato non solo dal punto di
vista dello Splendor
tout court -
che è un teatro, ex
cinema, nato con una valenza ben precisa - poiché nella città di
Aosta esistono anche altri spazi; penso alla tanto discussa
Cittadella dei giovani, per esempio, perché la premessa del collega
Manfrin sull'importanza delle arti teatrali... guardi io sono molto
legato al teatro, in particolar modo al teatro popolare, credo che
nella formazione e nell'educazione, anche pedagogica, di un
ragazzo, di un bambino, come lei ha sottolineato, il teatro sia
fondamentale, ma una cosa è la valenza fondamentale delle arti e
del teatro, un'altra cosa è destinare lo Splendor a teatro
regionale delle scuole, che è qualcosa di leggermente diverso.
Anche perché già oggi le scuole lo richiedono - ed è successo,
l'anno scorso l'abbiamo concesso al liceo classico, in occasione
dello spettacolo di fine anno, poi c'era anche la questione del
pianoforte - insomma, c'è stato un lavoro riferito al fatto che
effettivamente nel regolamento, così come oggi è previsto, c'è la
richiesta di gratuità dello Splendor e questa viene concessa e,
quando ci sono le scuole, chiaramente viene concessa.
C'è un altro problema: quando noi parliamo di spazi non sci
riferiamo solo alla città di Aosta in generale; ma riferiti alla
città di Aosta, vi sono altri spazi come il teatro Giacosa, per
esempio, che è un altro teatro, perché gli spazi riferiti agli
spettacoli sono spazi dedicati all'arte teatrale e allo spettacolo
scolastico finale. Non so quanti di voi abbiano preso parte, per
esempio, allo spettacolo di fine anno al Don Bosco, qui ad Aosta:
si è svolto in una bellissima sala, nella zona sottostante, che si
presta allo spettacolo di fine anno.
Impostare un atto dicendo "Diamo la gratuità alle scuole" è un
qualcosa che cerca di falsare un po' la problematica dicendo
"Mettiamo a disposizione lo Splendor ogni volta che le scuole lo
chiedono per gli spettacoli finali di fine anno".
Intanto non credo che lo Splendor basterebbe per tutti gli
spettacoli finali, perché ci sarebbe una sovrapposizione di date
non indifferente. Forse questo è un elemento di cui non si è tenuto
conto nella presentazione dell'atto. Al di là di questo io direi
che bisogna ragionare sull'insieme degli spazi che ci sono in una
comunità; quindi lo Splendor sicuramente, ma anche il teatro
Giacosa e la Cittadella.
C'è sicuramente disponibilità a ragionare sull'insieme degli
spazi della città che - come diceva il collega Manfrin - magari
rispetto al resto del territorio è quella un po' più critica. Voi
che siete stati amministratori comunali lo conoscete meglio, ma
l'analisi va fatta sull'insieme del territorio regionale. Negli
spazi riferiti all'arte teatrale e agli spettacoli finali, quindi,
ci può essere, come oggi avviene, la richiesta di una scuola, di
un'istituzione, e c'è la concessione. Lo Splendor non è l'unico a
rilasciare questa concessione. Lo Splendor nasce, fra l'altro, con
una valenza di programmazione culturale, quindi anche il periodo di
grande intensità di produzione culturale è da riferirsi a una
programmazione spesso codificata, compatibilmente con quanto già
programmato, chiaramente, c'è la disponibilità, in questo
senso.
Ricordo anche che i costi che venivano sottolineati, quando c'è
uno spettacolo che viene prodotto, tengono anche conto delle spese
di pulizia, di riscaldamento, cioè i costi vivi: ogni volta che
viene concesso lo spazio a un ente esso è sgravato da questi costi
che sono sostenuti dall'amministrazione.
Il regolamento che oggi è in vigore prevede una richiesta, da
parte delle associazioni, da parte delle scuole, e c'è, come
dicevo, la disponibilità a concedere la gratuità. Io direi che,
però, bisognerebbe anche dividere le scuole tra quelle che hanno
effettivamente degli spazi da quelle che magari non ce li
hanno.
Questo per dire che c'è una disponibilità, ma che, così come è
impostata, questa mozione non può essere votata, nel senso che è un
impegno per il governo a mettere a disposizione gratuitamente i
locali del teatro Splendor per gli spettacoli teatrali e musicali
delle scuole che ne faranno richiesta: noi ci possiamo impegnare,
sicuramente, alla gratuità nel caso in cui queste lo richiedessero,
come già oggi avviene; un'altra cosa è codificarlo con una regola,
perché questo creerebbe effettivamente delle problematiche nella
gestione delle priorità riferite ai contenuti e a quello che la
collega Pulz diceva.
Seconda cosa: noi non entriamo nel merito, perché crediamo che
l'autonomia scolastica sia fondamentale. Negli anni questa
prerogativa è stato sempre rispettata, attraverso un finanziamento
autonomo dalle istituzioni scolastiche. Io credo invece che in
questo senso sia importante magari ritornare a un investimento
maggiore sui trasferimenti alle istituzioni scolastiche, in base
alla legge dell'autonomia scolastica, affinché ci sia una
possibilità di organizzare maggiormente le attività.
Ecco, vi assicuro che la sensibilità, non solo del sottoscritto,
ma dei colleghi, è sicuramente orientata ad avere un occhio di
attenzione per le scuole, e questo va contemperato, sicuramente,
assieme alle esigenze che ho cercato di evidenziare.
C'è dunque una disponibilità rispetto a tutto questo, già
manifestata negli anni. Non sono arrivate tantissime richieste per
avere lo Splendor per lo spettacolo finale, è un teatro di 500
posti, ha una certa tipologia, noi crediamo che, per esempio, la
Cittadella dei giovani per certi spettacoli si presti meglio.
Insomma, ogni spettacolo, ogni associazione scolastica, ogni ente
ha una sua esigenza di organizzare eventi. Codificare e
"ghettizzare" il teatro Splendor come l'unico teatro destinato alle
scuole, non è quello che noi intendiamo, mentre nella città di
Aosta, nei luoghi che sono stati evidenziati, ma anche in altri, si
potrebbe fare qualcosa. Crediamo che anche nel mondo della scuola
ci sia una possibilità, effettivamente, di affrontare questa
questione.
Noi diamo la disponibilità, sicuramente, anche per la
sensibilità che tanti hanno dimostrato nei confronti del mondo
scolastico, in generale, e in particolare su alcune tematiche, ma
ci asterremo su questo atto: per come è impostato non trova la
possibilità di essere accolto.
Président ?
La parole au collègue Manfrin, toujours en
réplique.
Manfrin (LEGA VDA) ?
Per alcuni necessari chiarimenti.
Assessore Viérin, nessuno ha affermato di voler trasformare lo
Splendor nel teatro delle scuole, io mi attengo al testo che è
scritto, così come nessuno ha affermato che lo Splendor deve essere
trasformato nel teatro a disposizione delle scuole del Comune di
Aosta. Se lei legge, c'è una premessa che constata che in alcune
scuole della città di Aosta manca appunto uno spazio dove poter
svolgere quel tipo di attività. Questo non significa limitare
l'accesso alle sole scuole del Comune di Aosta, tant'è vero che
all'interno dell'impegnativa, proprio perché volevamo che la
possibilità fosse ampia e per tutti, c'è scritto: "Impegna il
Governo regionale a mettere a disposizione gratuitamente i locali
del teatro Splendor per gli spettacoli teatrali e/o musicali delle
scuole che ne faranno richiesta". Non delle scuole aostane, delle
scuole. È scritto in maniera generica apposta perché il tema che
lei pone è importante.
Qual è il problema? Lei ha citato anche un dato importante che è
quello della Cittadella dei giovani che, secondo me, ha in sé una
formula che può anche essere ottimale, anzi può essere replicata.
Cioè la Cittadella dei giovani ha una formula di abbonamento,
chiamiamolo così, secondo la quale tu paghi una cifra annuale, che
è di 50 euro se sei una realtà associativa ? immagino che per le
scuole possa valere la stessa cosa ? e poi durante l'anno puoi
utilizzare le sale, chiaramente compatibilmente con gli impegni già
programmati. Il problema però si crea sulla disponibilità di posti
della Cittadella dei giovani: per gli spettacoli di una certa
entità chiaramente lei provi a immaginare la presenza di genitori,
di parenti, di fratelli, sorelle, magari nonni che partecipano allo
spettacolo, la capienza della Cittadella dei giovani è di 150
posti, la capienza del teatro Splendor è di 250 posti. Quindi la
capienza del teatro Splendor chiaramente si confà maggiormente agli
spettacoli che hanno un maggior afflusso di pubblico.
Non soltanto questo, però. Lei giustamente ha detto nel suo
intervento che bisogna anche tener conto delle sovrapposizioni e
che nello stesso periodo si verificano più spettacoli
contemporaneamente. In realtà non abbiamo limitato chiaramente allo
spettacolo di fine anno, ci sono molteplici esigenze di utilizzo di
questi spazi che riteniamo possano essere evase correntemente
appunto con le scuole, non ci sono solo gli spettacoli di fine
anno, ci sono recite, ci sono degli appuntamenti teatrali
specifici, non soltanto l'appuntamento finale dell'anno o la festa
di Natale; ci sono un sacco di appuntamenti che meriterebbero di
avere una possibilità di afflusso di tante persone, che però
vengono frustrati un po' per assenza di spazi, un po' per gli
eccessivi costi a carico delle istituzioni scolastiche.
Quindi io non dico che questo testo è chiuso - se lei ritiene di
voler fare un emendamento su questo testo, ne dichiaro la
disponibilità - però ritengo importante dare la possibilità di uno
spazio alle scuole, a tutte le scuole valdostane - il fatto di dire
"alcune scuole della città" era semplicemente per spiegare il
contesto, ma non si è voluto porre limiti, se si vuole specificare
meglio si può fare - riteniamo però sia assolutamente importante
affermare un principio che è quello di premiare un certo tipo di
potenziamenti di competenze e soprattutto una certa possibilità per
le scuole di evitare d'investire una parte eccessiva di budget
sull'affitto di queste strutture e invece di andare incontro a
questa esigenza attraverso l'Amministrazione regionale.
Président ?
La parole à l'assesseur Certan.
Certan (AV) ?
Gioisco e colgo favorevolmente il fatto che
si sia parlato dell'importanza didattico-pedagogica di attività
chiaramente teatrali ma artistiche in generale e quindi anche del
poter in qualche modo condividerle con le famiglie da parte delle
classi e delle scuole.
Condivido, l'assessore Viérin ha ampiamente già esplicitato
tutti i vari passaggi, e colgo con favore anche l'attenzione che ha
dimostrato nel rivedere eventualmente alcune parti del regolamento
che possono essere migliorate. Però vorrei anche puntualizzare
alcune cose. Sicuramente, e sarà mia cura occuparmene da qui a
settembre, le scuole in generale necessitano di una maggiore
programmazione delle attività.
Questo problema che lei evidenzia, in parte può anche essere
condivisibile, è emerso in particolare negli ultimi anni dopo
l'emanazione del decreto Gabrielli, anche riguardo ai problemi
legati alla sicurezza. Molte scuole avevano piccoli auditorium - si
chiamavano auditorium gli spazi dove si faceva sia la parte di
preparazione sia lo spettacolo - che purtroppo non possono più
essere utilizzati, soprattutto laddove, è il caso in particolare
delle scuole di Aosta che sono numerose: moltiplicate il numero
degli alunni, delle classi e dei genitori, forse anche dei nonni,
non c'è più capienza. Quindi, soprattutto per le norme di sicurezza
non si può più fare lo spettacolo. Questo ha fatto venir meno anche
a volte la preparazione o la programmazione di queste attività
perché poi non si può fare lo spettacolo. È avvenuto anche in paesi
della cintura di Aosta, in scuole appena ristrutturate che di colpo
non sono più a norma.
Questo è chiaramente un problema che va affrontato, ma credo che
il collega Viérin abbia focalizzato l'attenzione. Non si è mai
negata la possibilità alle scuole. È vero, anche che le scuole
hanno a disposizione un budget che devono programmare e mettere a
disposizione anche per questa attività, perché giustamente, l'ha
sottolineato, per lo Splendor è necessario - soprattutto per uso
diciamo pubblico - che ci siano dei responsabili e delle persone
che chiaramente vigilino, quindi per quel momento e per
quell'attività è necessario che si abbia a disposizione un budget
per poter prenotare soprattutto la parte di service, intendendo
anche la parte legata alla vigilanza.
Quindi in questo senso sensibilizzeremo sicuramente le
istituzioni e, se è il caso, integreremo e spero che sarà accolta
favorevolmente l'integrazione dei fondi per le attività didattiche,
perché probabilmente è necessario rivedere alcuni passaggi con le
istituzioni scolastiche poiché ci sono state normative che hanno
completamente cambiato lo scenario.
Un esempio è la biblioteca di Saint-Christophe che dava a
disposizione una biblioteca, un auditorium e una sala conferenze di
150 posti, che non può più accogliere però tutti gli spettacoli
dagli ultimi due anni scolastici. Prima lo si poteva fare
tranquillamente e le scuole ne usufruivano, perché il Comune lo
metteva a disposizione continuamente; adesso non è più
possibile.
Devo dire che condivido che tutte le istituzioni del territorio
debbano poter essere messe nelle stesse condizioni, perché, a
questo punto, si pone pure il problema delle spese legate al
viaggio. Su questo le assicuro che la normativa e tutto quanto
previsto per lo spostamento delle scolaresche sta diventando a dir
poco schizofrenico. Fa quasi pensare alle classi di non muoversi
più dal territorio perché è diventato quasi impossibile farlo.
Questo è un altro dibattito, ma è sicuramente parallelo, a mio
avviso, appunto, fa parte di una programmazione e di risorse e di
attività e di edilizia, anche scolastica futura, che sicuramente
dobbiamo tenere in considerazione.
Président ?
Pour déclaration de vote, la parole à la
collègue Nasso.
Nasso (M5S) ?
In pieno spirito costruttivo vorrei fare
due riflessioni sulla mozione che ha presentato il collega Manfrin.
È un impegno assolutamente condivisibile, però vorrei sottolineare
che il teatro Splendor durante l'anno non è vuoto: in determinati
periodi dell'anno, che a volte combaciano anche con la fine -
quindi Saison culturelle, eccetera - alcuni spettacoli occupano
anche tutto il giorno per l'allestimento del palco, eccetera., lo
so perché mi ero informata; quindi potrebbe quasi essere un'arma a
doppio taglio perché nei momenti clou, dove le scuole hanno bisogno
della sede, potrebbe non essere a disposizione. È davvero un
argomento che mi sta particolarmente a cuore perché tante volte in
alcune scuole in cui ho lavorato non si trovavano spazi per i
motivi che ha appena detto l'assessore Certan perché, per delle
nuove regole di sicurezza, non si poteva accedere ad auditorium che
ormai sono quasi fatiscenti.
Voteremo a favore di questa mozione perché, come ho già detto
prima, l'impegno è condivisibile, però secondo me è un impegno e ci
possiamo anche prendere l'impegno ? chiedo scusa per la ripetizione
? di approfondire, di sviscerare meglio perché le scuole sono tante
e si rischia anche di non riuscire ad accontentarle tutte; che
alcuni giorni siano sovraffollati, secondo me si dovrebbe anche un
po' programmare a inizio anno. Ci sono dei lavori dietro le quinte
che non sono da sottovalutare. Quindi voteremo a favore di questa
mozione, anche se sono tanti i vari punti da approfondire.
Président ?
D'autres déclarations de vote? La parole au
collègue Peinetti.
Peinetti (UV) ?
Io credo che la mozione nelle premesse
possa anche essere, come dire, interessante. Certo che vincolare il
teatro Splendor - di cui conosciamo peraltro anche tutte le
vicissitudini e che la città di Aosta, ma non solo, tutta la Valle
d'Aosta, ha aspettato per tanti anni - a essere l'unica struttura
che debba farsi carico di questo tipo di situazione la vedo una
cosa abbastanza complicata, se non impossibile. Quindi mi sembra
una questione leggermente pretestuosa. Poi, come si è già detto -
l'ha detto anche la collega Nasso e l'ha detto prima l'Assessore -
non esistono solo le scuole di Aosta ma esistono tutte le scuole
della Val d'Aosta, scuole di ogni ordine e grado.
Durante certi periodi dell'anno, che poi normalmente sono quelli
dove anche gli spettacoli teatrali più di tutti hanno la necessità
di essere rappresentati, perché hanno più pubblico, perché hanno la
possibilità di essere maggiormente divulgati, si rischierebbe di
creare un ingorgo, per cui alla fine snatureremmo anche la funzione
del teatro Splendor, che è forse l'unica struttura in Aosta, ma
credo in Valle d'Aosta, che abbia quelle caratteristiche.
Allora, ferma restando l'importanza indubbia del fatto che le
scuole abbiano tutte le possibili agevolazioni per essere aiutate,
per poter esprimere queste loro specificità, io penso che sarebbe
più logico valutare l'ipotesi di fare, come dire, una ricognizione
delle diverse strutture che possono in qualche modo essere di
supporto a questo tipo di situazione. Probabilmente in quel caso
faremmo veramente un servizio che già oggi penso sia in qualche
modo conferito, perché, l'abbiamo sentito prima, ci sono già state
delle situazioni in cui le scuole abbiano chiesto l'uso dello
Splendor e gli sia stato concesso, credo, a titolo gratuito. Però
chi gestisce lo Splendor sostiene anche dei costi vivi e quindi
diventerebbe impegnativo se tutte le scuole di ogni ordine e grado
concentrassero la propria attività di spettacoli teatrali o
quant'altro in questa struttura. Non faccio esempi, ma mi immagino
il teatro Carignano: non penso che ogni anno possa essere concesso
in uso gratuito alle scuole di ogni ordine e grado di Torino.
Penso che sia più utile trovare soluzioni alternative per dare
una risposta a un'esigenza che credo sia importante ma che già oggi
penso trovi la sua rappresentazione. Per cui penso che la mozione,
almeno per quanto ci riguarda, non sia corretta ma che si possa
però lavorare per trovare una soluzione alternativa, come ha detto
l'Assessore Viérin.
Président ?
La parole à la collègue Minelli.
Minelli (RC-AC) ?
A differenza di quanto ha detto la
collega Nasso, a me quello che non convince è l'impegnativa, nel
senso che la parte di presentazione che lei ha fatto ha sicuramente
degli elementi che condivido, soprattutto il primo punto in cui fa
riferimento a tutte le attività che nella scuola hanno una
fondamentale importanza e che sono le espressioni artistiche sotto
le loro varie forme. È già stato detto e lo ripeto: ovviamente
questo non è un problema che riguarda soltanto le scuole di Aosta,
purtroppo è un problema che riguarda le scuole un po' sparse su
tutto il territorio. Scuole che, lo ricordo, hanno il problema
degli spazi dove fare gli spettacoli o comunque in qualche modo
manifestare i risultati di queste attività artistiche, ma c'è anche
un altro problema che è quello che le stesse manifestazioni, gli
stessi corsi, eccetera eccetera, spesso sono difficili da
organizzare perché le scuole hanno una dotazione finanziaria, un
fondo d'istituto che è negli anni progressivamente diminuito, fino
a essere ormai qualche cosa di estremamente limitato e che
impedisce spesso di fare delle attività in questo senso.
A fronte del fatto, che condivido, che questo è un problema che
deve essere preso in carico ma a più ampio raggio, va fatta una
valutazione sia delle esigenze finanziarie - ma questo va a toccare
ovviamente altre questioni che non fanno parte della mozione - sia
di quello che è davvero l'uso degli spazi.
Per quanto riguarda l'impegnativa, a me lascia perplessa questa
questione così com'è stata formulata del mettere a disposizione
gratuitamente i locali del teatro Splendor per gli spettacoli,
eccetera eccetera, delle scuole che ne faranno richiesta, perché
penso che sia estremamente difficile riuscire, così com'è stato
formulato, a fare davvero qualcosa, perché possono arrivare
richieste da tutte le scuole e a quel punto si rischierebbe di
bloccare completamente il teatro. Quindi secondo me bisogna pensare
a una formulazione diversa.
Mi viene da proporre, ma non so se ovviamente sia una cosa
accettabile né da voi né dagli altri, che questo tema venga
affrontato in V Commissione e anche di concerto con le scuole.
Quindi, secondo me, bisogna pensare a una programmazione diversa.
Dico di più, spesso non è nemmeno all'inizio dell'anno scolastico
che le scuole sono in grado di fornire le loro richieste, perché è
vero che i progetti devono essere formulati entro metà ottobre,
quindi si potrebbe avere un quadro, però, lo dico per esperienza,
gli spettacoli vengono decisi anche in corso d'anno a seconda delle
attività che poi si riescono effettivamente a portare avanti. In
una situazione così come formulata, a mio avviso è estremamente
difficile poter dire che vada bene, perché rischia di crearsi
confusione, una serie di richieste che poi non possono essere
evase.
Se così rimane, proprio da insegnante mi sento di dire che mi
astengo perché non è sufficientemente strutturata. Sarebbe stato
diverso se si fosse pensato a una riflessione, non so come dire, su
tutti gli spazi che ci sono, e forse anche quelli che ci dobbiamo
inventare, non parlo di strutture da costruire ovviamente ma ci
sono forse delle situazioni in cui magari si può andare a usufruire
di strutture che abitualmente non sono teatri ma che possono essere
utilizzate anche in questo senso. Però io credo che su questo tema
ci voglia un impegno e una riflessione da parte di tutti perché non
è di facile soluzione.
Vorrei anche dire che è stato detto che il teatro Splendor è di
500 posti che sono esagerati per le scuole. Non ritengo che sia
così, nel senso che... non l'ha detto lei, l'ha detto qualcun
altro, non mi ricordo più chi. Qualcuno ha detto che è sprecato,
non è stata usata questa espressione però è stato detto: il Teatro
splendor è il Teatro splendor e per le scuole forse è troppo. Dal
punto di vista della struttura può anche essere, service e non
service, dal punto di vista dei posti non è così, nel senso che
quando una scuola organizza un'attività e sono invitate le
famiglie, le famiglie partecipano generalmente e quindi 500 posti
in una città come questa per una scuola di medie dimensioni si
riempiono. Però, come dico, c'è il rischio di arrivare ad avere
tantissime richieste e che non si riesca a evaderle.
Dalle ore 17:50 riassume la presidenza la presidente
Rini
.
Rini (Presidente) ?
La parola al collega Manfrin.
Manfrin (LEGA VDA) ?
Io non ho mai detto che deve essere
questo l'unico spazio messo a disposizione. Quello che si vuole
affermare con questa mozione è molto semplice: siccome c'è una
struttura che ha la possibilità di ospitare determinati eventi che,
come è stato unanimemente riconosciuto anche dall'Assessore così
come da lei, collega Minelli, necessitano davvero di uno spazio
molto ampio, siccome questa struttura corrisponde alle
caratteristiche che corrispondono a queste necessità, allora si
dice: "bene, facciamo in modo che l'eventuale richiesta di una
scuola possa essere accolta senza costi aggiuntivi - perché, così
come è stato altrettanto riconosciuto a causa dei budget limitati,
che fra libri, fra progetti, fra uscite didattiche chiaramente
vengono consumati abbastanza velocemente - facciamo in modo che, se
la scuola vuole chiedere questo spazio, ne abbia la facoltà ma ne
approfitti gratuitamente". Questo è quello che si vuole affermare e
questo è quello che è scritto, collega. Nessuno vuole affermare la
primazia di una città, del capoluogo rispetto alla provincia.
Nessuno. Io leggo l'impegnativa ed è scritto "si mette a
disposizione gratuitamente alle scuole che ne facciano richiesta".
Non c'è scritto Aosta, non c'è scritto Quart, non c'è scritto
Courmayeur, non c'è scritto Verrès: c'è scritto "le scuole".
Questo, visto che è stata evocata la Cittadella, in realtà
succede già con la Cittadella. Cioè proprio per le motivazioni di
cui sopra, se io decido di fare uno spettacolo e non ho lo spazio a
scuola, chiamo la Cittadella e prenoto con quei costi che sono
concordati. Se c'è lo spazio in quella data bene, lo organizzo, se
non c'è lo spazio in quella data ovviamente dovrò trovare una
soluzione alternativa. Quindi il pericolo di dire "si trova, non si
trova", questo succede già oggi con la Cittadella e con gli altri
spazi a disposizione. Lo spirito con il quale viene proposta questa
mozione è uno spirito diverso nel dire: "diamo la possibilità alle
scuole di poter accedere gratuitamente alla struttura". Quello
della programmazione è un altro tema che sono convinto è
assolutamente importante, è un tema che attiene a un passo
successivo, ma diamo la possibilità alle scuole che già hanno
questi problemi di budget di poter accedere gratuitamente alla
struttura. Mi sembra una cosa molto semplice.
Noi chiaramente voteremo a favore di questa mozione, se se ne
vorrà parlare ancora in V Commissione siamo assolutamente a
disposizione. È un tema importante, è stato detto, ben venga.
Riteniamo che questo possa essere un passo in avanti nel concedere
appunto uno spazio a chi uno spazio non ce l'ha.
Presidente ?
Ci sono altri per dichiarazione di voto? Se
non ci sono altri, poniamo in votazione l'atto.
Presenti: 35
Votanti: 16
Favorevoli: 16
Astenuti: 19 (Baccega, Barocco, Bertin, Bertschy, Bianchi,
Borrello, Certan, Chatrian, Daudry, Farcoz, Fosson, Marquis,
Minelli, Morelli, Nogara, Peinetti, Rini, Testolin e Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK