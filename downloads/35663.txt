Consiglio Regionale della Valle d'Aosta - Oggetto del Consiglio n. 130 del 25 settembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 130 del 25 settembre 2013 - Resoconto
OGGETTO N. 130/XIV - Interpellanza: "Individuazione di
scadenze determinate per l'erogazione dei contributi riguardanti il
settore zootecnico".
Presidente
- Ha chiesto la parola il Consigliere Donzel
per l'illustrazione, ne ha la facoltà.
Donzel (PD-SIN.VDA)
- Grazie Presidente. Gentile
Assessore, dopo le risposte che ha dato al mio collega Chatrian, mi
avvio a presentare l'interpellanza con una certa ansia.
Questa mattina abbiamo avuto modo di constatare che lei
condivide pienamente il rigore e l'applicazione rigida, diciamo,
della normativa, anche se mi è parso di capire non in modo
corretto, come ho cercato di spiegare, per quanto riguarda il
recupero dei crediti. Gli allevatori, che hanno preso degli impegni
precisi nel restituire gli anticipi che hanno avuto, diciamo, da
parte dell'AREA VDA, da parte della Regione per coprire, diciamo, i
ritardi nell'erogazione del verde agricolo, quindi devono
assolutamente restituirli e lei su questo è stato categorico per
serietà, eccetera. Penso che lei venga da un'esperienza nel mondo
delle banche, del rigore, della serietà, allora mi sono chiesto se
nell'Assessorato che lei si appresta a dirigere questo suo stile,
questa sua serietà, questa sua precisione, questo suo rigore nel
fare le cose diventerà il metro con cui si lavorerà e, quindi, ci
scorderemo i cinque anni che abbiamo vissuto in cui continuamente
si diceva: "ma no, rinviamo di due mesi, poi arriverà il contributo
fra tre mesi...", poi "fra quattro mesi...". In questi anni ci
siamo resi conto che, per esempio, nel finanziamento delle macchine
agricole, la procedura era: "fai pure la domanda, non ti
arriveranno subito i soldi del contributo che ti spettano, ma prima
o poi arriveranno". Siamo passati ad un sistema che tu fai la
domanda entro una certa scadenza, ma poi non sai mai se si
riusciranno a trovare i soldi per pagare questi premi, quindi, se
sei primo in classifica, bene, se sei ultimo, la tua azienda se la
dovrà vedere da sola.
Andando al merito di quest'interpellanza, uno di quei pochi
contributi rimasti proprio che la Regione metteva a disposizione
per le aziende, in qualche modo quelle misure che vanno a sostenere
la difficile attività in un territorio di montagna...non stiamo qui
a ripetere che tutti noi in quest'aula condividiamo come vada
sostenuto il lavoro delle imprese, in particolare quelle agricole,
che davvero si confrontano con la rudezza del nostro
territorio...ecco una di queste poche misure che almeno negli
ultimi anni, nel marasma totale, si era riusciti a
garantire...insomma, si era slittati di un mese, al 27 di giugno,
se la memoria non mi trae in inganno, si riusciva ad erogare questo
premio, neanche questo più si rispetta e, quindi, il premio del
Libro genealogico non è stato, ad oggi, pagato alle aziende.
Per non andare poi a vedere, al secondo punto richiamato
nell'interpellanza, lo stato, diciamo, di affanno, di deliberazioni
che si susseguono per riaprire i termini della possibilità di
accedere al finanziamento per quanto riguarda il contributo
previsto per l'eradicazione della malattia della rinotracheite
bovina infettiva, insomma, che è stata oggetto in passato di tante
discussioni, ma in questo caso tre deliberazioni successive per
riaprire i termini, eccetera. Sicuramente si va incontro ad un
settore in difficoltà, si dà a tutti la possibilità di accedere, ma
si ha come la percezione che non si conosca più bene questo
settore, quali siano le scadenze per tutti e ci sia uno stato
confusionale. Allora, prima di andare a dire: "le aziende ci
sono...", perché poi, come ho detto stamattina, c'è questa nuova
linea politica in cui si cerca quasi di dividere il movimento,
perché gli agricoltori non stiano troppo assieme e che non rischino
di arrivare qui a fare una protesta collettiva, allora si comincia
a dire: "c'è quello che fa bene, ma ce ne sono di aziende che
proprio sono pasticcione, non sanno fare i conti...", eccetera.
L'azienda dovrebbe proprio aiutare quelli che sono un po' più in
difficoltà e, affinché un'azienda possa avere la capacità di
gestire la sua spesa, le entrate e le uscite, deve essere in grado,
in questo momento difficile, di avere - credo che sia un problema
anche della Regione - il controllo della cassa, guardo anche verso
l'Assessore Baccega, è uno dei problemi non degli agricoltori
valdostani, ma addirittura della Regione, il controllo delle
uscite, di cassa. Allora se io so che a giugno mi entrano
determinati soldi, so che potrò dire a miei operai: "guardate che è
sicuro che vi pagherò a luglio", "è sicuro che ad agosto vi
pagherò"...sorpresa: la Regione non mi ha dato i soldi, allora
arriva, diciamo, quello che mi fornisce i mangimi, arriva quello
che mi ha venduto del fieno, arriva quello da cui ho fatto degli
acquisti a dire: "toc toc", perché addirittura i commercianti
sapevano quali erano le scadenze dei contributi regionali e
arrivavano direttamente a fare il recupero credito nelle aziende,
no? Questa è la piccola Valle d'Aosta: persino i commercianti
conoscevano i tempi di erogazione dei contributi e arrivavano a
recuperare il dovuto. Oggi tutto questo non funziona più, allora la
domanda è molto chiara: se...intanto si risponda urgentemente a
questo problema che abbiamo adesso.
La seconda cosa che io giudico, se vogliamo, in qualche modo
ancora più importante: se possiamo per l'anno
prossimo...l'Assessorato, quindi noi...come dire? non è una cosa in
cui noi vogliamo giocare un protagonismo dell'opposizione, diciamo
all'Assessore...l'Assessore incontra le associazioni di categoria,
l'AREV, che è una cosa in più oltre alle associazioni di categoria,
ma che in Valle d'Aosta svolge un ruolo fondamentale e concorda una
serie di scadenze, per quanto riguarda l'erogazione dei premi,
concorda un calendario e si cerca dentro a questo calendario di
poter operare. A quel punto vedremo se sono le aziende che non
sanno fare i conti o se è la Regione Valle d'Aosta che è
inadempiente nei confronti di chi lavora.
Presidente
- Grazie. Ha chiesto la parola l'Assessore
Testolin per la risposta da parte del Governo, ne ha la
facoltà.
Testolin (UV)
- Faccio solo una piccola premessa alle due
risposte che andrò a dare al Consigliere Donzel in merito al fatto
che ho incontrato più volte l'AREV per condividere la situazione,
che è quella attuale, che al momento è stata illustrata nei termini
che devono stare all'interno di questo Consiglio, quindi, diciamo,
che un confronto con le associazioni c'è, non dico che sia
quotidiano, però è obbligato, perché il ruolo, per quanto mi
concerne, il mio, è anche quello di esprimere una situazione di
fatto che è quella che stiamo vivendo. Da quel punto di vista lì,
quindi un confronto non è sicuramente una di quelle situazioni alle
quali mi sottraggo.
In risposta alla prima questione, sottolineo come la situazione
relativa ai trasferimenti all'AREV dei fondi per il pagamento dei
premi del libro genealogico e dei rimborsi spese per gli allevatori
per la partecipazione alle rassegne e ai concorsi è la seguente:
allo stato attuale è impegnata, con deliberazione della Giunta
regionale 524 del 29 marzo 2013, la somma di 881 mila euro per il
pagamento dei premi e dei rimborsi spese a favore degli allevatori
da parte dell'AREV; altri 45 mila euro sono stati impegnati con la
medesima deliberazione per le spese sostenute dall'Associazione per
l'organizzazione del circuito. Al momento tali somme, pur
impegnate, non sono state ancora liquidate in funzione della
mancata disponibilità di cassa dovuta al patto di stabilità e
restano in attesa di liquidazione. Solo per confortare anche il
Consigliere Chatrian dell'impegno che posso mettere nell'espletare
la mia attività, il mio ruolo, più di una volta ho già provveduto a
sollecitare e a verificare con l'ufficio del bilancio la
possibilità di procedere con questi pagamenti. Le risposte sono
ovviamente nel senso che il patto di stabilità ci vincola, quindi
questo è quello che io riporto in quest'aula.
Inoltre, premesso che le competenze in materia sanitaria e
zootecnica sono passate all'Assessorato della salute, sanità e
politiche sociali - e quindi anche il programma relativo alla
rinotracheite infettiva bovina previsto dalla legge regionale
4/2012 -, si segnala che la struttura di Igiene e sanità pubblica e
veterinaria dell'Assessorato della sanità competente in materia ad
oggi ha liquidato tutte le domande di compensazione presentate
entro il primo termine del 28 febbraio 2013 e aventi i requisiti
previsti dalla legge sopracitata 4 del 2012.
Inoltre, con una nuova delibera di Giunta regionale, la 1461 del
6 settembre 2013, si sono riaperti i termini di presentazione
fissandoli al 30 settembre per consentire, agli allevatori che non
avevano ancora provveduto a farlo, di presentare la domanda di
compensazione.
Secondo quesito:
"se si intenda prevedere per l'anno prossimo
un sistema di pagamenti con scadenze determinate di concerto con
l'AREV e le associazioni di categoria"
, si segnala come la
metodologia di pagamento, ivi compresa la determinazione delle
scadenze, è già stata stabilita e al momento non sono in previsione
variazioni, ma, come segnalato, si precisa che la liquidazione è
subordinata alle disponibilità finanziarie. Merci.
Presidente
- Grazie. Ha chiesto la parola il Consigliere
Donzel per la replica, ne ha la facoltà.
Donzel (PD-SIN.VDA)
- Io la ringrazio davvero Assessore,
perché lei ha citato delle cifre e ha parlato di un impegno di 881
mila euro e di altri 45 mila, che comunque non sono ad oggi
sufficienti a coprire l'intero importo. Le faccio notare che è
tutta la mattinata che noi parliamo di milionate di euro, di
vagonate di euro, cioè 10 milioni...io immagino che magari adesso a
quest'ora gli allevatori hanno da lavorare, hanno da fare, non è
che stanno attaccati al Consiglio regionale, nonostante qualcuno si
sia già dotato di tecnologie e quant'altro, qualcuno segue, ma ha
qualche difficoltà, ecco, ma spero nei rappresentanti di categoria,
che riescano a trovare - spesso sono anche loro degli agricoltori -
il tempo di seguire questa cosa. Hanno seguito quindi un Consiglio
regionale dove si parla di 50 milioni di euro di CVA che vanno al
casinò, di 10 milioni di qua, e si comprano arredi...che un solo
arredo costa milionate di euro, centinaia di migliaia di euro, ma
perché parliamo dell'arredo del casinò, scherziamo, e poi a chi
tiene in piedi il sistema agricolo valdostano non siamo...ma cioè
tutte le aziende...stiamo parlando di tutte le aziende agricole
della Valle d'Aosta. Noi stiamo parlando di una cifra che, per
adesso impegnata, è inferiore al milione di euro, ma le comunico
che dobbiamo trovare qualcosa come 1.400.000 euro per poter
erogare...e non l'abbiamo neanche ancora trovata, allora voi capite
la distanza siderale tra mondi che lavorano, gente che si alza alle
3,00 del mattino, che finisce la giornata alle 11,00 di sera e
dice: "eh, non ci abbiamo liquidità di cassa qui in Regione, non ce
n'è". Io quello che vorrei farle capire, Assessore, è che è
incomprensibile per questo mondo riuscire a capire che chi parla di
queste cifre gli dica che nella cassa non c'è denaro. Io allora le
faccio quest'esempio: io sono diventato Consigliere regionale, ho
detto: chissà quando arriverà lo stipendio del Consigliere
regionale, devo dire che non ha mai sgarrato l'Assessorato del
bilancio, è regolare, non so se è capitato anche a voi,
Assessori...arriva regolare, il 27 hai i soldi sul conto corrente.
Per combinazione, dico, a noi non è mai successo: "non c'è la
liquidità di cassa", che ai Consiglieri regionali e agli Assessori
arrivasse una lettera: "scusa Donzel questo mese non ti paghiamo,
devi aspettare". Agli agricoltori arriva questa cosa qua: "non c'è
liquidità di cassa, eh, questo mese devi aspettare"...è surreale!
Queste persone non lo possono più accettare! Dovete trovare altre
giustificazioni, dovete dire che avete altre priorità, che avete
messo l'agricoltura lì, ai margini. È una cosa che c'è, è un
problema...non riuscite a gestirlo, è un problema che è lì..."ma
sì, aspetta un po', vedremo un anticipo", "non si sa, non si
capisce...", "il patto di stabilità...", "è Roma", "è l'Unione
europea, andiamo là con i forconi all'Unione europea a combatterli,
è colpa loro..."; però per noi i soldi ci sono: è questo che la
gente non riesce a capire.
Caro Assessore, bisogna cambiare marcia, andare da un'altra
parte. Lei dice: "siamo obbligati al confronto", non siamo
obbligati al confronto, è una necessità impellente andare a parlare
con queste associazioni e, se abbiamo fissato che l'erogazione è
nel mese di giugno, l'erogazione deve essere nel mese di giugno,
non può essere che queste aziende aspettino due, tre, quattro mesi,
perché altrimenti falliscono - guardo l'Assessore Baccega - e non
sono sostituibili. Non possiamo sostituire queste aziende, è troppo
complicato mettere su un'azienda zootecnica in questo momento,
anche se stiamo facendo uno sforzo per portare dei giovani, è
troppo difficile, ci vogliono competenze, conoscenze,
finanziamenti, è una cosa enorme. Dobbiamo lottare per salvare
ognuna di queste aziende, così, con questo metodo, non andiamo da
nessuna parte!
Presidente
- Punto 42 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK