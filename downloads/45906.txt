Consiglio Regionale della Valle d'Aosta - Oggetto del Consiglio n. 2479 del 24 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2479 del 24 maggio 2023 - Resoconto
OGGETTO N. 2479/XVI - Discussione generale congiunta sulle
Relazioni della Sezione regionale di controllo della Corte dei
conti, sul D.L. n. 99 (Approvazione del rendiconto generale della
Regione autonoma Valle d'Aosta/Vallée d'Aoste e del rendiconto
consolidato dell'esercizio finanziario 2022) e sul disegno di legge
n. n. 100 (Primo assestamento del bilancio di previsione della
Regione autonoma Valle d'Aosta/Vallée d'Aoste per il triennio
2023/2025). (Ritiro di un ordine del giorno. Reiezione di due
ordini del giorno. Approvazione di un ordine del giorno)
Bertin (Presidente) -
Punti n. 4.01, 4.02, 4.03, 4.04
fino al 4.12. Come segnalato questa mattina, la Conferenza dei
capigruppo ha deciso di affrontare i punti relativi ai disegni di
legge nn. 99 e 100 e le relazioni della Sezione regionale di
controllo della Corte dei conti in un'unica discussione. I relatori
sono per i disegni di legge n. 99 e 100 il consigliere Malacrinò e
il consigliere Aggravi per la minoranza. Il Consigliere Malacrinò
si è prenotato per la relazione, ne ha facoltà.
Malacrinò (FP-PD) -
Il disegno di legge n. 99 che andremo
a discutere si compone di quattro articoli e due allegati e reca
l'approvazione di due documenti contabili che espongono i risultati
della gestione relativamente all'esercizio finanziario 2022. Si
tratta dell'approvazione del rendiconto generale della Regione
Valle d'Aosta e del rendiconto consolidato della Giunta e del
Consiglio regionale, redatti in conformità con quanto previsto in
materia di armonizzazione dei sistemi contabili e degli schemi di
bilancio delle Regioni, degli enti locali e dei loro organismi. La
normativa di riferimento infatti prevede che la Regione,
contestualmente al rendiconto della gestione, approvi anche il
rendiconto consolidato con i propri organismi strumentali. Il
rendiconto consolidato della Regione comprende, pertanto, anche i
risultati della gestione del Consiglio regionale.
Il risultato di amministrazione risulta essere pari a
460.955.780 euro che, al netto delle quote vincolate e accantonate
per legge, definisce un avanzo disponibile di 242.132.677 euro che
saranno utilizzati, come vedremo, nel disegno di legge n. 100
principalmente per il finanziamento di spese di investimento.
Con l'articolo 1 si approva il rendiconto generale della Regione
e vengono riassunte le principali risultanze contabili riferite
alla gestione delle competenze e dei residui, alla consistenza del
fondo pluriennale vincolato in parte spesa, alla gestione della
cassa, al risultato di amministrazione e ai risultati della
gestione economico patrimoniale al 31 dicembre 2022.
L'articolo 2 approva il rendiconto consolidato della Regione con
il Consiglio regionale.
L'articolo 3 stabilisce le modalità relative alla necessaria
pubblicazione sul sito istituzionale.
L'articolo 4, infine, reca la dichiarazione di urgenza,
necessaria in quanto consente di abbreviare i tempi per l'entrata
in vigore della legge, permettendo di conseguenza di poter
procedere subito all'utilizzo delle quote accantonate, delle quote
vincolate e della quota libera del risultato di amministrazione
dell'esercizio 2022.
Al rendiconto generale, in ottemperanza all'articolo 11 del
decreto legislativo n. 118 del 2011, è altresì allegata la
relazione del collegio dei revisori dei conti, recante il parere
previsto dalla legge regionale n. 14 del 15 giugno 2021.
Per quanto riguarda invece il disegno di legge n. n. 100, viene
proposta la prima manovra di assestamento al bilancio di previsione
della Regione per il triennio 2023-2025, che si compone di
quattordici articoli, suddivisi in tre capi contenenti disposizioni
per l'applicazione dell'avanzo disponibile all'annualità 2023.
Il capo I reca le disposizioni concernenti l'assestamento del
bilancio di previsione per l'anno finanziario 2023 e si compone di
quattro articoli.
L'articolo 1 aggiorna la consistenza dei residui, attivi e
passivi, che erano stati scritti in via presuntiva nel bilancio di
previsione. Le rettifiche tengono conto delle somme accertate e
liquidate entro il 31 dicembre 2022 ed è il riaccertamento
ordinario approvato dalla Giunta regionale con la deliberazione n.
282 del 27 marzo 2023.
L'articolo 2 aggiorna l'importo del presunto fondo iniziale di
cassa iscritto nel bilancio di previsione 2023-2025 al dato
risultante dal rendiconto generale dell'esercizio 2022.
L'articolo 3 illustra la composizione del risultato di
amministrazione dell'esercizio 2022 che, prima dell'applicazione
delle quote vincolate e accantonate, risulta positivo e ammonta a
460.955.780 euro. Per effetto degli accantonamenti e dei vincoli,
la parte disponibile dell'avanzo di amministrazione dell'esercizio
2022 è determinata in 242.132.677 euro, di cui 172.400.000 euro
verranno applicati con il presente disegno di legge.
L'articolo 4 prende atto, tenuto conto dell'accantonamento
effettuato a copertura delle minori entrate, del permanere degli
equilibri generali di bilancio, sia in relazione alla gestione di
competenza, sia in relazione alla gestione di cassa, ai sensi di
quanto disposto dalla normativa di riferimento.
Il capo II contiene gli interventi urgenti finanziati con
l'avanzo di amministrazione 2022 e si compone di sei articoli.
L'articolo 5 autorizza un incremento degli stanziamenti previsti
per il finanziamento dell'ampliamento dell'Ospedale Parini. Tale
incremento risulta necessario a seguito dell'aumento dei prezzi
delle materie prime, delle lavorazioni e, di conseguenza, di tutti
i prezziari delle Regioni degli ultimi mesi. Sulla base degli
approfondimenti effettuati risulta necessaria una maggiore spesa di
euro 60 milioni. In particolare il maggiore stanziamento è dovuto
principalmente alle seguenti motivazioni: incrementi conseguenti
l'aumento del costo della vita e all'adeguamento dei prezzari per
la realizzazione delle opere pubbliche, anche per effetto del
marcato rialzo dei costi delle materie prime registrato nel corso
del 2022; incremento delle spese tecniche di progettazione e
direzione lavori proporzionale all'aumento dei costi dell'opera e
della complessità progettuale; incrementi dei costi relativi alla
verifica dei progetti, al collaudo tecnico amministrativo e al
supporto al RUP, proporzionali all'aumento dei costi dell'opera e
della complessità progettuale; copertura dei costi relativi
all'acquisto degli arredi necessari ad assicurare, a ultimazione
dell'opera avvenuta, lo svolgimento da parte dell'azienda USL della
Valle d'Aosta delle funzioni per le quali l'opera è stata
realizzata; infine, la copertura dei costi dei trasferimenti da
Mauriziano a corpo K.
L'articolo 6 dispone il rifinanziamento del cosiddetto
bonus
entreprises
, istituito con legge regionale del 23 settembre
2022 n. 21, "Misure urgenti in materia di contenimento dei costi
energetici delle famiglie a favore degli investimenti delle
imprese", norma con la quale venivano concessi dei contributi per
spese di investimento effettuate dalle imprese operanti nei settori
disciplinati dalle vigenti leggi regionali di agevolazione. Il
numero delle richieste è stato molto importante e risultano non
finanziate domande per un importo complessivo di circa 14.500.000
euro. Considerata la rilevanza per il sistema delle imprese
valdostane con il disegno di legge regionale del 21 dicembre 2022
n. 32, la legge di stabilità per il triennio 2023-2025, si è
stabilito all'articolo 46 di destinare prioritariamente parte della
quota libera del risultato di amministrazione accertato con
rendiconto dell'esercizio 2022 al rifinanziamento delle domande
rimaste senza copertura finanziaria.
L'articolo 7 dispone un'integrazione per l'anno 2023 di euro 35
milioni delle disponibilità del fondo di rotazione per la
concessione di mutui agevolati a favore della prima abitazione e
per il recupero dei fabbricati situati nei centri storici. La
misura si rende necessaria al fine di garantire il finanziamento
delle domande che si prevede di ricevere nel corso dell'anno.
L'articolo 8 incrementa di 13.500.000 euro le autorizzazioni di
spesa delle leggi regionali di finanziamento al settore degli
impianti a fune, anche in relazione all'eccezionale aumento dei
costi. La programmazione degli investimenti necessari per garantire
il corretto funzionamento degli impianti per il 2023 ha evidenziato
la necessità di un incremento delle risorse destinate al suo
finanziamento. È altresì autorizzato un trasferimento straordinario
al gestore del complesso funiviario Skyway.
L'articolo 9 proroga a tutto il 2023 l'autorizzazione al
subentro e il conseguente accollo in capo alla Regione dei mutui
già contratti, per euro 175.604.600 euro, con la Cassa depositi e
prestiti S.p.A.. La proroga non comporta nuovi o maggiori oneri a
carico del bilancio regionale.
L'articolo 10 autorizza la società finanziaria Finaosta S.p.A. a
estinguere parte dei mutui citati nel precedente articolo. Con il
comma 1 viene autorizzato il rimborso anticipato in linea di
capitale per un importo massimo di 46.550.000 euro. I vantaggi
finanziari, conseguenti all'operazione di estinzione anticipata,
sono determinati dalla riduzione dello
stock
di debito, che
permetterà un risparmio di interessi passivi per complessivi
12.155.416 euro nei prossimi dieci anni.
Il capo III si compone di quattro articoli e contiene le norme
di variazione al bilancio e le disposizioni finali.
Gli articoli 11 e 12 dispongono le variazioni allo stato di
previsione delle entrate e della spesa.
L'articolo 13 elenca gli allegati al presente disegno di
legge.
L'articolo 14 reca, infine, la dichiarazione d'urgenza,
determinata dalla necessità di rendere disponibili con maggiore
tempestività le risorse destinate a finanziare gli interventi
autorizzati dalla legge.
La II Commissione consiliare permanente, riunitasi nelle date
del 15 e del 17 maggio, ha preso in esame i disegni di legge nn. 99
e 100, presentati dalla Giunta regionale in data 27 aprile 2023 e
ha espresso a maggioranza parere favorevole. Ringrazio i colleghi
che hanno partecipato alle sedute della II Commissione, gli uffici
e il collegio dei revisori dei conti per il lavoro svolto.
Presidente -
Dopo la relazione del consigliere Malacrinò
per la maggioranza, la relazione della minoranza. Il consigliere
Aggravi ne ha facoltà.
Aggravi (LEGA VDA) -
Carissimi colleghi, non aggiungerò
ulteriori elementi descrittivi inerenti i disegni di legge oggi al
vaglio di quest'aula, in quanto già oggetto della relazione del
collega di maggioranza. Per questo motivo cercherò invece di
formulare alcune piccole analisi e considerazioni di natura più
politica in merito agli argomenti in oggetto.
Il rendiconto dell'esercizio finanziario 2022 della Regione
autonoma Valle d'Aosta, per effetto degli accantonamenti e dei
vincoli, chiude con una parte disponibile dell'avanzo di
amministrazione determinata in euro 242.132.000 euro, di cui
172.400.000 euro applicati con il primo assestamento di bilancio di
previsione sul triennio 2023-2025 alla competenza del 2023.
L'esame della relazione della gestione 2022, allegata al
rendiconto, permette di fare alcune considerazioni, sia di natura
complessiva che più di dettaglio, in merito all'andamento del
rapporto tra le previsioni formulate e i relativi accertamenti e
impegni contabilizzati al 31 dicembre 2022. Considerando, ad
esempio, il cuore delle entrate regionali, ovvero il titolo primo,
entrate correnti di natura tributaria, contributiva e perequativa,
si riscontra come gli accertamenti finali siano quantificati in
euro 1.293.816.000 euro pari all'11,67 percento in più della
previsione definitiva. A commento di tale evidenza, si ritiene
utile soffermarsi su quanto osservato nel parere n. 16 del collegio
dei revisori che cito: "Gli accertamenti delle entrate correnti di
natura tributaria, contributiva e perequativa, è di euro
1.293.000.000 euro, a fronte di una previsione iniziale di euro
1.165.000.000 e di una previsione definitiva di competenza di euro
1.158.000.000. Tali maggiori entrate, come osservato nella
relazione, sono riconducibili all'aumento dell'inflazione che, per
vari motivi, si è verificata nel corso dell'anno 2022 e che
manifestandosi nell'incremento dei prezzi, soprattutto in alcuni
settori, ha comportato un incremento del gettito delle imposte
correlate al volume d'affari, ovvero un cespite di spettanza della
Regione autonoma. Analogamente l'incremento degli utili delle
imprese, ha portato ad un incremento dell'IRES, cespite anch'esso
di spettanza regionale".
Questo per sottolineare come gli effetti dell'inflazione sulla
parte entrate siano ben evidenti e significativi sull'esercizio
2022, a differenza di quanto si registrava sul 2021 in cui gli
accertamenti finali del titolo primo si attestavano a circa
1.100.000.000, con una differenza dello 0,44 percento rispetto alle
previsioni definitive a suo tempo formulate. In sintesi, il cuore
delle entrate accertate in via definitiva è maggiore dell'anno
precedente ma, se vogliamo, tale aumento viene di fatto
contemperato dagli effetti che anche la Regione autonoma subisce
per via dell'inflazione che pesa anche per l'ente in termini di
aumenti di costi per forniture e servizi.
Con riferimento invece alla parte spese, si riscontra come sul
totale di quelle correnti e di investimento la percentuale del
rapporto tra gli impegni e le previsioni definitive sia pari al
65,48 percento, in leggera diminuzione rispetto a quella dell'anno
precedente, pari al 68,82 percento. Il
trend
è coerente con
i titoli di spesa e si ritiene importante evidenziare come, con
riferimento a quello principale, ovvero le spese correnti, il
titolo primo, la già richiamata percentuale si attesti all'84,36
percento, leggermente minore rispetto a quella dell'esercizio
precedente pari a 85,68 percento. Anche per quel che riguarda le
spese in conto capitale, la già richiamata percentuale risulta
minore di quella relativa all'esercizio precedente, ovvero 27,91
percento rispetto al 28,75 percento del 2021.
Nell'ambito delle valutazioni di natura più gestionale del
rendiconto, si ritiene importante, se non fondamentale, richiamare
i contenuti di cui alla tabella di pagina 40 della già chiamata
relazione sulla gestione, riportante in sintesi, per ogni missione
contabile, l'incidenza degli impegni sulle previsioni definitive.
Con l'intento di dare una sorta di linea di significatività, si
evidenziano le missioni che hanno riportato valore di incidenza al
di sotto del 25 percento e al di sotto del 40 percento. In
particolare la missione 6, "Politiche giovanili, sport e tempo
libero": sul 2022 l'incidenza degli impegni sulle previsioni è del
23,02 percento, nel 2021 era del 25,76 percento. La missione 10,
"Trasporti e diritto alla mobilità", ha un'incidenza sul 2022 del
36,51 percento, quella del 2021 del 47,09 percento. La missione
"Politiche per il lavoro e la formazione": si riscontra
un'incidenza degli impegni sulle previsioni definitive sul 2022
pari al 22,76 percento contro il 37,53 percento dell'anno
precedente.
La missione 19, "Relazioni internazionali", ha un'incidenza sul
2022 del 14,25 percento contro il 36 percento dell'anno precedente.
Per giusto dovere di evidenza si riscontra che, rispetto
all'esercizio precedente, la missione 8, "Assetto del territorio,
edilizia abitativa", risulta avere sul 2022 un'incidenza pari al
60,70 percento rispetto al 17,83 percento del 2021. Ripeto,
l'incidenza è il rapporto tra gli impegni e le previsioni
definitive. La missione 17, "Energie e diversificazione delle fonti
energetiche" risulta avere sul 2022 un'incidenza pari al 44,78
percento rispetto al 27,73 percento dell'esercizio 2021.
Tali dati consentono di rilevare come le missioni 6, 15 e 19
restino anche sul 2022 al di sotto della linea di significatività
già richiamata, quale seppur grezza misura di valutazione
gestionale dell'incidenza delle partite impegnate rispetto a quelle
preventivate. Forse, così come già detto anche lo scorso anno nella
medesima sede, su queste missioni contabili occorre condurre
un'ulteriore valutazione per comprendere quali siano le motivazioni
che rendono tale
performance
peggiore delle altre. Una
variabile non tanto da leggersi in chiave competitiva o
asetticamente valutativa, bensì funzionale al miglioramento dei
processi di definizione delle previsioni e relativa efficacia nella
produzione dell'impegno di spesa e, perché no, forse anche
nell'organizzazione del piano dei conti regionale.
Nel complesso l'incidenza degli impegni rispetto alle previsioni
al 31 dicembre 2002 risulta al netto della missione 20 e delle
partite di giro pari al 66,70 percento, rispetto al 76,02 percento
dell'esercizio precedente. Un ulteriore valore di sintesi su cui
varrebbe la pena condurre un approfondimento sulle motivazioni del
risultato, come in parte già suggerito nel paragrafo precedente, al
fine di migliorare i processi alla base di meccanismi di previsione
e impegno della spesa pubblica regionale.
Così come già detto in precedenza, con l'assestamento viene
applicata all'esercizio 2023 una parte della quota libera del
risultato di amministrazione, corrispondente a 172.400.000 euro.
Questa scelta determinerà la presentazione da parte del Governo
regionale di un ulteriore provvedimento, o più di uno, di
applicazione dell'ulteriore ammontare residuo che consta di circa
70 milioni, a cui si potranno anche aggiungere ulteriori risorse di
natura extra, come ad esempio i dividendi derivanti da
partecipazioni regionali; lo vedremo vivendo.
Sono sostanzialmente cinque gli interventi finanziati con questo
primo assestamento, di cui tre quale diretta attuazione delle
previsioni dell'articolo 46, "Priorità nell'attribuzione della
quota libera del risultato di amministrazione dell'esercizio 2022",
a suo tempo inserito via emendamento nella legge regionale n. 32
del 21 dicembre 2022, la legge di stabilità regionale. In
particolare, questi riguardano il rifinanziamento del contributo
straordinario a sostegno degli investimenti di cui alla legge n. 21
del 2022, il rifinanziamento del fondo di rotazione per la ripresa
dell'industria edilizia di cui al titolo IV della legge regionale
n. 3 e il rifinanziamento al settore degli impianti a fune.
Il rifinanziamento della legge n. 21, articolo 6, rappresenta un
obiettivo comune di gran parte del Consiglio, ed è tra l'altro
funzionale a completare il percorso tracciato da quella legge.
Questa scelta consentirà da una parte di chiudere una delle misure
più importanti a sostegno delle nostre imprese nel periodo
emergenziale, ma dall'altra anche, almeno così si auspica, di
condurre a una valutazione pro futuro sulla misura. Vi è la
necessità di renderla strutturale, oppure questa è bene che resti
confinata nell'ambito delle scelte emergenziali? Forse la risposta
a questa domanda passerà necessariamente dalla valutazione delle
tipologie di spesa ammesse a contributo oggetto di finanziamento.
Lo avevamo detto in molti, e lo confermiamo ulteriormente oggi,
sarà necessario capire bene l'utilizzo che di questa misura ha
fatto il nostro tessuto economico sociale; questo per migliorarsi e
per migliorare.
Nulla quaestio
sulla scelta di rifinanziare il fondo di
rotazione per la ripresa dell'industria edilizia, l'articolo 7,
seppure sul tema resti una tematica anche comune al finanziamento
del settore degli impianti a fune, l'articolo 8. Su temi di questa
tipologia si è già sviluppato negli ultimi tempi un ampio dibattito
che merita ulteriore attenzione, in particolare per quel che
attiene alle modalità e opportunità di finanziamento. Sul sistema
dei fondi di rotazione occorrerà necessariamente capire se
l'attuale configurazione rappresenti ancora oggi un valido
meccanismo a sostegno dell'iniziativa privata valdostana, o
comunque con operatività locale, a fronte delle nuove necessità del
mercato, ovvero anche delle tempistiche e modalità di messa a
disposizione delle risorse che devono contrarsi e divenire più
snelle anche a fronte di una concorrenza i cui effetti potrebbero,
ad esempio, accorciare ulteriormente il fiato della nostra
finanziaria regionale, e direi anche di una parte del nostro
bilancio. Allo stesso modo, ma il dibattito sappiamo che presto
verrà avviato nelle Commissioni competenti, occorrerà capire e
valutare quali siano i migliori strumenti e possibilità per
rafforzare il sistema degli impianti a fune valdostani, sia in
termini di governance che di fonti di finanziamento.
L'articolo 5 incrementa gli stanziamenti per la realizzazione
del complesso ospedaliero Umberto Parini di euro 60 milioni. Le
vicende legate all'ospedale, spettri a parte, sono sicuramente
complesse, come è complesso - comunque la si pensi - un progetto di
questo genere. L'audizione sul tema ha permesso di meglio
comprendere la situazione attuale dei costi complessivi, ad oggi
siamo a circa 187 milioni di euro, nonché anche, almeno in parte,
lo stato del progetto. In estrema sintesi, la stima di ulteriori 60
milioni è necessaria a fronte dell'aggiornamento dei prezzi del
periodo 2021/2023 e per la relativa fornitura degli arredi.
Il percorso che oggi la maggioranza sta perseguendo è quello
tracciato nella risoluzione approvata dal Consiglio regionale del
12 maggio 2021, con cui il Governo regionale è stato impegnato a
dare corso ai lavori di ampliamento del complesso ospedaliero
Umberto Parini. Gli effetti di quest'incremento di spesa invece
derivano anche dalla deliberazione della Giunta regionale n. 200
dell'8 marzo 2023, con cui è stato aggiornato, per l'anno 2023,
l'elenco dei prezzi regionali per l'esecuzione di lavori pubblici
di interesse regionale; ovviamente non solo questa ma diciamo che
incidentalmente tocca anche questa.
Che dire? Sicuramente, come si è già avuto modo di argomentare,
la complessità del progetto e delle varie fasi che lo hanno
interessato, non facilitano la comprensione dell'evoluzione dei
progetti e dei lavori, e altrettanto sicuramente l'audizione in II
Commissione non si può certo dire sufficiente a dirimere le tante
questioni sul tavolo. Certo è che il tempo passa, importanti
documenti di programmazione si sedimentano nel tempo, e in
Commissione - vedi il Piano regionale per la salute e il benessere
sociale in Valle d'Aosta -, i prezzi aumentano e così anche gli
stanziamenti necessari.
Forse la gestione e gli effetti della pandemia avrebbero dovuto
aiutarci a capire che occorreva cambiare strategia e scelte, ma
così non è stato, e di quello che oggi è un costoso cantiere, con
annesso scavo archeologico per non farsi mancare nulla, restano
tutte le incertezze che lo contraddistinguono ormai da anni.
Faccio un inciso relativamente al Piano regionale per la salute
e il benessere sociale in Valle d'Aosta, visto che è stato citato e
visto che oggettivamente io sono rimasto stupito questa mattina di
aver letto un articolo sulla pagina regionale de
La Stampa
,
in cui si preannuncia, o meglio, si annuncia, o meglio ancora, si
rendiconta il fatto che l'Assessore alla sanità ha presentato degli
emendamenti al piano al Consiglio permanente degli enti locali.
Nulla quaestio sulle scelte politiche che si fanno, però
oggettivamente abbiamo avuto un'audizione sul tema in V
Commissione; guardo anche lei, presidente Padovani, che magari lei
ce l'ha già l'emendamento, non lo so, magari ce lo può illustrare.
Però detto questo, io rimango abbastanza stupito sul modo di agire
in tal senso, perché oggettivamente, visto che questo piano è sotto
grappa in Commissione, ci saremmo aspettati almeno di aprire il
barattolo e poter vedere se effettivamente c'era qualcosa da
aggiungere. Mi spiace perché l'assessore Marzi è persona di lunga
esperienza e, di solito, dà anche importanza alla forma oltre che
alla sostanza. Leggerlo dai giornali sinceramente non è una cosa
positiva, ma lo dico anche perché bastava dire "Cara Commissione,
lo vado a presentare prima ai sindaci, perché da voi so già che
sono venuto e non ne ho parlato". Io non so cosa sia successo
dall'audizione alla riunione del CPEL però, detto questo, io mi
auguro che ci saranno le modalità e le possibilità per approfondire
questo e magari anche altri emendamenti che cambieranno il piano;
non lo so, io non conosco il contenuto, ma sinceramente è stata una
cosa un po' strana leggere quell'articolo.
Detto questo, in ultimo, per giusto dovere di cronaca, va detto
che nel corso delle audizioni in II Commissione si è avuto modo di
comprendere la manovra finanziaria che tramite l'impegno di euro
49.350.000 permetterà a Finaosta di procedere all'estinzione
anticipata dei mutui già contratti con la Cassa depositi e
prestiti, ai sensi dell'articolo 40 della legge regionale n. 40 del
2010, ed era l'articolo 10.
Detto questo, ringrazio gli uffici, ringrazio i colleghi di II
Commissione e, come ho già annunciato nell'espressione del voto in
Commissione, ovviamente noi andremo a differenziarci sul voto
complessivo per quello che è un intervento che abbiamo già
sostenuto, in particolare parlo dell'articolo 6.
Presidente -
Dopo questa relazione apriamo la discussione
generale. Si è prenotato il consigliere Restano, ne ha facoltà.
Restano (GM) -
Chiedo una breve sospensione per una
riunione delle forze di minoranza.
Presidente -
Sospensione accordata.
La seduta è sospesa dalle ore 15:37 alle ore 15:51.
Bertin (Presidente) -
Riprendiamo dopo la sospensione. Il
consigliere Restano si è prenotato, ne ha facoltà.
Restano (GM) -
Per ottimizzare i lavori, chiediamo una
sospensione per una riunione dei capigruppo, per una proposta.
Presidente -
Convochiamo la Conferenza dei
capigruppo.
La seduta è sospesa dalle ore 15:51 alle ore 16:0.
Bertin (Presidente) -
Riprendiamo dopo la riunione della
Conferenza dei capigruppo. Siamo in discussione generale e sono
finite le relazioni. Chi vuole intervenire in discussione generale,
si prenoti. Ricordo che sono stati depositati alcuni ordini del
giorno. Si è prenotato il consigliere Baccega, ne ha facoltà.
Baccega (FI) -
Per evitare che si passasse a scansare il
dibattito in discussione generale, ho preso la parola per fare due
riflessioni, ma proprio in modo molto pacato.
Abbiamo avuto modo di ascoltare le relazioni di maggioranza, le
mini relazioni di maggioranza, e abbiamo avuto modo di ascoltare
anche la corposa relazione di minoranza che ha evidenziato tutta
una serie di aspetti, tra i quali i 60 milioni di euro in più nei
costi dell'ospedale, che portano a 187 milioni l'investimento,
legato all'inevitabile aumento prezzi che c'è stato, agli arredi
che, secondo me, erano previsti anche all'epoca, ma probabilmente
anche quelli hanno assunto una dimensione diversa. E poi abbiamo
avuto modo di ascoltare in Commissione quello che in qualche modo
era un chiarimento da parte dell'azienda e dei tecnici della SIV
rispetto a questi 60 milioni di euro in più. Da questo confronto in
Commissione mi pare di capire che i 187 milioni per l'Ospedale
Parini non basteranno. Questo è elemento di preoccupazione ed è un
tema che è opportuno monitorare costantemente, perché se andiamo
oltre quelle cifre, probabilmente potrebbero esserci delle
preoccupazioni.
Ma un altro approfondimento è stato fatto sul Piano salute e
benessere sociale che, come abbiamo letto questa mattina sulla
testata giornalistica, ha già in itinere degli emendamenti, il
famoso "libro dei sogni". Chiediamo di poterlo approfondire questo
percorso all'interno della Commissione, oppure in un altro
contesto, magari più assembleare, e abbiamo preso atto dei tanti
piani che sono senza strategia; forse la cosa più significativa è
l'estinzione dei mutui che, in qualche modo, va a ridurre il
debito.
Ma io voglio soffermarmi sull'ordine del giorno del disegno di
legge n. 83 del 2022, dove si era preso atto del numero di alloggi
di ERP che richiedono interventi di ristrutturazione - vedo che si
sta accomodando l'Assessore, quindi prenderà atto di questa cosa -
e si era valutato che un certo numero di alloggi di proprietà dei
Comuni erano da ristrutturare da parte dell'ARER, che altri 51
alloggi sono da ristrutturare e non hanno trovato nessun
finanziamento. Allora il Consiglio regionale si era impegnato a
prevedere, nel prossimo assestamento di bilancio, cioè questo, un
finanziamento non inferiore a un milione e mezzo di euro per
ristrutturare gli alloggi ancora privi di finanziamento. Non vedo
traccia, però posso anche sbagliarmi, perché magari non sono così
attento, ma nelle varie missioni che vedono degli interventi in
questa variazione di bilancio, non vedo il milione e mezzo di euro
che doveva essere destinato a ristrutturare circa una settantina di
alloggi di ERP. Quindi, chiedo conto se eventualmente poi nella
replica della Giunta si può avere notizie rispetto a questo
passaggio.
Presidente -
Consigliere Lucianaz ne ha facoltà.
Lucianaz (LEGA VDA) -
Naturalmente per quest'assestamento
di bilancio mi limiterò a un punto: come potete ben immaginare mi
concentro sui 60 milioni di euro destinati all'allargamento
dell'Ospedale.
Durante l'ultima Commissione si parlava praticamente ed
esclusivamente di fatti finanziari, però poi in qualche modo siamo
riusciti ad avere qualche risposta su questo fantomatico progetto
di ospedale nuovo. È risultato che questi 60 milioni di euro
serviranno, a prezzi attuali, perché poi non è ancora stato
iniziato il lavoro, a realizzare il monoblocco con la parte di
ospedale nuovo nell'ala adiacente, più un locale su Via Ginevra e
le centrali tecnologiche, e ci fermiamo lì. Quindi cari valdostani,
lo dico a tutti i presenti in aula e fuori, aspettiamoci ancora
milionate e milionate da investire su quest'area che rimarrà sempre
più ristretta, sempre più caotica. Infatti l'unico prato verde che
si vede ancora nella zona del Parini, probabilmente diventerà un
parcheggio, o comunque lì si dovrebbero realizzare i 200 posti
mancanti a causa del ritrovamento del tumulo, che erano previsti
nell'altra area. Avremo cantieri continui, sono previsti ancora
scavi archeologici nella zona attuale controviale Ginevra, ma anche
nella zona del Parini; in particolare il comitato scientifico aveva
previsto la possibilità, anche nella zona del centro trasfusionale,
di ritrovare ancora i cippi del fantomatico Cromlech, così come io
immagino anche sotto Viale Ginevra e la zona antistante la piastra
e poi chissà dove ancora. Ci sono ancora dei progetti da
realizzare, questi 60 milioni di euro al momento dovrebbero
bastare, a quanto pare, a terminare quella parte nuova, compresa la
realizzazione dell'elisuperficie destinata probabilmente solo a
casi di emergenza, però comunque avremo sempre il problema di avere
un elicottero che atterra in mezzo ai condomini di Aosta.
Tutte queste cose sono state discusse quasi di soppiatto in II
Commissione, perché aspettiamo che il presidente della V
Commissione finalmente ci permetta di discutere nella sede
competente, di analizzare progetti e dati. É stato fatto spesso
riferimento alla V Commissione, ma io è da sei mesi che sono qui,
però non ho mai sentito parlare di progetti dell'ospedale in V
Commissione, quindi speriamo che ci si organizzi.
Entro ventisette giorni, cioè entro la primavera, come promesso
dall'assessore Marzi, saranno resi disponibili alla popolazione
informazioni e immagini relative alle attività di cantiere in
corso, anche mediante l'utilizzo di apparecchiature informatiche -
è stato detto in Consiglio - nell'area di ampliamento ospedaliero;
indicativamente nell'angolo tra Via Guedoz e Viale Ginevra sarà
installato uno spazio divulgativo coperto, climatizzato, eccetera.
Speriamo che quest'ulteriore promessa prenda corpo: la popolazione
valdostana, in particolare aostana, ha piacere a essere informata.
Noi consiglieri abbiamo pochissime informazioni, figurati i
cittadini che non hanno possibilità di accedere in queste aule.
In particolare, in Commissione avevo sollevato il problema
contabile, e ci tengo a farlo presente a chi ascolta. Ci sono cifre
totalmente discordanti tra il rendiconto delle spese sostenute
negli anni 2010-2020, che ammontano a 15.018.000 di euro, costi al
netto sono stati definiti in Commissione, contro i dati che ci sono
stati forniti il mese scorso qui in aula, cioè di 7,5 milioni di
euro per progetti, costi e servizi, e 6,1 milioni di euro per opere
e lavori realizzati, quindi abbiamo una differenza di oltre un
milione e mezzo di rendicontato. A questo punto sarebbe anche
logico ed elementare chiedere qual è la cifra giusta, o almeno
vedere un documento che sia un po' più analitico e ci segni le
corrette poste. Non c'è un dato che collima con l'altro, ci sono
vari prospetti, il cunicolo di Via Roma, lo scavo archeologicamente
assistito, il sottopasso di Via Roma, il progetto di ampliamento:
non c'è una cifra che venga riportata uguale in un altro documento,
quindi la confusione è tanta. Si buttano 60 milioni di euro lì; io
so che in questa maggioranza ci sono persone che sono abituate a
buttare i soldi lì, abbiamo un sacco di cattedrali non terminate,
temo che questa sarà l'ulteriore, ma non si può continuare a
buttare i soldi lì perché ce n'è tanti in bilancio. Qui c'è gente
con la testa sul collo, c'è gente che sa cosa vuol dire spendere
cento euro o non spendere, quindi vi prego di avere un po' di
responsabilità quando affrontate questi argomenti.
Chiederemo in V Commissione di avere qualche delucidazione,
qualche progetto e qualche cifra corretta per poter analizzare la
questione dell'ospedale.
Presidente -
Consigliera Erika Guichardaz ne ha
facoltà.
Guichardaz E. (PCP) -
Il rendiconto è il documento
contabile che definisce i risultati della gestione finanziaria,
economica e patrimoniale dell'anno. Dalle analisi di questi dati si
può evincere come ha lavorato l'Amministrazione: se ha ben
programmato, realizzato gli investimenti, oppure si è limitata alla
gestione dell'ordinario. Certo, questa percezione tutti i cittadini
ce l'hanno nel vivere quotidiano, vedendo se i servizi funzionano,
se le opere tanto attese prendono forma o se la pressione fiscale
diminuisce, e proprio alla luce di queste considerazioni vorrei
prendere alcune note proposte dal consigliere Aggravi per stimolare
la discussione e implementarla.
Come ci è stato giustamente detto dal collega Aggravi, il
rendiconto presenta un risultato di amministrazione pari circa a
461 milioni di euro, rispetto ai 326 dello scorso anno. Il rapporto
tra impegni e previsioni definite di bilancio è del 65,48 percento,
questa volta dato in diminuzione rispetto allo scorso anno. Già da
questi primi due dati, possiamo iniziare a capire che l'attività
effettivamente svolta dall'Amministrazione è ulteriormente
peggiorata.
Entrando poi nel dettaglio, tra gli impegni e previsioni delle
varie missioni, come ci è stato giustamente detto, vediamo che
ancora quest'anno le missioni che patiscono di più, e che sono
abbondantemente questa volta sotto il 25 percento, sono la Missione
6 sulle politiche giovanili, la Missione 15 sulle politiche del
lavoro e la Missione 19 sulle relazioni internazionali; manca
proprio la programmazione rispetto a settori strategici. Questo fa
riferimento a quanto hanno previsto i vari assessori e soprattutto
richiamano il fatto che proprio in questi tre settori evidentemente
hanno realizzato ben poco.
Altro dato interessante da analizzare è l'avanzo vincolato, che
ricomprende le quote attinenti a finanziamenti dello Stato,
dell'Unione europea e di altri fondi riferiti a cofinanziamenti.
Anche in questo caso è piuttosto evidente, dall'analisi di questi
dati, che vi sono molti fondi, ma l'Amministrazione ne spende
pochi.
Infine, se analizziamo il fondo pluriennale vincolato, un dato
che misura il tempo tra l'impegno e la realizzazione della spesa,
vediamo che era a 214 milioni di euro nel 2020, 329 milioni nel
2021 e 450 milioni nel 2002. Anche questo dato ci rappresenta in
maniera lampante come la capacità di programmare correttamente e
realizzare gli investimenti previsti è notevolmente diminuita.
Credo non ci sia un granché da rallegrarsi rispetto ai 242 milioni
di euro di avanzi. Capisco anche che l'instabilità politica,
collegata a una visione programmatica che ormai denunciamo da
diverso tempo, non rendano questo lavoro facile.
Passiamo ora ad analizzare gli interventi previsti da questo
primo assestamento, partendo dall'articolo 5 su cui anche altri
colleghi si sono soffermati, ossia quello dell'incremento di 60
milioni di euro per il finanziamento dell'ampliamento dell'Ospedale
Parini, o meglio, dell'ospedale megalitico, lo chiamerai così,
perché al suo intervento verranno ridotti i parcheggi e le aree
tecniche per metterci una nuova area megalitica. Megalitico, perché
è passato da un programma di investimenti iniziali di 111 milioni a
quello attuale di 187 milioni, e questo solo per arrivare alla
conclusione della terza fase, cioè qui non stiamo ancora parlando
della quarta e quinta fase, che sicuramente impiegheranno altri
tempi e altri fondi. Fasi che, ricordo, dovrebbe portare alla
demolizione di tutte le parti costruite in questi anni per lasciare
il vecchio Mauriziano e dovrebbero portare alla costruzione del
polo materno infantile e forse anche alla ristrutturazione del
vecchio Beauregard, visto che sembra di aver compreso, ma se si
verrà in audizione a parlare del piano della salute e del benessere
magari lo comprenderemo, che comunque il Beauregard rimarrà in
auge. Insomma, alla fine di tutto questo non basteranno 250 milioni
di euro, non avremo un presidio unico, non avremo i parcheggi per i
dipendenti, i pazienti e per gli ospiti, forse non avremo nemmeno
un ospedale così efficiente, ammesso che ne vedremo la fine.
Quello però che mi preme precisare, ed è ben evidenziato in
relazione e anche nell'audizione che c'è stata l'altro giorno in II
Commissione, è che è proprio con la risoluzione del 12 maggio 2021,
come riportato dal collega Aggravi, che si è dato corso a
quest'ampliamento, perché la verifica sulla compatibilità tecnico
progettuale ed economica, nonché sulla realizzabilità in termini
cronologici adeguati dell'attuale progetto complessivo
dell'ospedale, anche alla luce della pandemia, non c'è nemmeno
oggi, come vi ho appena detto. Ancora, nell'ultima conferenza dei
servizi, si è parlato di uno studio sul traffico, di richieste del
Comune rispetto alla cantierizzazione e anche dall'ultima audizione
non abbiamo avuto risposte rispetto agli impegni presi nell'accordo
di programma del 2010 con il Comune di Aosta, come
dell'autorizzazione dell'elisuperficie che, come tutti sappiamo,
prevede anche una variante al piano.
In particolare, nel dibattito su quella risoluzione del maggio
2021, riporto alcune considerazioni fatte da coloro che erano
all'interno del mio gruppo, in particolare il consigliere Padovani
che diceva: "In sintesi, con questa risoluzione, si vuole, prima
della cantierizzazione, dare gambe alla verifica della
compatibilità tecnico progettuale ed economica, nonché alla
realizzabilità in termini cronologici adeguati dell'attuale
progetto dell'ospedale come scritto sul DEFR. Credo che sia
sottointeso, e voglio esplicitarlo: è ovvio che se emergeranno in
questa fase di verifica elementi tali da interrompere questo
progetto, sonderemo altre strade". Mi sembra che uno studio del
traffico, la cantierizzazione, la questione dell'elisuperficie e
anche gli scavi archeologici non siano ancora stati così ben
definiti, come i tempi cronologici e come le risorse da impiegare,
eppure si è andati avanti come se nulla fosse.
In questo interveniva anche colui che era stato il primo
firmatario di quella petizione sull'ospedale nuovo, l'assessore
Jean-Pierre Guichardaz: "Questo quadro completo presupporrà una
revisione anche dell'accordo di programma fatto nel 2009 con il
Comune di Aosta, che dovrà essere coinvolto in modo fattivo. E
spiace che non si sia pensato di chiamare in Commissione il Sindaco
e l'assessore competente per avere anche un'idea chiara dei loro
desiderata
, dei loro dubbi, delle critiche e suggerimenti.
L'impegnativa della risoluzione che oggi voteremo, va proprio nella
direzione di produrre una relazione a supporto della politica e dei
cittadini, per avere un quadro completo dei costi, dei tempi, delle
soluzioni, così da non partire con un'opera fatta a rate, che si sa
come comincia e non si sa quando finisce".
Ripeto, rispetto all'accordo di programma del Comune di Aosta,
nemmeno le impegnative messe allora verranno esaudite, figuriamoci
se si pensa ad altri impegni da parte della Regione; e a oggi
questi tempi, questi costi e queste soluzioni non le
conosciamo.
Come ho detto e ribadito anche in Commissione, sarebbe utile
avere un confronto proprio per capire in maniera precisa come si
intenda procedere, sapendo che purtroppo - e sottolineo: purtroppo"
- l'ampliamento è già partito con il progetto delle centrali.
Perché è evidente che nel momento in cui parte il progetto delle
centrali, è come dire che abbiamo già messo il primo tassello per
quell'ospedale, quel pezzo di ospedale megalitico, perché lì
abbiamo solo l'ospedale per acuti, si farà. Ora però credo che sia
utile che tutti i valdostani conoscano invece i tempi, i modi e se
effettivamente le cose che sono state fatte in questi due anni
abbiano un senso.
Con l'articolo 6 si rifinanzia il cosiddetto
bonus
entreprises
, una misura che il nostro gruppo non aveva
condiviso quando è stata presentata perché, lo avevamo
sottolineato, era stata pensata
ad excludendum
, cioè non
fissava dei criteri e agevolava in un certo senso le aziende più
forti, a discapito di quelle più fragili che, come avevamo detto
allora, avrebbero impiegato più tempo per fare domanda, perché
avevano più difficoltà, e quindi sono proprio quelle aziende che
prenderanno i soldi a distanza di un anno rispetto alle altre. Come
per il
bonus social
, anche su questa misura noi continuiamo
a chiedere e a credere che sia necessaria una misura stabile e
strutturale, che possa dare certezze prioritariamente a chi ne ha
veramente le necessità, che vengano stabiliti i criteri affinché
prima di dare il finanziamento per il terzo trattore, ad esempio,
forse si guardi a chi ha necessità di cambiare il primo. Ora
naturalmente si corre ai ripari per cercare di dare risposta a
tutte quelle persone che invece avevano chiesto l'accesso a questa
misura ma, ripeto, con tempi biblici e ben lontani dalla risposta
che si chiedeva e si annunciava durante quella proposta di
legge.
L'articolo 7, che invece prevede l'integrazione dei 35 milioni
di euro delle disponibilità dei fondi di rotazione per la
concessione dei mutui agevolati in favore della prima casa e per il
recupero dei fabbricati, ci trova d'accordo.
Nonostante i grandi proclami sui grandi ricavi degli impianti a
fune, che abbiamo sentito in continuazione durante questo periodo,
altri soldi andranno aggiunti con quell'articolo 8 per finanziare
proprio l'aumento dei costi. È vero, forse saranno aumentati i
ricavi, ma nessuno ci ha detto di quanto sono aumentati i costi e
forse, quando si fanno dei proclami, andrebbe anche detta la
seconda parte di quest'aspetto. È da dicembre che aspettiamo che
l'Assessore con delega agli impianti a fune venga in Commissione a
illustrare nel dettaglio gli interventi previsti, suddivisi tra
quelli di manutenzione ordinaria, straordinaria e per le nuove
realizzazioni, ma sicuramente non demordiamo; aspettiamo da più di
un anno che venga a parlarci della Pila-Couis ed è già uscito
l'accordo di programma sul bollettino ufficiale, quindi c'è più
tempo che vita. Poi forse, anche rispetto a questo, parlare dello
studio di Deloitte che abbiamo ricevuto, ma di cui ancora non
abbiamo fatto nessuna riflessione, forse potrebbe essere un modo
per avere una visione più di insieme rispetto agli
spot
che
continuiamo a sentire.
Credo che dal mio intervento si capisca che non voteremo questo
documento e queste due leggi.
Presidente -
Consigliere Manfrin ne ha facoltà.
Manfrin (LEGA VDA) -
Come convenuto in Conferenza dei
capigruppo, io inizierei con l'illustrazione della discussione
relativa al Giro d'Italia che è stato cancellato. Io ho presentato
un
question time
, di concerto con il mio gruppo, e la
questione che riportava era relativa alla cancellazione della tappa
che avrebbe dovuto attraversare la Valle d'Aosta...
Presidente -
Consigliere, prima finiamo la discussione
generale, poi affronteremo l'ordine del giorno.
Manfrin (LEGA VDA) -
Non è stato stabilito l'ordine. Mi
dica lei come affrontare la discussione, a questo punto. Quindi
chiudiamo la discussione e poi affrontiamo gli ordini del giorno? A
posto allora.
Presidente -
Siamo ancora in discussione generale, vi
sono interventi? Se non vi sono interventi, chiudiamo la
discussione generale sui punti in questione. La discussione
generale è chiusa. Il Governo vuole intervenire per la replica?
C'è stato un problema tecnico, riapriamo la discussione generale
in ragione del problema delle tessere. Consigliere Marquis a lei la
parola.
Marquis (FI) -
Terrò conto della sua generosità e quindi
cercherò di essere estremamente sintetico nel fare alcune
considerazioni.
Evidentemente questo è il momento in cui si commenta e si
discute la chiusura dell'esercizio finanziario dell'anno precedente
e del bilancio consolidato della Regione.
Come è già stato detto ampiamente da chi mi ha preceduto, ci
sono alcuni dati che possono essere significativi per denotare
quello che è l'andamento della funzionalità della pubblica
amministrazione. Per quanto riguarda il discorso delle entrate,
rispetto alle previsioni definitive, c'è stato un incremento di
accertamenti di circa 130 milioni di euro, che poi praticamente
vengono confluiti nel risultato di amministrazione.
A livello di capacità di spesa, c'è da evidenziare che cresce il
fondo pluriennale vincolato, quindi vuol dire che gli investimenti
piano piano vanno a distribuirsi negli anni a venir; cresce la
cassa. L'effetto combinato di questi dati ci dicono che si tribola
a spendere le risorse che abbiamo a disposizione, non è sicuramente
semplice.
Il risultato di amministrazione cresce progressivamente di anno
in anno, quest'anno ci saranno come avanzo disponibile circa 240
milioni di euro, dei quali 140 vengono utilizzati in questo primo
assestamento, per poi passare all'assestamento che potrà ancora
essere effettuato con circa 69 milioni di euro, al netto di quelli
che potrebbero essere i proventi di ulteriori poste che derivano
dai dividendi delle società partecipate.
Quanto alla proposta di assestamento di utilizzo di queste
risorse disponibili, l'articolo 5 tratta l'incremento dei costi
dell'ospedale per circa 60 milioni di euro. Su questo una piccola
considerazione, Assessore: sono state individuate quattro o cinque
voci che hanno un'incidenza nel determinare l'esigenza di maggiori
di 60 milioni di euro. Io credo che però, tenuto conto anche del
percorso che è stato fatto in Commissione, dove lei è venuto a
rendicontarci, un minimo di un foglietto poteva essere fornito: gli
interventi conseguenti all'aumento delle tariffe, l'incremento
delle spese tecniche, l'incremento dei costi della verifica dei
progetti; questo disaggregato poteva essere fornito. Credo che dare
dignità anche al ruolo del Consiglio a livello di informativa,
quando si tratta di mettere a disposizione una cifra di 60 milioni
di euro - non stiamo parlando di qualche mille euro; sono dei
numeri importanti - credo che questo, a onor del vero, andrebbe
reso disponibile. Pertanto la inviterei se fosse possibile, nei
prossimi giorni a margine del Consiglio, di farci pervenire una
nota che rappresenti un po' dettagliatamente questa situazione. Il
costo della realizzazione dell'ospedale oggi sale a 187 milioni di
euro, non si sa ancora quanto costeranno la fase 4 e la fase 5 e
credo che a livello programmatico, benché abbiamo dei significativi
avanzi di amministrazione che si profilano nei prossimi anni,
sarebbe corretto a livello di modalità comportamentale e di agire,
sapere qual è la spesa finale che è preventivabile oggi per la
realizzazione di quell'opera pubblica. Oggi siamo a 187 milioni, ma
se andiamo a vedere la fase 4 o 5 non andremo distante dai 250 di
milioni di euro, però credo che sarebbe serio, come modo di
procedere, avere contezza di quello che è l'investimento
complessivo allo stato attuale a livello di previsione.
Per quanto invece riguarda l'articolo 6, il cosiddetto
bonus
entriprises
, crediamo che questa sia una misura che vada
implementata a favore delle imprese, perché servivano ulteriori 14
milioni di euro, però riteniamo anche poi che sarà corretto fare
una valutazione di come sono stati spesi, per capire come dover
procedere anche in futuro in rapporto a quest'esigenza, perché è
importante capire come sono state tirate queste risorse.
L'articolo 7 dispone un'integrazione per il 2023 di 35 milioni
di euro sui fondi di rotazione. I fondi di rotazione sono una
misura importante, ritorniamo però su questo argomento anche sulla
sollecitazione che ha evidenziato il collega di minoranza nella
relazione che ha presentato il rendiconto: bisogna una volta per
tutte fare un'analisi sulle tempistiche, bisogna ancora vedere se
si è competitivi sotto questo profilo. Bisogna rivedere queste
procedure, l'abbiamo già detto in tante occasioni in quest'assise,
però di fatto ci risulta che da quando è stato ripreso l'iter per
arrivare ai primi finanziamenti, ci sono già le famiglie che devono
fare dei prestiti ponte, devono andare già a fare dei mutui
provvisori presso le banche per poter sopportare la situazione
preliminare alla concessione del mutuo Finaosta. Crediamo che
questo sia un aspetto da non sottovalutare e cui porre particolare
attenzione.
L'altra operazione è quella dell'articolo 9, è un'operazione
amministrativa corretta, quella di accollarsi i mutui, che prima
erano della Cassa depositi e prestiti e questo, assieme
all'operazione sugli impianti a fune, porta ad assorbire questi 140
milioni di euro che sono stati assegnati a questo primo
assestamento.
La preoccupazione che possiamo esprimere a livello politico è
quella di una crescente disponibilità di risorse che vengono
gestite in assestamento. Se noi andassimo a fare una verifica
puntuale di quanto è la parte in conto capitale che viene
individuata a livello di bilancio previsionale e quella
dell'assestamento, ci renderemmo conto che questo è un altro
bilancio. Quindi, ci troviamo a gestire due bilanci dentro l'anno,
una sovrapposizione di pratiche a livello amministrativo che, a
nostro avviso, ingolfano sempre di più il procedere
dell'Amministrazione regionale e purtroppo non c'è una tendenza
alla riduzione di quest'avanzo di amministrazione. Bisogna tenere
conto che questi importi e queste disponibilità saranno tutte spese
di investimento che richiedono una progettualità, non sono spese
correnti, quindi significa che finiranno tutte nei fondi
pluriennali degli anni a seguire. Questo è effettivamente un
problema che non va sottovalutato e che va preso a cuore, così come
è stato evidenziato nel corso dell'audizione dell'altro giorno dal
professore della Bocconi, che ci ha fatto delle sollecitazioni di
intervento sotto il profilo organizzativo per far fronte alle
difficoltà che abbiamo.
Presidente -
Non vedo altre richieste, questa volta
chiudiamo definitivamente la discussione generale. Se il Governo
vuole replicare si prenoti. Assessore Sapinet a lei la parola.
Sapinet (UV) -
Una brevissima risposta al collega Baccega
che ringrazio, poi sarà il Presidente ad illustrare sul perché di
una prima manovra e di una seconda manovra di assestamento. Nella
seconda sarà presente, tra le varie richieste del nostro
assessorato, quel milione e mezzo che era stato definito in un
ordine del giorno a dicembre del 2022 proprio per andare in quella
direzione, ovvero per gli interventi di ristrutturazione su quegli
alloggi sfitti che non erano rientrati nelle varie opportunità di
finanziamento che sono tutt'ora in corso, quindi il decreto PINQuA,
il superbonus, il "Sicuro, verde e sociale" e gli altri. Su questo,
come poi approvato anche in una recente iniziativa, arriveremo poi
in Commissione prima della pausa estiva.
Presidente -
Assessore Marzi, a lei la parola.
Marzi (SA) -
Naturalmente mi compete fare un piccolo
résumé
rispetto a quanto in una qualche maniera affrontato e
richiamato da vari colleghi durante l'audizione della II
Commissione consiliare il 17 di maggio, in merito all'articolo n. 5
del disegno di legge n. 100. Naturalmente su tutta una serie di
cose che sono state richiamate durante il dibattito generale,
collegate all'articolo n. 5, dobbiamo ricordare le priorità date
con l'articolo 46 della legge stabilità vigente che, fatta
eccezione per i 46 milioni e mezzo di euro di mandato alla Finaosta
per l'estinzione dei mutui e per i 60 milioni di euro che adesso
analizzeremo in merito al finanziamento del nuovo Ospedale Parini,
erano cose che avevamo già profondamente analizzato.
La relazione del collega Aggravi tra l'altro lo richiama, e lo
dico per i colleghi che si sono dilettati a fare una serie di
percentuali tra il previsionale e gli stanziamenti, e quindi poi
anche sull'impiego: certo è che, e questo lo dico a favore del
Presidente che mi seguirà come Assessore alle finanze che chiuderà
sul rendiconto, i 128 milioni di euro in più dovuti all'inflazione
sicuramente non possono essere addebitati a una incapacità di
gestire le risorse ma, di fatto, sono un fattore finanziario che
sicuramente cambia i parametri finanziari. Del resto, anche il
previsionale, che stiamo di fatto gestendo e che è diventata la
finanziaria regionale, da questo punto di vista ha mantenuto questo
trend
anche sul 2023, iniziato, come rende evidente il
rendiconto, anche nel 2022.
Veniamo invece a quanto abbiamo già avuto modo di trattare
durante l'analisi dell'articolo 5 del disegno di legge n. 100 che è
passato in Commissione, e approfitto per ringraziare sia il
presidente Malacrinò che il collega Aggravi per le relazioni
presentate.
Lo scorso 9 maggio è stato consegnato il progetto definitivo
della fase 3 ed è in corso di definizione il progetto esecutivo. La
variante di progetto della fase 3 si è resa necessaria a causa del
rinvenimento, nel corso dei lavori di scavo archeologicamente
assistito, di reperti archeologici risalenti all'età del ferro. Il
progetto comprende la realizzazione del nuovo edificio per acuti,
cioè il corpo K, del corpo dell'
hospital street
, cioè il
corpo L, e dei relativi collegamenti del parcheggio internato ad
Est, il cosiddetto corpo P, e delle centrali tecnologiche, cioè il
corpo G. Questa è la fase 3 del nuovo Ospedale Parini.
Il corpo K ospita l'ospedale 24Ore con prerogativa di svolgere
assistenze, attività sanitarie, assistenziali, proprie di un
nosocomio per acuti. Il corpo P è destinato al parcheggio Sud di
pertinenza dell'ospedale e sarà collegato con il parcheggio a Nord
di Via Roma. Il corpo L è l'
hospital street
ovvero il futuro
ingresso del nuovo plesso ospedaliero e collegamento tra
l'esistente e la nuova futura costruzione. I corpi G ospitano le
centrali tecnologiche, con ampliamento delle centrali di
climatizzazione per la sicurezza antincendio.
Prosegue, e si concluderà quindi entro l'anno, la revisione
della progettazione definitiva ed esecutiva, verifica in corso
d'opera e finale dei lavori della fase 3 del nuovo Ospedale Parini.
È importante concentrarci sul fatto che stiamo parlando della fase
3, la quale viene finanziata con l'articolo 5 del disegno di legge
n. 100, che in realtà prende in considerazione tutta una serie di
corpi, cioè il corpo K, il corpo P, il corpo L e il corpo G.
Naturalmente tutto ciò per adeguare, di fatto, alla salvaguardia e
alla valorizzazione dei ritrovamenti archeologici che sono stati
oggetto, tra l'altro, di una serie di iniziative consiliari di
questa legislatura.
Prosegue, e si concluderà quindi entro l'anno, la revisione
della progettazione preliminare e della verifica in corso d'opera e
finale dei lavori delle fasi 4 e 5 di ristrutturazione dell'attuale
Ospedale Parini, mediante la realizzazione di un nuovo corpo
materno infantile al posto dell'edificio C. Nel 2022 il programma
degli investimenti è stato quindi ricondotto non oltre la fase 3 di
ampliamento ospedaliero, stralciando al momento la fase 4 di
realizzazione dei reparti materno-infantile e di psichiatria, oltre
alla già stralciata fase 5 nel 2015, per una copertura lorda in
lavori e forniture di quasi euro 124 milioni, e cioè euro
123.924.959, così coperti da tutta una serie di leggi regionali che
in Commissione abbiamo avuto occasione di affrontare.
L'ulteriore futuro fabbisogno di spesa, e veniamo all'articolo 5
del disegno di legge n. 100. Nel corso dell'audizione dello scorso
17 maggio in II Commissione, abbiamo di fatto contestualizzato
l'impiego dei 60 milioni di euro richiesti in assestamento, quindi
dal disegno di legge n. 100, che vengono presi dall'avanzo
disponibile di 242 milioni di euro che si rende evidente con il
disegno di legge n. 99 e quindi con il rendiconto 2022.
Concretamente, a seguito del DEFR 2021-2023 e della risoluzione
del 13 maggio 2021, con la DGR 1180 del 2021 sono stati stanziati i
quasi 124 milioni di euro a cui si assommano i 3 milioni di euro
del PNRR per quanto riguarda il corpo G. È assolutamente
fondamentale in tal senso fare un ragguaglio da un punto di vista
politico e amministrativo di quello che è successo durante questa
legislatura tra il DEFR 2021-2023, la risoluzione del 13 maggio
2021 e la susseguente DGR 1180 del 2021 stesso, che risulta essere
una deliberazione saliente anche all'interno di tutta quanta la
medicina ospedaliera inserita come area all'interno del PSBS. La
1180 del 2021 risulta essere una pietra di snodo focale all'interno
sia dell'amministrazione di questa consiliatura che della storia
del nuovo Ospedale Parini, anche perché di fatto ha dato il La al
susseguente grande intervento politico-amministrativo di
riferimento, che è appunto l'approvazione dell'articolo 5 del
disegno di legge n. 100, e quindi della prima legge di assestamento
2023.
Si rende infatti ora necessario aggiornare i prezzi della fase 3
del nuovo Parini, come da prezziario RAVA 2022. Sapete infatti che
il prezziario RAVA è stato approvato l'anno scorso, a seguito di
tutta una serie di interventi straordinari che sono occorsi
nell'ultimo triennio nello strano incastro dell'aumento delle
materie prime e dell'aumento dei costi energetici legati al binomio
bonus
110 percento e guerra in Ucraina, motivo per il quale,
anche i dati richiamati sull'aumento dei costi della missione 8,
come chiamato dal collega Aggravi, hanno una loro
ratio
in
tutte quante le coperture finanziarie che si sono rese necessarie
l'anno scorso nelle leggi di assestamento 2022, proprio per
l'aumento dei prezzi. Mancava il Parini e oggi ci siamo, perché il
9 di maggio è stata presentata in conferenza dei servizi la
progettazione definitiva.
Nel 2023 i progettisti stimano per la fase 3 la necessità di
ulteriori circa 60 milioni di euro per adeguamento dei prezzi nel
periodo 2021-2023 e per le spese di fornitura degli arredi. In
conseguenza del rincaro delle materie prime, dell'energia, dei
trasporti e dei materiali, si è effettuata una valutazione
parametrica che è stata paragonata con i prospetti relativi a
quelli di analoghe opere sul territorio nazionale, tenendo conto
sia dell'aggiornamento dei prezziari che delle offerte di mercato
attuali. Sono state aggiunte voci nuove relative alla fornitura di
arredi e attrezzature, inizialmente escluse dal computo totale, per
un costo complessivo pari a euro 10 milioni, come richiamato dal
presidente, a cui si sommano, come sempre richiamato dal presidente
della II Commissione, i costi per i trasferimenti del Mauriziano al
nuovo corpo K, per un totale complessivo pari ad euro 1 milione e
mezzo.
L'aumento relativo all'aggiornamento del prezziario regionale
dei prezzi 2012 e 2022 ha determinato la parte principale
dell'aumento di costi previsti nell'articolo 5 del disegno di legge
n. 100, che può essere quantificato in euro 48 milioni e mezzo,
cioè i 60 milioni meno i 10 milioni e il milione e mezzo appena
citato. L'aumento complessivo in percentuale è quindi pari a circa
il 37 percento, cioè una quantificazione di costo similare e in
linea con progetti ospedalieri recenti sul territorio nazionale
paragonabili, per complessità e dimensione, a quello del nuovo
presidio ospedaliero aostano.
Facendo quindi un piccolo résumé, le opere a oggi realizzate
sono: la fase 1, cioè il cunicolo sotto Via Roma di connessione con
il parcheggio Nord e la fruizione di entrambi; la fase 2, cioè lo
scavo archeologicamente assistito di Piazza caduti nei lager
nazisti. Occorre di fatto distinguere queste due fasi da cosa è
stato fatto dopo la deliberazione di Giunta sopra richiamata, cioè
la 1180 del 2021 che, di fatto, ha riavviato la programmazione
dell'intervento nel suo complesso; la 1180 del 2021 che, come
poc'anzi richiamato, si rifà anche alla risoluzione 6.01 del 13
maggio del 2021 approvata in Consiglio. A seguito di tale delibera,
vi è stata la consegna del progetto esecutivo per le opere di
anticipazione della fase 3, cioè le centrali tecnologiche e il
corpo G finanziate in parte dal PNRR ed è stato consegnato il
progetto definitivo della fase 3 completa relativa alla Conferenza
dei servizi e alla validazione di progetto.
Presidente -
Il Presidente della Regione ne ha
facoltà.
Testolin (UV) -
Alla fine di un confronto e anche delle
delucidazioni che sono state molto puntuali dell'assessore Marzi,
credo che valga la pena, a completamento di quella che è stata
l'illustrazione, della quale ringrazio il relatore di maggioranza
Malacrinò e anche il relatore di minoranza di opposizione Aggravi,
che hanno dato una lettura molto trasparente di quello che è questo
rendiconto. Da una parte non è nient'altro che una fotografia di
quello che è successo nel 2022, una fotografia che evidenzia un
aumento anche importante delle entrate, che hanno determinato alla
fine del percorso amministrativo un avanzo consistente. Un bilancio
che ha determinato anche degli accantonamenti nel fondo pluriennale
vincolato, come qualcuno ha richiamato, sempre più importanti, che
fanno parte di un percorso di investimento che chiaramente si
spalma generalmente su più anni e quindi, in maniera naturale, va a
implementare questi fondi. Per certi versi è chiaro che anche
l'aumento di tutta una serie di iniziative può pregiudicare la
velocità di realizzazione: sta nell'ordine delle cose ed è un
fenomeno che tocca un po' tutte le amministrazioni pubbliche.
La maggiore presenza di risorse finanziarie per creare nuove
opportunità di investimento, a parità di funzionari che seguono
questo tipo di iniziative, chiaramente provoca anche qualche
rallentamento nello sviluppo, nella progettazione e
nell'avanzamento delle stesse, e chiaramente è anche figlia di un
passato dove i ricambi, dal punto di vista amministrativo,
soprattutto nelle pubbliche amministrazioni, erano vincolati a una
sostituzione ogni dieci dimissioni per fine percorso lavorativo.
Questo tipo di situazione è chiaramente in divenire anche con
l'acquisizione di nuove maestranze all'interno dell'amministrazione
stessa.
Per il resto è chiaro che la fotografia che viene data del
rendiconto è comunque positiva, dà una solidità di quello che è
l'apparato amministrativo regionale, con una capacità di pagamento
che è consono alle regole del gioco, con un anticipo rispetto ai
tempi di pagamento delle fatture ricevute dall'amministrazione. Una
prevedibilità e una previsione che è leggermente diminuita rispetto
al passato, ma che è figlia anche, se vogliamo, dell'aumento delle
risorse messe a disposizione e delle dinamiche che durante un anno
possono pregiudicare l'attendibilità su alcuni dati. Credo che però
l'approccio sia sempre stato un molto prudenziale e molto capace di
dare solidità a quello che è un apparato regionale che si può
definire sicuramente in buona salute.
Invece, il disegno di legge n. 100 ha voluto dare le prime
cinque forti iniziative di assestamento delle risorse a
disposizione con l'avanzo di amministrazione. Non siamo entrati in
altre dinamiche, e riprendo quello che è stato l'intervento del
collega Sapinet, dove altre iniziative verranno messe a
disposizione con i residui di 70 milioni di euro circa di risorse
fatti i 242 e fatti i 170 milioni, quelli che andiamo a impegnare
con questo provvedimento di primo assestamento, non i 140 segnalati
dal collega Marquis. Tra l'altro, sono 170 milioni di euro che
saranno di pronta spesa, perché in due casi si trasforma
sostanzialmente in un'operazione, quella dell'alleggerimento dei
mutui, che va a determinare un abbattimento di quelli che sono i
debiti verso la Cassa depositi e prestito e un alleggerimento delle
spese correnti nel prossimo futuro, che andrà a beneficio di tutte
quelle situazioni di aumento delle forniture dei servizi, come
sottolineato anche dal collega Aggravi, e ripreso all'interno della
relazione dei revisori dei conti; è un po' in quell'ottica che ci
si è mossi per fare questo tipo di valutazione.
Gli altri 35 milioni di euro andranno a implementare le risorse
destinate ai mutui prima casa, mentre le altre erano comunque
iniziative di cui per certi versi si aveva già contezza, al netto
dei 60 milioni di euro delle risorse messe a disposizione per
l'ospedale, che fa parte evidentemente di un percorso fortemente
voluto e anche dichiaratamente espresso all'interno del programma
di governo, dove c'è la necessità di andare a chiudere questo tipo
di investimento e di partire al più presto con le risorse
necessarie per renderlo funzionale quanto prima. Le altre sono
delle indicazioni che erano già state espresse in sede di
approvazione del bilancio triennale, quindi non sono dei fulmini a
ciel sereno ma fanno parte di una programmazione.
Oggi diventa più semplice, anche per chi non votò, ad esempio,
il sostegno alle aziende nella scorsa annualità, magari concepire e
vedere in maniera diversa un percorso che si era già ipotizzato in
questo modo, anche perché le risorse non sono infinite e bisogna
pensare di poterle allocare con una programmazione che, a nostro
avviso, era già abbastanza chiara e individuata alla fine dello
scorso anno.
Credo che tutto sommato si abbia una sostanziale condivisione,
al di là poi di posizioni che potranno essere di astensione o
quant'altro, però su alcuni temi sicuramente raccogliamo con favore
le indicazioni di sostegno di alcune iniziative. Sulle altre, per
motivi che sono già stati espressi, noi siamo convinti che le
scelte apportate siano soprattutto importanti e molto chiare, per
cui adesso stiamo lavorando per la prossima variazione di bilancio,
per l'assegnazione dei 70 milioni di euro residuali, che entrerà
più nel dettaglio di quelle che sono le necessità e le opportunità
di intervento sugli altri settori, in maniera magari meno
importante e più capillare ma altrettanto necessaria per dare delle
risposte puntuali a quelle che sono le attese della
cittadinanza.
Presidente -
Ricordo, prima di affrontare i disegni di
legge nn. 99 e 100, che sono stati depositati quattro ordini del
giorno: il primo è della Lega, prima firmataria la consigliera
Foudraz riguardante il Gervasone, poi due del consigliere Restano e
altri riguardante RFI e il Giro di Italia, infine un altro
presentato dalla consigliera Guichardaz e altri riguardante il
Piano salute e benessere. Seguiamo l'ordine di presentazione,
pertanto iniziamo da quello della Lega, prima firmataria la
consigliera Foudraz, che si è prenotata e a cui passo la
parola.
Foudraz (LEGA VDA) -
Il presente ordine del giorno ha
come oggetto, come lei ha già anticipato, l'Istituto regionale
Gervasone di Châtillon e la necessità di interventi di manutenzione
straordinaria di cui la struttura necessita.
Richiamato il disegno di legge n. 100 del 27 aprile 2023 che
stiamo discutendo; richiamata l'importante funzione che l'Istituto
regionale Gervasone di Châtillon svolge per il territorio della
media Valle, in quanto amplia l'offerta formativa e accoglie in
regime di convitto e di semiconvitto studenti dai 12 ai 20 anni
iscritti nelle varie scuole pubbliche; analizzata la relazione anno
2022, trasmessa dall'istituto sopra richiamato a tutti i
consiglieri regionali in data 27 marzo ultimo scorso; constatato
che è nuovamente emersa la necessità di ulteriori interventi di
manutenzione straordinaria che, ricordo, per legge deve essere
effettuata a carico della Regione, poiché prevista all'articolo 8
comma 2 della legge regionale n. 36 del 1986.
Si apprende dalla relazione sopramenzionata che spesso non è
possibile soddisfare le richieste di enti e associazioni che
chiedono di poter essere accolti a causa di problematiche
strutturali, che sarebbe quindi opportuno risolvere. Si cita anche
il fatto che il secondo piano della struttura è al momento chiuso,
poiché dovrebbe essere completamente rinnovato e quindi essere reso
agibile. Viene fatto inoltre presente che ci sono continui
interventi di personale regionale o manutentori poiché vi sono
perdite, muffe, strumentazioni difettose e tanto altro.
Viene segnalata l'importanza di intervenire in maniera
importante sulla struttura anche per darle quella giusta
valorizzazione, considerate le potenzialità che lo stabile può
avere, poiché è situato sulla Via Francigena e in posizione
strategica nella media Valle.
Considerato inoltre che l'edificio potrebbe essere idoneo, viste
le sue strutture già adeguatamente attrezzate, ad ospitare anche
corsi di formazione o altre attività legate al mondo della scuola e
del lavoro, alla luce del fatto che non si sono riscontrati
interventi a favore del già richiamato istituto tra quelli
finanziati dal disegno di legge n. 100, quello dell'assestamento
per il triennio 2023-2025, e udita la relazione esposta dal collega
consigliere Aggravi che ha evidenziato che con questo assestamento
viene applicata all'esercizio 2023 una parte della quota libera del
risultato di amministrazione, che è pari a 172.400.000 euro e che
con successivi prossimi interventi potranno quindi essere
utilizzate risorse per quasi circa 70 milioni di euro, per queste
motivazioni il Consiglio regionale impegna l'assessore competente,
con quest'ordine del giorno, a prevedere, nell'ambito del prossimo
provvedimento amministrativo utile, degli interventi necessari a
rendere pienamente fruibile l'edificio che ospita l'Istituto
regionale Gervasone di Châtillon, previo confronto con le
competenti strutture dell'ente.
Presidente -
Consigliere Perron ne ha facoltà.
Perron (LEGA VDA) -
A compendio di quanto ha già detto
perfettamente la collega Foudraz, semplicemente per ricordare che
chiunque abita nella zona della media Valle conosce la lunga storia
dell'istituto Gervasone, che per anni è stato punto di riferimento
dei convittori delle medie, questo fino alla fine degli anni
ottanta, e poi degli studenti delle scuole superiori di Châtillon,
Saint-Vincent e Verrès.
Sappiamo che oggi molte scuole sono in difficoltà o già non sono
più in certe zone del territorio regionale, ma oggi sappiamo che
l'istituto Gervasone resta un importante centro per il doposcuola
nonché per altre attività.
Da quanto è emerso dalla relazione che abbiamo letto, che è
arrivata il 27 di marzo, ci sarebbero degli interventi puntuali da
effettuare o quantomeno da valutare e riguardano le strutture
antincendio, il secondo piano e anche il campetto di calcio
all'esterno, luogo per chi è cresciuto in quella zona che ha
consentito a tanti giovani di andare a giocare partite di pallone e
passare del tempo in maniera sana all'aperto.
L'impegnativa è chiara e chiediamo una risposta in tal senso.
Tra l'altro, anticipo anche che da questo punto di vista, pur di
riuscire a effettuare degli interventi e avere una visione proficua
per il futuro, siamo disposti anche a venire incontro
sull'impegnativa, qualora si ritenesse necessario, pur di arrivare
a un risultato che potrebbe essere positivo per l'intera comunità
della zona.
Presidente -
Si è prenotato il consigliere Chatrian.
Chatrian (AV-VdA Unie) -
Per chiedere una breve pausa a
nome della maggioranza.
Presidente -
Il Consiglio è sospeso.
La seduta è sospesa dalle ore 17:11 alle ore 17:27.
Bertin (Presidente) -
Riprendiamo i lavori. Il primo
ordine del giorno è stato illustrato. Per il Governo risponde il
Presidente della Regione, ne ha facoltà.
Testolin (UV) -
In merito a quest'ordine del giorno,
capiamo le motivazioni che spingono i richiedenti a fare questo
tipo di richiesta al Governo. Evidentemente bisogna affrontarla con
serietà, e la serietà impone di capire, prima di potersi impegnare
a fare dei lavori o a fissare degli importi in assestamento, quale
sia l'entità, la necessità e l'urgenza degli stessi rispetto ad
altre iniziative che sono
in itinere
o che potrebbero essere
parimenti meritevoli di questo tipo di percorso.
Con un breve confronto tra gli assessorati competenti, quindi
l'assessorato alle opere pubbliche e quello all'istruzione, che è
competente in materia rispetto a questo tipo di strutture, ne
emerge che è stata richiesta una possibilità di sopralluogo per
identificare e fare delle valutazioni in merito a quelle che
possono essere le necessità di intervento, quindi per il momento
credo che non sia nelle possibilità di questa maggioranza e di
questo Governo potersi impegnare in merito a una identificazione
all'interno del prossimo assestamento, non avendo neanche
un'ipotesi di importo. Quello che possiamo assumere come impegno è
sicuramente di fare delle verifiche che siano le più accurate, le
più puntuali possibili, per capire qual è il punto di caduta, quali
possono essere gli interventi da fare e poi, a valle di questo,
fare le dovute valutazioni sul come procedere per sostenere questo
tipo di iniziativa.
Riguardo pertanto all'ordine del giorno ci asteniamo o vi
chiediamo di ritirarlo, se lo ritenete opportuno, e poi a valle di
quelle che saranno questo tipo di valutazioni, di confrontarsi
nuovamente.
Presidente -
Consigliera Foudraz ne ha facoltà.
Foudraz (LEGA VDA) -
L'iniziativa presentata con
quest'ordine del giorno voleva appunto impegnare il Governo a
prevedere futuri stanziamenti per i lavori necessari a rendere
pienamente fruibile l'edificio che ospita l'Istituto regionale
Gervasone di Châtillon. Sottolineo il fatto che veniva comunque
richiesto un impegno per il futuro, senza dettare dei tempi
stringenti che potessero mettere in difficoltà il reperimento di
adeguate risorse. Sono risorse che peraltro, come ho già anticipato
nell'illustrare l'ordine del giorno, dovrebbero comunque essere
reperite, poiché l'articolo 8 della legge regionale n. 36 del 1986
prevede al comma 2 che la Regione provveda a proprio carico alla
manutenzione straordinaria dei locali concessi in uso
all'istituto.
Spiace un pochino questa parziale chiusura del Governo regionale
su una tematica che, secondo noi, riveste molteplici aspetti, a
partire dall'educazione scolastica, all'aggregazione sociale, al
mantenimento e alla valorizzazione di stabili che possono definirsi
storici per la loro funzione.
Io sono anche un pochino stupita da quest'atteggiamento un
pochino
driblante
, perché avevo riguardato le pagine del
nuovo programma di legislatura, che era stato presentato a febbraio
e poi votato a marzo, dove tra le righe si leggeva questa
riflessione: "Une réflexion est aussi nécessaire pour ceux qui est
de l'éducation et de la culture, dans le sillon des activités
réalisées au sein des parcours de formation déjà entrepris et qu'il
faut aujourd'hui perfectionner encore plus. Notre particularisme,
nos langues, notre histoire millénaire, nos traditions,
représentant en effet un
unicum
, l'école a le devoir de
transmettre aux nouvelles générations le savoir qui en découle. Le
but étant celui de former des élèves indépendamment de leur
parcours scolaire et de vie, pour qu'ils deviennent des acteurs du
territoire et des citoyens conscients de leur identité, avec un
sentiment d'appartenance à leur communauté et en même temps ouvert
au monde".
Proprio per l'importanza che riveste l'istituto Gervasone che,
oltre a essere la sede di un convitto per studenti, è al contempo
luogo di interesse per la promozione e la diffusione di cultura e
svolge attività di formazione sociale e civile, proprio andando
nella direzione indicata dal vostro programma di governo, per poter
quindi meglio proseguire nell'efficace percorso intrapreso tanti
anni fa occorrerebbe una maggiore apertura dell'esecutivo regionale
alle reali esigenze di questa struttura, per non gettare al vento
anni di attività rispondenti alle esigenze di un territorio sotto
molteplici aspetti che vanno dall'educazione alle politiche
sociali.
Io vi chiederei, per la riflessione che lei Presidente ha
espresso, che è quella di valutare con serietà questa problematica
e capire quale potrà essere l'ammontare della spesa, di prendere
l'impegno di programmare in tempi celeri un sopralluogo da parte
dell'ufficio programmazione edilizia scolastica, per valutare i
lavori di manutenzione straordinaria che si rendono necessari, per
poi procedere ad una stima corretta delle risorse necessarie a
rendere pienamente fruibile la struttura. Se questo impegno viene
rispettato, noi ritiriamo l'ordine del giorno. Sto alla vostra
parola, però con un sopralluogo in tempi ragionevolmente
stretti.
Presidente -
Consigliere Perron per i cinque minuti
restanti.
Perron (LEGA VDA) -
Capiamo benissimo che non si possa
impegnare per il futuro qualcosa che non si è ancora stabilito,
allo stesso tempo però prendiamo il bicchiere mezzo pieno,
Presidente, quindi ci atteniamo alla sua parola. Mi dica solo se ho
capito giusto: verrà effettuato il sopralluogo e una valutazione
puntuale di quali interventi potranno essere fatti? Se è questo, le
chiedo in replica di confermarcelo, a questo punto, come ha detto
la collega Foudraz, siamo disposti a ritirare l'ordine del giorno.
Però vogliamo avere la certezza di questo e anche che ci dia una
tempistica di massima, perché altrimenti, se le cose non verranno
fatte, noi riporteremo sul tavolo la discussione ampliandola e a
questo punto se ne parlerà più avanti. Quindi, ci dia questa
conferma e noi siamo disposti, a questo punto, a ritirare l'ordine
del giorno.
Presidente -
Per una precisazione il Presidente della
Regione.
Testolin (UV) -
Una breve precisazione. Ha capito molto
bene, nel senso che penso di essere stato abbastanza chiaro.
L'impegno è assolutamente quello di verificare, tramite le
strutture dell'assessorato ai lavori pubblici, le necessità della
struttura e di capire e di quantificare quelli che possono essere i
lavori, per poi metterli in un percorso che è quello del
finanziamento, come tutte quelle che sono le istanze e le richieste
che possono arrivare, dando una priorità in base a quelle che sono
le criticità della situazione. Questo è assolutamente l'impegno e
la serietà con la quale bisogna affrontare questo tipo di problemi
che vanno identificati, circoscritti e poi risolti.
Presidente -
La risoluzione pertanto è ritirata. Possiamo
passare al seguente ordine del giorno presentato dal consigliere
Restano e altri, riguardante RFI e Ferrovie. Per illustrare
l'ordine del giorno il consigliere Restano.
Restano (GM) -
Un tema che portiamo all'attenzione
dell'aula con questo ordine del giorno, a seguito anche di
un'interpellanza che abbiamo discusso recentemente in questo
Consiglio, è quello della ferrovia e dei lavori di velocizzazione
della stessa. A seguito dell'interpellanza e quindi della risposta
affermativa, con spiegazioni varie da parte dell'Assessore riguardo
alla volontà e alla priorità di pervenire alla velocizzazione della
tratta ferroviaria Ivrea-Aosta, è seguito successivamente un
articolo e anche un comunicato stampa da parte della Giunta,
relativo a un incontro che ha avuto l'assessore con RFI e riguarda
esclusivamente, da quanto narrato, la questione
dell'elettrificazione.
Ci siamo chiesti se l'assessore si fosse dimenticato di questo
importante tema e di quanto detto in aula, questo anche alla luce
di quanto da sempre sostenuto dalla maggioranza e dal partito
dell'Union Valdôtaine per mezzo del suo capogruppo, della necessità
di addivenire ai lavori di velocizzazione della tratta, che nulla
hanno a che vedere con l'elettrificazione. Si sa che
l'elettrificazione porterà a una riduzione di tempi di percorrenza
molto limitati, mentre per addivenire ad accorciare i tempi di
percorrenza bisognerà fare dei lavori significativi. Sicuramente
molto più significativi di quelli indicati nell'accordo di
programma che è stato firmato. L'ha annunciato lo stesso Assessore
durante il suo intervento: bisognerà addivenire a un raddoppio
selettivo dei binari per una parte molto lunga della tratta, e
bisognerà fare altri lavori ancora.
Noi ci siamo un pochino stupiti della mancanza di un ritorno
rispetto a quanto l'Assessore aveva affermato in quest'aula e ci
permettiamo oggi di presentare quest'ordine del giorno in
discussione dei disegni di legge nn. 99 e 100, dove impegniamo il
Governo regionale, e in particolar modo l'Assessore ai trasporti,
ad avviare con celerità un confronto con il Ministero delle
infrastrutture e dei trasporti e RFI, finalizzato a realizzare
interventi strutturali di cui abbiamo parlato, per cercare di
svolgerli, come ha affermato lo stesso Assessore, durante i lavori
di elettrificazione. Siamo certi che tecnicamente probabilmente si
potranno fare anche successivamente, senza interrompere la tratta,
ma siamo altrettanto certi che porteranno comunque dei disagi e un
rischio per i lavoratori che lavoreranno a lato dei binari.
Chiediamo alla maggioranza un segno tangibile di quest'impegno,
vale a dire nella prossima variazione di impegnare dei soldi per la
progettazione a seguito delle interlocuzioni. Questo
significherebbe una ferma volontà di arrivare al risultato finale e
sarebbe un impegno nei confronti non solo di questa assise ma anche
dei valdostani.
Presidente -
Per il Governo, l'assessore Bertschy.
Bertschy (AV-VdA Unie) -
Grazie collega Restano, così mi
dà modo di comunicare il lavoro che stiamo facendo come Governo
regionale e di spiegare quello che magari in un comunicato stampa
non ha senso scrivere, quando le riunioni non hanno quel tipo di
oggetto.
La volontà di lavorare per passare poi a una fase 2. Io
considero e consideriamo come maggioranza una fase 1 quella
dell'elettrificazione. Possiamo fare tutte le valutazioni che
vogliamo, ma l'elettrificazione oggi è finanziata, procede e va
avanti con il suo programma, forse raggiungerà un risultato
rispetto all'affidabilità, sicuramente non raggiungerà il risultato
di velocizzare l'infrastruttura. Quindi, siamo molto determinati a
chiedere una fase 2 di questi investimenti, che dovrà essere quella
di arrivare a una velocizzazione della linea attraverso
investimenti che ci permettano di avere quello che chiediamo da
sempre, un raddoppio dei binari in alcuni tratti per poter
permettere uno scambio ancora più veloce di quello che avverrà in
alcune stazioni durante i lavori di elettrificazione.
Proprio per questo, con largo anticipo e non confondendo i piani
- lei sa, perché è stato assessore, che ci sono direzioni regionali
e poi c'è la direzione più alta che è quella dell'amministratore
delegato di RFI, come di Trenitalia - ci sono cose che si discutono
sul piano locale. Quell'incontro, e la comunicazione l'abbiamo data
per trasparenza, era legato ad avere le prime informazioni rispetto
alla cantierizzazione dei lavori di elettrificazione, mentre mi
sono mosso a nome del Governo e della maggioranza per chiedere, già
da febbraio, un incontro per parlare di questa fase 2. C'è una
lettera del 20 febbraio dove chiedevo al secondo paragrafo rispetto
all'allegato D dell'accordo quadro relativo agli scenari e
sviluppo: "Si richiede di valutare l'inserimento di uno o più
raddoppi selettivi e di interventi di eliminazione dei passaggi a
livello". In seguito a una risposta richiedevo poi di nuovo di
poter effettuare interventi di potenziamento e velocizzazione della
tratta. Il dottor Colaneri rispondeva che rispetto a questo, al di
là del tavolo di ascolto che è previsto e che è un tavolo tecnico,
si sarebbe potuto aprire un tavolo congiunto con la Regione
Piemonte, per parlare di questi progetti di investimento. Abbiamo
richiesto poi una riunione, insieme all'assessore Gabusi, alla
dottoressa Fiorani e all'amministratore delegato, e avremo il primo
giugno un incontro con Colaneri per parlare di questi temi su un
tavolo che ovviamente non è quello dell'approfondimento dei lavori
di elettrificazione che, come abbiamo detto, sono passati alla
progettazione esecutiva dell'appalto e abbiamo chiesto di avere,
rispetto a questo, a breve ancora incontri.
In queste lettere dove ci si è impegnati a degli incontri
successivi, porteremo avanti quelli che sono gli obiettivi di
sempre: l'elevazione a rango C, la velocizzazione nelle stazioni
(una parte sono compresi nell'elettrificazione) e soprattutto il
tema dei raddoppi selettivi che deve vedere coinvolte le due
Regioni, perché la progettazione di questi raddoppi necessita di
una valutazione complessiva sulla tratta ed è per quello che le
cose vanno fatte con l'attenzione giusta.
Se una parte di questi lavori potranno rientrare in questa fase
di chiusura lo vedremo. Ovviamente non dipende semplicemente da
noi, dipende dai tempi del PNRR. Abbiamo visto e letto l'intervista
al ministro Fitto che segnala, giustamente, che rispetto agli
investimenti sulle infrastrutture i tempi sono molti limitati e
quindi quello che è pronto può partire, quello che non è pronto
partirà con altri finanziamenti; citava finanziamenti su altri
programmi. Rispetto a questo noi sosterremo l'esigenza di poter
fare tutto quello che è possibile fare in questa fase, in ogni caso
una parte di lavori era già stato valutato, forse anche durante il
suo lavoro, che non comportano una chiusura netta della linea come
quella attuale, quindi potranno essere realizzati senza un disagio
così pesante per la nostra popolazione.
Quindi, la ringrazio della sollecitazione, stiamo portando
avanti esattamente il lavoro che lei chiede, non siamo però
assolutamente d'accordo a mettere a disposizione di
un'infrastruttura che non è nostri soldi per la progettazione. I
soldi li deve mettere chi è proprietario delle infrastrutture,
tant'è vero che lo stanno facendo perché stanno progettando.
Ricordo che questo è il lavoro che abbiamo fatto in questi ultimi
due mesi ma prima, chi mi ha preceduto, il presidente Lavevaz con
la delega ai trasporti, ha sostenuto esattamente le stesse tesi. La
Regione, ripeto, è molto determinata a richiedere continui
investimenti per far sì che la nostra infrastruttura possa
migliorare nei prossimi anni, a partire dai lavori di
elettrificazione.
Presidente -
Consigliera Minelli ne ha facoltà.
Minelli (PCP) -
Ho ascoltato con attenzione sia
l'esposizione del collega Restano, sia la replica dell'assessore
Bertschy e concordo sul fatto che si tratti di interventi
importanti in entrambi i casi, l'elettrificazione e gli interventi
per la velocizzazione della tratta, ma ovviamente concordo anche
sul fatto che si tratti di livelli e di piani leggermente diversi;
"leggermente" forse è anche un eufemismo.
È sicuramente opportuno che durante i lavori per
l'elettrificazione si facciano degli interventi migliorativi,
quelli che è possibile fare: ci sono degli interventi per la messa
in sicurezza, ci sono degli interventi nelle stazioni. Per quanto
riguarda la questione della velocità, anche lì sono previsti dei
lavori che si possono fare in corrispondenza dell'entrata nelle
stazioni che possono essere una prima limitata risposta. Per il
resto invece, come è previsto dal programma strategico per gli
interventi sulla ferrovia che è stato votato ed è stato approvato
nel 2019, e che lei collega Restano non ha approvato e non solo,
lei addirittura in quell'occasione aveva posto la pregiudiziale
chiedendo che non si approvasse quel programma strategico di
interventi, ma che si arrivasse prima all'approvazione del piano
regionale dei trasporti. Meno male che le cose non sono andate
così, perché il piano regionale dei trasporti era praticamente
pronto nella primavera del 2019, ci sono state le vicende che
conosciamo con lo scioglimento del Consiglio, era di nuovo pronto a
febbraio del 2021, ma non è mai stato approvato. Invece il
programma strategico della ferrovia, che era approvato nel 2019, ha
permesso che si potesse andare avanti almeno per una parte degli
interventi che erano previsti, cioè l'elettrificazione, che è stata
finanziata con le risorse del PNRR.
Sappiamo benissimo che quello non è l'unico intervento che è
previsto, perché nel programma strategico è specificato chiaramente
che i punti sono l'elettrificazione della tratta Ivrea-Aosta, la
velocizzazione del collegamento Aosta-Ivrea-Torino, la riapertura
della Aosta-Pré-Saint-Didier e la prosecuzione delle rotaie fino a
Courmayeur; questo c'è scritto nel programma strategico che, per
una sua parte, per fortuna si è riusciti e si sta riuscendo ad
applicare.
Poi è evidente che occorre agire contemporaneamente sui due
piani: l'elettrificazione e le opere collaterali: gli interventi
sulle rettifiche e sui binari per velocizzare gli incroci in
stazione, per migliorare l'accesso ai treni, per avere dei
sottopassi migliori degli attuali. È chiaro che dobbiamo pensare
globalmente a una ferrovia che sia moderna e che offra un servizio
sempre più ampio, considerato anche l'aumento dell'utenza che è
esponenziale in questi ultimi mesi e in questi ultimi anni da dopo
la riapertura successiva alla pandemia. È stata inviata in questi
giorni una lettera da parte del Comune di Aosta per sostenere
l'allargamento del sottopasso: è anche questo un intervento
importante che RFI deve fare.
Noi riteniamo che sia opportuno agire con energia e convinzione
sul piano delle opere collaterali. È ovvio che
in primis
quello che conta è la volontà politica. RFI ha delle risorse, ne
deve trovare delle altre, ci sono anche finanziamenti che sappiamo
essere all'interno degli accordi quadro, dei contratti di
programma, ma naturalmente ci vuole un'azione di sollecito da parte
dell'Amministrazione, attraverso l'azione che il dipartimento dei
trasporti sta portando avanti in tavoli dedicati che sono aperti da
tempo. L'auspicio è che si vada in questa direzione, aggiungo, non
soltanto per la tratta Ivrea-Aosta ma, dal nostro punto di vista,
anche per la riapertura della Aosta-Pré-Saint-Didier che, come
dicevo, è prevista in quel programma strategico. Credo però che i
confronti con il Ministero delle infrastrutture vadano portati
avanti, come dicevo, su binari, è il caso di dirlo, che siano
assolutamente paralleli.
Presidente -
Consigliere Aggravi a lei la parola.
Aggravi (LEGA VDA) -
Semplicemente per fare una
considerazione, anzi, per prendere atto dell'aggiornamento che ha
fatto l'Assessore su quella che è la situazione. Sono stato in
parte anche stimolato dall'intervento della collega Minelli e io
penso che sul punto sia giusto fare un paio di considerazioni,
perché si sono citati - cerco di sintetizzarli così - due aspetti:
il finanziamento dell'elettrificazione con il PNRR e poi si è
richiamato il piano strategico degli interventi del 2019.
Dico anche che quest'ordine del giorno ha una spinta o comunque
un'ispirazione che deriva dal fatto, e anche un po' dalla
rassegnazione di parlare di una ferrovia moderna, di una cura del
ferro, che però poi alla fine cura poco, perché oggettivamente si
può definire moderna una ferrovia che non consente di ottimizzare
quello che è un servizio pubblico, almeno in termini di velocità e
di percorribilità, visto che di questo bisogna parlare? Cerco di
semplificare il concetto: tra una poltrona più comoda e la
possibilità di arrivare prima dove devo arrivare, io penso che
qualsiasi utente scelga soprattutto il secondo aspetto. Tant'è così
è, se ci pare o no, perché non si può fare più di tanto.
L'obiettivo principale di quest'ordine del giorno, che può
essere condiviso o no, è questo, ed è quello che si è anche portato
avanti con altre iniziative. Però vorrei sottolineare un aspetto,
perché sul discorso del piano strategico degli interventi, che è
stato discusso nella passata legislatura anche in maniera
abbastanza accesa, dire meno male che è passato il piano strategico
degli interventi perché ha risolto un problema, non è una cosa
corretta, collega Minelli, mi perdoni. Anzi, su quel piano
strategico degli interventi vorrei ricordare che ci fu un
emendamento che cercava di dare delle altre soluzioni per trovare i
finanziamenti, perché era una cena con i fichi secchi, nel senso
che ci sono scritte tutta una serie di cose, che poi tra l'altro
non dipendono da noi, perché RFI è un colosso che non guidiamo noi.
Mi perdoni, ma lei ogni tanto, quando parla di RFI, sembra che
giochi con i trenini, cioè che decide lei cosa deve fare RFI.
RFI ha finanziato e finanzia l'elettrificazione, perché sono
stati esclusi dal finanziamento del PNRR delle altre linee in
particolare nel sud Italia, perché non superavano lo sbarramento
delle valutazioni che sono state fatte per decidere quali
finanziamenti andare a fare su quali linee per i trasporti. In
particolare, veniamo considerati, visto che si è parlato stamattina
di Unione europea, all'interno del progetto di ammodernamento della
città metropolitana di Torino, perché questo c'è scritto; l'abbiamo
già detto qua. Io capisco che qualcuno non lo vuole dire perché è
concentrato sulla maturazione del cemento, che non è neanche stato
ancora gettato, però su quest'aspetto, mi perdoni, ma dire che è
una buona cosa che il piano strategico degli interventi sia stato
approvato e sostanzialmente quasi dire che invece quello dei
trasporti non lo è! Oggettivamente io prima di decidere cosa
finanziare, posto il fatto che possa deciderlo perché RFI decide a
prescindere da quelle che sono le necessità della nostra comunità,
o meglio, dell'utenza, perché considera nel complesso la
sostenibilità o no o la necessità o no di finanziare un'opera...
Quel piano strategico degli interventi io capisco anche che fu uno
dei totem con i quali siete andati a sostenere l'allora governo
Fosson che, tra l'altro, oggi in parte criticate con le vostre
sponsorizzate sui
social
parlando di legge elettorale. Ma
questo è un elemento davvero strano da parte di Rete Civica, che da
una parte sostiene delle maggioranze e sostiene determinati
progetti, e poi dall'altro lato invece li critica, perché avete
sostenuto delle maggioranze che erano ballerine, o meglio, chiedo
scusa, forse avete sfruttato delle maggioranze ballerine come
quella di Fosson per ottenere dei totem, e non torno sul discorso
dei totem perché non vorrei ispirare il collega Marguerettaz.
Su quest'aspetto oggettivamente io dico che dobbiamo ringraziare
che RFI abbia deciso di finanziare, o meglio, che il PNRR, o ancora
meglio, che delle autorità altre abbiano deciso di finanziare dei
progetti. Detto questo non è una vittoria, perché sicuramente sì,
portare a casa dei finanziamenti è importante, ma purtroppo non
cambieranno e non cambiano le cose. Come dice un collega, non
cambia la classifica, ci sarà, e vedremo quello che ci sarà, ci
sarà un cantiere, non ci sarà un cantiere. Adesso le sinistre
governano Ivrea e quindi ci divertiremo a vedere qual è la
posizione del nuovo Governo di sinistra a Ivrea riguardo a un
passaggio fondamentale per venire in Valle d'Aosta, perché da quel
buco si deve passare per venire qua. E mi sembra che la posizione
di certi vostri amici è un po' particolare, anche di quelli vicini
a voi che erano amici ma non sono più amici però sono ancora amici
degli eporediesi, di questa amministrazione di eporediesi, quindi
vedremo che cosa ne sarà.
Detto questo io mi auguro che, al di là di quella che poi sarà
la posizione della maggioranza sull'ordine del giorno, ci possa poi
essere un aggiornamento rispetto a quelli che sono i passaggi e,
perché no, forse quando poi le cose saranno un pochettino più
chiare, anche poter interloquire nuovamente con RFI per capire
meglio che cosa pensano di fare, e soprattutto se ci sia la
possibilità di vedere finanziati tutta una serie di interventi. Io
voglio ancora sottolinearlo: quel piano strategico degli
interventi, che forse ha bisogno anche di una
mise à jour
,
io questo non lo so, però oggettivamente più lo rileggo più ho dei
dubbi, ma i dubbi sono sempre i soliti e sono i dubbi che ci hanno
generato la presentazione di quell'emendamento, cioè il fatto che
c'erano tante cose scritte ma mancavano le risorse.
Presidente -
Le risoluzioni non prevedono altri
interventi. Sinteticamente, soltanto per chiarezza, assessore
Bertschy.
Bertschy (AV-VdA Unie) -
Mi sono dimenticato di dire che
l'obiettivo dell'ordine del giorno, rispetto a una tematica di così
grande importanza, lo condividiamo, ci mancherebbe che oggi con
tutto quello che è in corso non si parli di ferrovia, però in
questo momento vi chiederemmo di ritirarlo e di prenderci il tempo
di fare una valutazione complessiva, oppure ci asteniamo, ma non
perché riteniamo che non sia un argomento da discutere.
Presidente -
Consigliera Minelli? C'è un intervento per
gruppo.
Minelli (PCP) -
Sì, ma di dieci minuti. Mi dica lei, io
non ne ho usati dieci.
Presidente -
No, non è divisibile.
Minelli (PCP) -
Se mi lascia parlare quel tempo che
rimane bene, altrimenti accetto la sua decisione. Non ho usato i
dieci minuti, quindi volevo sapere, come altri, se si possono
utilizzare. Solo sapere: non dico niente se lei mi dice che non si
può parlare.
Presidente -
Non si può.
Minelli (PCP) -
Va bene.
Presidente -
Il consigliere Restano ha illustrato, adesso
interviene come gruppo.
Restano (GM) -
Grazie per l'attenzione che mi riservate.
Dopo un lungo confronto interno al mio gruppo, hanno delegato me
alla risposta!
Colgo spunto dall'intervento della collega Minelli. È molto
strano il suo intervento e non vorrei darle troppa importanza, però
sono obbligato a farlo. Lo stesso atteggiamento che voi avete
rivolto al piano sociosanitario, e io stesso rivolgo al piano
sociosanitario, affermando che va prima approvato il piano
sociosanitario e poi tutti i percorsi successivi da fare, e quindi
criticando i vari assessori, è quello che noi abbiamo rivolto al
piano regionale dei trasporti.
E in effetti tutti gli errori li stiamo pagando. Perché le
faccio quest'affermazione e la faccio anche all'Assessore di turno?
Probabilmente, quando avete trattato per avere i fondi del PNRR e
arrivare all'elettrificazione, andava anche trattato il resto; era
molto semplice, quasi elementare. Lei ha firmato e ci ha messo in
questi problemi, ma come facciamo a uscirne? Ma povero assessore
Bertschy! Infatti, l'ordine del giorno prende spunto anche dalle
sue affermazioni: lei mi ha aiutato, serve un'azione di sollecito,
Assessore, la faccia, e l'ordine del giorno tenda a questo, è un
atto politico! L'impegno che noi le chiediamo, è un impegno
politico, sennò facevamo un altro atto che lei ha declinato, e
questo ci fa specie.
L'assessore non ha citato i confronti con il Ministero, come è
già avvenuto in passato. Se serve l'accompagno io, qualcuno
conosco, mi ricordo i tempi in cui avevate delegato un consigliere
ad accompagnare l'assessore a Roma. Se serve, qualche conoscenza la
possiamo trovare e magari l'accompagno, perché forse non è
sufficiente confrontarsi solo con RFI; mi permetta, i soldi non li
mette per RFI. L'impegno politico a dire "Siamo disposti a mettere
qualcosa" è verso i valdostani, verso quelle centinaia di ragazzi
che quotidianamente si spostano verso Aosta, verso i pendolari
stanchi, tutte queste persone che potranno di buon grado usufruire
dei disagi che arriveranno da una scelta di questo genere.
Poi sappiamo, Assessore, che non è facile, lo sappiamo,
conveniamo con lei su tante cose che ha detto, ma l'impegno
politico noi glielo chiediamo e lo mettiamo in votazione. Non ci
soddisfa l'opportunità che le abbiamo dato di elencare quanto è
stato fatto: non ci soddisfa. Vogliamo qualcosa di più e le
chiediamo quest'impegno politico per risolvere le notevoli
problematiche che ancora rimangano dal non aver fatto il piano
regionale dei trasporti, dal non aver fatto un accordo completo. In
quel momento, visto quanto detto dal collega Aggravi, forse ce la
potevamo fare, oggi è già un pochino più difficile, ma noi siamo
disponibili ad aiutarla. Quando vuole basta che chieda.
Presidente -
Ci sono interventi da parte di altri gruppi?
Non ne vedo, mettiamo in votazione. La votazione è aperta.
Esito della votazione:
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet, Testolin)
L'ordine del giorno non è approvato.
Per quanto riguarda il terzo ordine del giorno, primo firmatario
il consigliere Restano, in ragione anche della presenza di diverse
iniziative sullo stesso argomento, vale a dire il Giro d'Italia, i
tempi saranno leggermente diversi e permetteranno di affrontare in
modo più generale l'argomento. Consigliere Manfrin.
Manfrin (LEGA VDA) -
Intervengo a nome del gruppo Lega e
come firmatario del
question time
, che per motivazioni di
tempo abbiamo evidentemente voluto riassumere, e che è incentrato
sulla questione che è stata dibattuta in maniera importante nella
scorsa settimana, ovvero la cancellazione della tredicesima tappa
del Giro d'Italia, della parte che avrebbe dovuto attraversare la
nostra regione.
È chiaro che parliamo di un evento che ha evidentemente
suscitato una cocente delusione da parte di tanti valdostani e non,
che sicuramente da tempo si erano organizzati per seguire un evento
così importante. Un evento peraltro, e lo abbiamo segnalato, che
viene indicato quale primo evento nel sito dedicato alla Valle
d'Aosta Regione Europea dello Sport, questo prestigiosissimo premio
che siamo riusciti a vincere; ci eravamo solo noi come candidati,
però ce l'abbiamo fatta, l'abbiamo vinto. Quindi quest'evento che
in primis
viene segnalato nel sito quale
top event
, è
proprio scritto così, "Top event Valle d'Aosta", viene
cancellato.
I problemi che si sono purtroppo sviluppati e che si sono
susseguiti sono molteplici. Abbiamo detto chiaramente della
delusione, potremmo anche dire che abbiamo visto nei giorni
successivi correre delle tappe in condizioni similari, se non forse
peggiori o di poco migliori, e questo di certo non ha aiutato nel
digerire una cancellazione di questo tipo. Sicuramente è stata
un'azione che è andata a detrimento del prestigio e di quella che
era la vetrina che quest'evento sportivo forniva alla nostra
regione. Ma abbiamo anche preso atto del fatto che, a fronte di una
cancellazione che era stata annunciata direi con un buon anticipo,
nonostante quest'anticipo la chiusura delle strade e le difficoltà
per la viabilità valdostana sono rimaste.
Sappiamo che l'ordinanza di chiusura delle strade è in capo al
Presidente della Regione. Abbiamo visto che questa chiusura delle
strade permaneva: da una parte cornuti e dall'altra parte mazziati;
non passa il Giro, ma i problemi di traffico continuo ad averli,
Obiettivamente non possiamo che chiedere spiegazioni rispetto a
questo, e ben venga l'ordine del giorno che abbiamo condiviso con
il collega Restano, ma di cui parleremo a seguire. Con questa
nostra interrogazione abbiamo chiesto quali siano state le azioni
messe in campo, atte a scongiurare la cancellazione del passaggio
nella nostra regione del Giro d'Italia e per ridurre al minimo, a
fronte della cancellazione, il problema della viabilità che,
purtroppo, evidentemente è rimasto.
Presidente -
Consigliere Restano a lei la parola.
Restano (GM) -
Per semplicità di comprensione, inizio con
la parte che riguarda l'interpellanza e poi proseguirei sull'ordine
del giorno, così per poter comprendere meglio l'intervento.
Parliamo di Giro d'Italia, l'interpellanza è stata presentata
oramai più di venti giorni fa, sappiamo che il Governo, nel proprio
programma, ha previsto due punti fondamentali che riguardano il
rafforzamento dell'immagine della Valle d'Aosta, quindi quale
destinazione turistica di eccellenza, quale paradiso dello sport e
non solo sport invernali, ma sport
outdoor
a tutto tondo,
montagna e percorsi ciclistici. Un altro punto fondamentale del
programma di Governo è quello delle candidature per manifestazioni
di livello internazionale delle varie discipline che possono
interessare il nostro territorio.
Parallelamente, la maggioranza regionale aveva avviato il
percorso per il riconoscimento della nostra regione quale Regione
Europea dello Sport e ha approntato anche un apposito sito dove
pubblicizza tutti gli eventi, i nostri campioni e tutte le
opportunità che la Valle d'Aosta offre ai turisti, ma anche ai
valdostani stessi. Tra queste manifestazioni spicca ovviamente la
tappa del Giro d'Italia, insieme al TORX, la Coppa del mondo di sci
e di snowboard, che sono le quattro manifestazioni chiave di questa
stagione.
Appare fin da subito evidente che, tra una manifestazione e
l'altra, vi sono delle notevoli differenze. Le differenze quali
sono? Alcune sicuramente sono a gestione valdostana e un'altra,
oggi possiamo dirlo con contezza, è una manifestazione che abbiamo
subito, vale a dire non abbiamo la partenza del Giro, non abbiamo
l'arrivo, da Borgofranco i ciclisti devono andare in Svizzera,
percorrono la Valle d'Aosta. Quindi non è da ritenersi una
manifestazione per eccellenza. A dimostrazione di questo io ho
prestato molta attenzione a quelle che sono le varie pubblicità
televisive alle tappe del Giro di Italia. Evidentemente da buon
autonomista privilegio le manifestazioni tutte valdostane, però il
Giro di Italia passa in Valle d'Aosta, e come fanno a
pubblicizzarlo? C'è questa tappa che parte da Borgofranco, arriva a
Crans Montana passando per il Gran San Bernardo, Cima Coppi. Il
nome Valle d'Aosta non è neppure stato citato, pubblicità RAI! E
questo ce la dice lunga e, permettetemi, è scontato e ovvio. Forse
non la dovevamo pubblicizzare o menzionare, quando il collega
Brunod fece la sua interpellanza, come una delle eccellenze
organizzative della Valle d'Aosta, forse lì c'è stata una
sopravalutazione della nostra partecipazione a quest'evento.
Sicuramente, comunque, il Giro d'Italia è un evento che ha un
grosso richiamo: circa un milione e mezzo di spettatori televisivi.
Quindi il passaggio il suo riscontro lo dà, perché bisogna essere
obiettivi: un giro d'affari elevatissimo, un gran numero di turisti
che vengono nel luogo e pernottano nel luogo di partenza e di
arrivo della tappa; difficilmente si fermano lungo il tragitto,
soprattutto gli italiani non tendono a fermarsi nel luogo.
Il Tour de France ha un altro peso e ha probabilmente anche un
altro ritorno in termini pubblicitari e di immagine. Io, come ho
già detto all'Assessore quando ci siamo confrontati sul tema, sono
italiano, prima ancora sono valdostano, quindi prediligo
l'organizzazione del Giro, e ritengo, per quella che è
l'organizzazione della Valle d'Aosta, che possa portare un maggior
richiamo pubblicitario.
Con l'interpellanza chiedevo di sapere quale era l'idea
organizzativa e il programma dell'Assessorato rispetto a un grande
evento come il Giro di Italia, tenendo anche in considerazione che
organizzare partenza e arrivo, come è già stato fatto in passato, o
solo arrivo come in altre occasioni, permette di avere un certo
ritorno pubblicitario. Una campagna pubblicitaria, colleghi, di
quindici secondi, per la durata di due settimane, al giorno costa
circa 100 mila euro; quindi, in termini di pubblicità, quattro ore
e mezzo dove si parla di Valle d'Aosta, una tappa con partenza e
arrivo in Valle d'Aosta, ne porta tanta e sarebbe forse un buon
investimento.
Ci interessa sapere - mi permetta la battuta Assessore, anche
per misurare quelli che sono i risultati cui lei può tendere e
arrivare - quali sono gli obiettivi: se organizzare tutti gli anni
una tappa del Giro d'Italia; se la vuole con la partenza e arrivo
in Valle d'Aosta, solo con partenza, solo con arrivo; se, come ho
avuto modo di percepire, si punta di più al Tour de France;
insomma, avere una risposta a questi interrogativi.
Adesso passo all'altra parte dell'argomento, che è quello
dell'ordine del giorno. È andata a finire come è andata, io non mi
permetto di esprimere i giudizi su come è andata la tappa del Giro.
Prendiamo atto che è stata fatta una scelta, a mio modo di vedere
legittima. Prendiamo atto dell'impegno dell'Assessore, che era a
Borgofranco presumo a parlare delle future tappe: sarebbe
interessante sapere se l'avevano avvisata per tempo che non
sarebbero transitati in Valle d'Aosta e vedere se lei poteva
ovviare agli inconvenienti di cui ci ha parlato il collega che ha
illustrato il
question time
. Perché alcuni ragazzi sono
stati sotto la pioggia per più ore ad aspettare che fossero
riaperte le strade; sono i nostri ragazzi, sarebbero stati lo
stesso ad aspettare il passaggio della tappa, ma sappiamo che
l'umore cambia drasticamente quando si è delusi emotivamente da un
evento che è tanto atteso. Il fatto che la tappa non si sia svolta,
ha deluso tutti i volontari, i professionisti che hanno partecipato
all'organizzazione, gli anziani che abbiamo visto attendere con
ansia sulla strada la tappa.
Questo lo dico non perché voglia rimproverare qualcuno, non ne
ho né la volontà né la competenza, ma per significare che comunque
qualche inconveniente questa decisione repentina ce l'ha portato, a
fronte di un impegno che forse non è stato quello monetario diretto
di investimento, come si può fare quando si ha la partenza o
l'arrivo di una tappa, ma in termini di volontariato, di
approntamento del percorso; insomma, di tante aspettative che
potevamo avere. In qualche maniera, a nostro modo di vedere,
quest'impegno e questa delusione potrebbe essere risarcita nel più
breve tempo possibile o ristorata, magari attraverso una tappa,
come chiediamo nell'ordine del giorno, sull'intero territorio
regionale. Potrebbe essere l'occasione per poter fare ciò che fino
a oggi non abbiamo fatto. Colleghi, abbiamo un bellissimo
territorio, apparteniamo alle Terre Alte, abbiamo percorsi in
salita unici, e lo tratteremo poi in una successiva interpellanza,
alla pari di tutti gli altri, ma se andiamo a vedere nei siti
specializzati sulle tratte di montagna, di 153 salite e percorsi di
montagna ne abbiamo segnalati due.
La domanda che mi pongo e che ci dobbiamo porre è se possiamo
fare qualcosa per pubblicizzare, se l'occasione del risarcimento
può essere anche l'occasione per investire, per offrire qualcosa di
diverso in termini di pubblicità per la Valle d'Aosta. Per farla
breve, così non perdo più tempo di quello che ci siamo prefissi, le
chiediamo di contattare, a nome dell'interno Consiglio della Valle
d'Aosta, gli organizzatori del Giro, come lei ha già fatto, per
ottenere una tappa sull'intero territorio valdostano, questo al di
là della risposta che mi potrà dare sull'interpellanza di prima.
Questa sarebbe una buona opportunità per la Valle d'Aosta,
un'opportunità da sfruttare, soprattutto se tutti insieme
riusciremo a ottimizzare quello che è un investimento, parlando di
strade, di segnaletica e quant'altro; non è un termine da
utilizzare, ma tutto ciò che ne deriva.
Presidente -
Per il Governo l'assessore Grosjacques.
Grosjacques (UV) -
Partirei dall'interpellanza. Per
quello che riguarda la pubblicazione sul sito "Valle d'Aosta sport"
di questa manifestazione, pur essendo una tappa di transito
ovviamente abbiamo ritenuto opportuno pubblicizzare, a coloro che
utilizzano il sito abitualmente e comunque lo frequentano per
vedere che cosa si fa in Valle d'Aosta, di offrire anche questa
opportunità pur essendo, come dice il collega Restano, una sola
tappa di transito senza né partenza né arrivo. La sua collocazione
al primo posto è data dal fatto che in ordine di effettuazione,
questa è la prima manifestazione alla quale poi seguiranno le altre
che sono state citate anche dall'ordine del giorno, quindi il TORX,
la Coppa del mondo di sci alpino e la Coppa del mondo di snowboard
cross.
Per quel che riguarda l'interpellanza, come lei sa, da uomo di
sport ma prima ancora da ex assessore, il Giro d'Italia è un evento
sportivo organizzato direttamente da RCS Sport, titolare esclusivo
dell'evento, e non dai territori interessati dal percorso delle
singole tappe, e le scelte incomprensibili operate in occasione
della tredicesima tappa a Borgofranco-Crans Montana di cui
parleremo dopo, ne sono purtroppo la diretta conferma. È quindi il
soggetto organizzatore proprietario dell'evento a decidere di anno
in anno il percorso del giro e le singole tappe che lo
compongono.
Trattandosi di una manifestazione di grande prestigio, anche per
la visibilità che essa assicura ai territori interessati dal suo
passaggio, così come è stato evidenziato dal collega Restano anche
con dovizia di particolari relativamente alla pubblicità e ai costi
legati a questi inserti, proprio dovuti alla diffusione di questa
manifestazione tra il pubblico televisivo, è del tutto evidente che
l'organizzatore è chiamato a svolgere un compito non semplice nella
definizione del percorso delle singole edizioni, essendo molte le
regioni d'Italia a essere interessate ad assicurarsi il passaggio e
soprattutto l'arrivo nel loro territorio. Il percorso del Giro
viene quindi di anno in anno definito da RCS Sport anche in
considerazione di queste esigenze e della volontà di affermarne
l'immagine come patrimonio dell'intero Paese.
Nonostante questa competizione tra regioni, e al netto delle
esigenze di tracciato valutate dall'organizzazione sotto il profilo
più squisitamente tecnico-sportivo, non si può certo dire che la
Valle d'Aosta sia rimasta negli ultimi tempi ai margini di questo
fenomeno sportivo e mediatico. Guardando agli ultimi anni, nelle
ultime sei edizioni la nostra regione è stata coinvolta: come tappa
di arrivo, nel 2018, in occasione della ventesima tappa
Susa-Cervinia; nel 2022, quindicesima tappa
Rivarolo-Canavese-Cogne; nel 2019 una tappa si è interamente svolta
in Valle d'Aosta, la quattordicesima tappa
Saint-Vincent-Courmayeur; invece, nell'edizione che è ancora in
corso, il nostro territorio avrebbe dovuto essere interessato dal
passaggio del Giro della tredicesima tappa Borgofranco-Crans
Montana, il cui epilogo ovviamente è sotto gli occhi di tutti e ne
parlerò tra un attimo.
Per quanto riguarda gli obiettivi futuri, l'incontro è stato
chiesto e relazionerò tra poco. Per quello che riguarda il Tour de
France, stiamo organizzando un incontro per il giorno 16 luglio, in
occasione dell'arrivo della tappa a Saint-Gervais-Mont-Blanc,
proprio per organizzare un primo contatto e per riuscire a mettere
in piedi una collaborazione, o quantomeno speriamo di poterlo fare,
che ci veda protagonisti anche con il Tour de France nelle prossime
edizioni.
Per quel che riguarda invece l'ordine del giorno e quello che è
successo nel corso della tredicesima tappa, che ha dato origine
ovviamente a tutte le polemiche del caso e alla delusione che
abbiamo sofferto noi per primi, voglio innanzitutto premettere che
la tredicesima tappa, quindi la Borgofranco-Crans Montana, che poi
non è stata disputata per le note vicende, avrebbe dovuto
interessare la Valle d'Aosta unicamente come passaggio, pertanto
non è stato stipulato alcun tipo di accordo economico né con RCS
Mediagroup né con RCS Sport. Tuttavia l'Amministrazione regionale,
attraverso l'Assessorato al turismo, sport e commercio, ha ritenuto
di doversi adoperare costituendo un tavolo di lavoro con i vari
soggetti interessati a cui rinnovo i ringraziamenti, perché l'ANAS,
la SITRASB, i nostri Sindaci e le centinaia di volontari, uomini e
donne, che si sono prodigati sul percorso, purtroppo facendo uno
sforzo inutile e patendo
in primis
loro la delusione per il
mancato passaggio, hanno comunque approntato la strada statale e i
72 chilometri di passaggio della tappa in modo assolutamente
straordinario. Tutto questo è servito per coordinare gli interventi
organizzativi per il passaggio della tappa, con la finalità di
preparare le strade, sgombrarle dalla neve, perché lo sforzo
dell'ANAS è stato anticipato quest'anno proprio in relazione alla
richiesta di far scollinare il Giro al Colle del Gran San Bernardo,
quindi con l'attribuzione al colle della Cima Coppi, che purtroppo
poi non si è potuta concretizzare, e per coinvolgere e
sensibilizzare la popolazione valdostana al passaggio della corsa,
sia per cogliere appieno la grande opportunità promozionale per il
nostro territorio.
Com'è noto, il risultato è stato quello di avere buona parte
della nostra regione addobbata a festa, con 72 chilometri del
percorso lungo il quale spiccavano gli striscioni promozionali
della nostra Regione, le bandierine, la pavimentazione stradale,
arricchita da grafiche riportanti i simboli del Giro e gli addobbi
rosa pronti su tutto il percorso per accogliere i corridori. Il
lavoro eseguito, come dicevo, con il prezioso coinvolgimento di
tutte le amministrazioni comunali sui cui tracciati avrebbe dovuto
passare la corsa, che ovviamente sono stati presidiati dai
volontari.
Va inoltre evidenziato che, per quanto concerne la promozione
turistica, abbiamo aderito a un'iniziativa di valorizzazione della
Valle d'Aosta partecipando alla registrazione di interviste e
mettendoci a disposizione per delle riprese per la trasmissione
Giro Express. Le riprese sono state effettuate, oltre che al Forte
di Bard con gli esterni, anche alla Porta Pretoria, al Teatro
romano e al Cripto portico forense ed è stata messa a disposizione
una guida turistica che ha presentato la storia della città.
Per chi non fosse così pratico delle attività del Giro, il Giro
Express è una
webserie
che viene mandata in onda per tutta
la durata della corsa rosa e che viene aggiornata ogni mattina alle
ore 08:00. In sei minuti per episodio permette di immergersi nella
cultura e nelle tradizioni dei luoghi attraversati dalla carovana e
il programma viene mandato in onda da Rai Play e trasmesso sul sito
ufficiale dedicato al Giro d'Italia.
Premesso tutto questo, comunico che, come ha già ricordato il
collega Restano, mi sono recato alla partenza della tappa di
Borgofranco d'Ivrea dove, nei momenti di concitazione che hanno
preceduto il comunicato ufficiale della modifica della tappa, con
conseguente cancellazione del passaggio sulle nostre strade, ho
chiesto e ottenuto di poter parlare con il direttore del Giro
d'Italia
(omissis)
che mi ha comunicato la richiesta dei
corridori e la decisione di RCS di accoglierla per evitare
situazioni ancora più difficili da gestire.
In questo frangente, ovviamente, sono sempre stato in contatto
con il presidente Testolin, che ha parlato telefonicamente con il
direttore
(omissis)
al quale ha manifestato tutta la
delusione della comunità valdostana per la decisione, che
mortificava la nostra regione e sulla quale non avevamo nessuna
possibilità di intervenire. Preciso che il direttore
(omissis)
ha comunicato al sottoscritto l'annullamento della
tappa per quel che riguardava il transito nella nostra regione alle
ore 10:45.
Per quanto riguarda la viabilità e i disagi conseguenti alla
sospensione della circolazione sulle strade statali 26 e 27,
determinate con l'ordinanza del Presidente della Regione n. 250 del
12 maggio 2023, non c'è stato molto da fare. La sospensione della
circolazione è stata attivata da Pont-Saint-Martin alle ore 08:45,
come previsto dagli standard di sicurezza, ossia due ore e mezzo
prima della partenza prevista della tappa fissata per le ore 11:00.
Progressivamente, e sulla base della tabella oraria di RCS, lo
stesso periodo di sospensione è stato applicato ai vari tratti del
percorso. Per fare degli esempi, ad Aosta la sospensione è entrata
in vigore dalle ore 10:00 e a Saint-Rhémy-en-Bosses dalle ore
10:45. Considerato che la RCS ha deciso di non far percorrere dagli
atleti le strade valdostane intorno alle 10:45 - come le ho
ricordato - comunicandolo formalmente alla Regione solo alle ore
11:48, quindi dopo quasi 50 minuti dalla partenza della tappa, è
facile capire come a quel momento tutti i presidi fossero già
ampiamente schierati e le sospensioni già attive. Gli ulteriori
momenti di sospensione sono stati invece dettati sempre da ragioni
di sicurezza della viabilità, per il passaggio del lunghissimo
convoglio del Giro diretto al Traforo del Gran San Bernardo, sulla
base delle attente valutazioni operate dalle competenti autorità di
pubblica sicurezza.
Comunico infine che è stata inviata una lettera formale al
presidente
(omissis)
, all'amministratore delegato di RCS
Sport,
(omissis)
, e al direttore del Giro,
(omissis)
,
al quale avevamo già anticipato una nota formale di protesta, a
firma congiunta del presidente Testolin e del sottoscritto, per
manifestare il forte disappunto della nostra amministrazione, la
mortificazione subita dai nostri amministratori locali, dai
volontari e dalla popolazione valdostana, nonché i disagi causati
sul territorio alla viabilità e per richiedere un incontro urgente
per definire un giusto e doveroso, noi l'abbiamo definito
risarcimento sportivo, nei confronti della nostra comunità. A
questo dobbiamo aggiungere che sulla Gazzetta dello Sport di sabato
20 il direttore
(omissis)
ha comunicato,
urbi et
orbi
, di scusarsi profondamente per la figuraccia
internazionale che è stata fatta fare al Giro d'Italia da parte
dell'organizzazione e anche dei ciclisti.
Tutto quanto premesso, l'ordine del giorno presentato dal
collega Restano non può essere accettato, poiché questa maggioranza
ha già dato corso alle richieste inserite nell'impegnativa. Per
mancanza di tempo non la posso leggere, ma se lo ritenete possiamo
veicolare la lettera del Presidente di protesta e di richiesta di
quanto emerge dall'ordine del giorno. Per cui chiediamo il ritiro,
altrimenti ci asterremo in quanto sono attività che abbiamo già
messo in campo.
Presidente -
Consigliere Manfrin ne ha facoltà.
Manfrin (LEGA VDA) -
Lascerò ovviamente al collega
Restano la risposta nel merito della proposta formulata, mi limito
a fare un paio di osservazioni. Prendiamo atto di quello che ci ha
riportato, Assessore, di quello che ritiene che abbiate fatto; ci
fate delle affermazioni, quindi ne prendiamo atto, poi se sarà
trasmessa la lettera potremo leggere direttamente.
Credo che ci sia una questione su tutte che ha evocato, cioè lei
ci dice che, per esempio rispetto alla questione della viabilità,
voi lo avete saputo alle ore 10:45 e vi è stato comunicato
formalmente soltanto alle ore 11:50, mi pare di aver capito. Il
problema è che ho capito anche la formalità, ma alle ore 11:02
l'Ansa pubblicava la notizia che la corsa era saltata. Io comprendo
la necessità di avere una comunicazione formale, ma a fronte di
quello che è accaduto, e a fronte anche della delusione dei tanti
valdostani che, come giustamente è stato ricordato, da una parte
hanno dato la loro opera di volontari per approntare il percorso e
dall'altra erano ansiosi di potervi assistere, se a questo non si
aggiunge un po' di proattività, e quindi "Va bene, ci avete
comunicato che salta alle ore 10:45, allora sollecitiamo una
risposta ufficiale che ci possa permettere di riaprire le strade",
altrimenti qui si è patito davvero il danno e anche la beffa.
Quindi io, Assessore, rispetto a questa condotta non posso
essere soddisfatto. Rispetto al resto leggeremo i contenuti di
questa comunicazione e vedremo quelle che saranno le risultanze e
quello che sarà poi il seguito rispetto a queste vostre
comunicazioni.
Presidente -
Consigliere Restano a lei la parola.
Restano (GM) -
Grazie Assessore per la risposta. Prendo
atto di quanto da lei detto. Sarebbe stato perfetto tutto quanto,
se nelle comunicazioni di questa mattina aveste affermato o
comunicato questi fatti, quanto da lei esposto, molto brevemente. È
per questo che noi dobbiamo scrivere le iniziative, perché non
veniamo a sapere le cose, non ce le dite; l'ordine del giorno l'ho
fatto dopo le comunicazioni.
Si può trovare molte motivazioni per rispondere, ma il
question time
riguarda una parte. Il dubbio, rispetto alla
tempistica, è del peso politico che abbiamo in occasione di
incontri ufficiali, quale è la sua presenza al Giro d'Italia,
laddove non si sono sentiti in dovere di comunicare tempestivamente
alla Valle d'Aosta, perché lei qui ci rappresenta tutti, quanto
stava avvenendo; un fatto, a mio modo di vedere, gravissimo.
Poi colgo positivamente, e ha imparato in fretta dall'assessore
Bertschy, che abbia colto l'occasione per illustrare tutto quanto
fatto, quello che non aveva potuto dire nelle comunicazioni, ma è
un atto doveroso e penso che lei lo abbia fatto lo stesso.
Comunque ci eravamo nel 2018, dove ho condiviso il Giro d'Italia
insieme al collega Marguerettaz, nel 2019 dove ho partecipato
direttamente agli incontri e convegni, e anche nel 2022. I lavori
sono stati gli stessi, quindi mi permetto di ringraziare i
valdostani anche per quelle occasioni, perché l'impegno c'è stato
per tutti e ha reso molto di più, essendo le tappe gestite
direttamente dalla Valle d'Aosta.
Anche noi ringraziamo tutti i valdostani per il loro impegno.
Rimaniamo invece un pochino perplessi, e ho avuto modo di dirlo in
precedenza, circa la scelta sul fu, perché effettivamente è una
manifestazione importantissima, ma noi riusciremo a portare a
reddito un investimento così importante? A chi ci rivolgiamo?
Abbiamo contezza del numero di turisti provenienti da Francia e da
altre nazioni che possono venire per motivi ciclistici in Valle
d'Aosta, quando la Valle d'Aosta è completamente disorganizzata
sotto questo aspetto? (E ci torneremo, come ho detto prima) Allora,
dobbiamo chiederci se un investimento così importante può portare i
frutti dovuti. Io la invito a fare una riflessione sotto questo
punto di vista e sotto questo aspetto.
Per quanto riguarda invece l'ordine del giorno, prendendo atto
di quanto lei ha detto, ma sostenendo altresì che è un impegno
politico, noi riteniamo di portarlo in votazione comunque. Voi vi
sarete impegnati: se vi siete impegnati lo votate, perché vogliamo
un impegno esplicito, un coinvolgimento dell'intero Consiglio,
perché ci siamo anche noi che vogliamo dire la nostra, come abbiamo
fatto in questo momento. Se deleghiamo completamente a voi, capita
che voi partecipate alle riunioni e non vi comunicano che il Giro è
stato sospeso. Vogliamo esserci anche noi o per lo meno darle una
delega ufficiale per andare a rappresentarci negli incontri che
contano. Valutate voi se volete coinvolgere l'intero Consiglio o
escluderci per l'ennesima volta.
Presidente -
Consigliere Ganis, il suo gruppo è già
intervenuto. Eventualmente se vuole fare una precisazione per un
minuto e non di più.
Ganis (LEGA VDA) -
Sarò breve. Ringrazio l'Assessore per
aver fatto un po' di chiarezza sull'accaduto. Credo che il collega
Manfrin abbia ben evidenziato la problematica che si è manifestata,
quindi la mancata riapertura delle strade dopo l'annullamento della
tappa. Detto questo, vorrei anch'io esprimere il mio disappunto in
merito all'annullamento del passaggio del Giro d'Italia nella
nostra regione durante la tredicesima tappa, una decisione presa
all'ultimo momento da parte degli organizzatori del Giro e non
condivisa dalla maggior parte dei valdostani, tanto meno dal
sottoscritto.
I motivi saranno stati legati alle condizioni climatiche, seppur
non fossero così proibitive; ricordo di aver visto gareggiare
corridori in situazioni ben peggiori. Credo che le parole del
ciclista intervistato subito dopo l'annullamento della tappa faccia
riflettere: "Si poteva correre, non ce l'ha ordinato il dottore di
fare i ciclisti".
Polemiche a parte, il mio pensiero è rivolto a tutte le persone
che si sono adoperate per valorizzare al meglio il percorso lungo
tutta la Valle. Grazie, mi fermo qui.
Presidente -
La consigliera Erika Guichardaz ne ha
facoltà.
Guichardaz E. (PCP) -
Credo che nelle parole
dell'Assessore si debbano evidenziare alcune cose secondo me
preoccupanti. A parte l'umiliazione da parte dei valdostani per
questo annullamento, ma la cosa più grave, secondo me, è proprio la
non considerazione che c'è stata anche rispetto alla questione
dell'annullamento e dei disagi che tutto questo ha creato ai
valdostani. Lo abbiamo letto in questi giorni, molti si sono
lamentati per la chiusura del traffico di cui lei ha parlato e che
ha comunque portato dei danni sia alle attività, sia alle persone,
che si sono trovate in quel caso ad apprendere poi successivamente
che tutta quella chiusura non era legata poi effettivamente allo
svolgimento della tappa.
Quello che auspico, perché ho letto la lettera che lei ha
mandato riferita a "Open to meraviglia", rispetto a quanto avvenuto
sul sito e a tutti gli strafalcioni, spero che questa volta la
lettera inviata sia un po' più energica! Se ancora gli diciamo "Sì,
beh, ma siamo a disposizione, vi aiutiamo e facciamo"! Secondo me,
si tratta anche di tirar fuori un minimo di orgoglio rispetto alla
questione e un minimo di orgoglio rispetto al fatto che c'è stata
una completa "disinteressazione" da parte ...
(voce fuori microfono)
...c'è stato un completo disinteresse. Mi fa piacere che quando
sbaglio io mi correggiate tutti i congiuntivi o altre cose, come
"mi auspico", e le altre cose che vengono dette in quest'aula non
vengano sottolineate... No, da lei non li ho mai sentiti,
sicuramente. Mi rivolgo al consigliere Malacrinò che evidentemente
è un genio della lampadina.
Come le ho detto, cercherò e chiederemo di avere copia della
lettera per comprendere se sotto questo punto di vista rispetto
all'altra volta qualcosa di diverso si è mosso in questo senso.
Presidente -
Consigliere Testolin come gruppo.
Testolin (UV) -
Solo per ribadire alla collega che si
ascolta e si capisce sempre solo una parte di quello che si
trasmette. In merito alla viabilità, lo ha ribadito anche il
collega Manfrin, evidentemente in certe situazioni bisogna anche
aspettare l'ufficialità, perché ci sono dei rischi che se non sono
sanciti da quelli che sono dei percorsi ufficiali, diventano
difficili da gestire. La comunicazione ufficiale, al netto della
telefonata che è intercorsa e nella quale peraltro il collega ha
omesso di dire che oltre a rappresentare una situazione di disagio,
di dispiacere e di trascuratezza di quelli che sono stati i
comportamenti nei confronti dei valdostani, la prima cosa che è
stata detta subito dopo è stata quella che siamo a credito verso un
Giro d'Italia che non ci ha riservato tutta una serie di
attenzioni. Questo è quello che è stato ribadito poi nella
lettera.
Per quanto riguarda le azioni di sblocco del traffico,
evidentemente sono conseguenti a una comunicazione ufficiale e a
delle disposizioni che non vengono impartite dal Prefetto, ma
vengono impartite dalle autorità che regolano il traffico e che
sottostanno alle forze dell'ordine. Quindi, ci sono delle catene e
dei processi che vanno conosciuti per essere analizzati, altrimenti
facciamo dei discorsi che rimangono da bar, senza avere contezza di
quella che è la necessità di avere sicurezza sul territorio anche
in queste situazioni, che potrebbero addirittura degenerare in una
situazione di non controllo.
Presidente -
Altri? Non vedo altre prenotazioni. Mettiamo
in votazione l'ordine del giorno. La votazione è aperta.
Esito della votazione:
Presenti: 32
Votanti: 11
Favorevoli: 11
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet, Testolin)
L'ordine del giorno non è approvato.
Resta l'ultimo ordine del giorno, la prima firmataria è la
consigliera Erika Guichardaz. Per l'illustrazione si è prenotata,
le passo la parola.
Guichardaz E. (PCP) -
Ne abbiamo un po' parlato con
diversi consiglieri durante la discussione generale, perché alla
luce di quanto abbiamo letto oggi sull'organo
La Stampa
,
abbiamo ritenuto grave che l'assessore Marzi abbia presentato un
emendamento ai Sindaci valdostani quando, pochi giorni fa, era
venuto proprio in audizione a parlare, una volta di Ospedale e poi
nel pomeriggio a parlare di sanità territoriale, e di questo
emendamento al Piano della salute e del benessere non ne aveva
accennato.
Questa è magari anche l'occasione perché l'Assessore possa
spiegarci le motivazioni per cui ha deciso di non dire nulla in
Commissione. Può essere che l'emendamento sia stato preparato
successivamente, ma quello che chiediamo è legato proprio al Piano
della salute e del benessere che, come diversi piani, è ormai fermo
in Commissione da molto tempo. In questo caso il piano era stato
depositato il 12 di aprile del 2022. Molte cose sono state fatte
sicuramente nel DEFR: molto furbescamente, direi, l'Assessore
Barmasse praticamente aveva riportato tutti gli obiettivi del piano
della salute inserendoli all'interno del DEFR, quindi dando in
qualche modo corso a un documento che non era neanche mai stato
votato in Commissione. Sappiamo che molte cose sono cambiate
rispetto a quel piano della salute, e di queste ne abbiamo parlato
e abbiamo discusso anche in diverse audizioni, perché molte di esse
sono state fatte in V Commissione. Quindi, quello che noi chiediamo
all'Assessore è di venire in Commissione a presentare l'emendamento
al piano che ha presentato all'assemblea dei Sindaci. Invece, al
presidente della V Commissione chiediamo di convocare la
commissione stessa per verificare lo stato di questo documento e, a
quel punto, evidenziare quali sono gli altri emendamenti, se ve ne
sono, o gli altri aggiornamenti di cui ci è sembrato di comprendere
all'interno dell'articolo e delle dichiarazioni di oggi.
Presidente -
Per il Governo, l'assessore Marzi.
Marzi (SA) -
Comincio con il dichiarare che proporremo un
emendamento a questo ordine del giorno, che fondamentalmente, nelle
premesse, toglie l'intero punto "appreso" e che nella parte
impegnativa si ferma sulla prima parte delle due impegnative al
termine CPEL, eliminando quindi da "nonché" fino a "scorso".
In secondo luogo ci scusiamo con il consigliere Restano, non me
ne voglia ma da monade a monade a volte mi perdo dei pezzi e in
alcuni momenti faccio fatica, vista la sua nota collaborazione in
maniera costruttiva, a rendermi conto che al momento non
collaboriamo apparentemente sugli stessi piani.
Vengo invece all'ordine del giorno, e ringrazio davvero tanto la
minoranza per averlo in una qualche maniera rappresentato, perché
mi permette di evidenziare un percorso politico-amministrativo che,
in realtà, era solo ed esclusivamente a sostegno del rispetto nei
confronti della V Commissione rispetto al Piano regionale per la
salute e il benessere sociale, e spiego brevemente perché.
Il sottoscritto non è andato al CELVA, che tra l'altro
ringrazio, a partire dalla Giunta del CELVA, il direttivo del CPEL,
fino naturalmente poi a tutta l'assemblea, non era andato a
presentare un emendamento rispetto al PSBS, ma prima di riaprire il
fronte del confronto sul PSBS in Commissione, abbiamo ritenuto
assolutamente opportuno andare a rappresentare al CELVA un tema che
era rimasto in sospeso rispetto alla lettera del 16 di maggio del
2022, che motivava con cinque punti circoscritti il voto di
astensione del CPEL stesso al PSBS. Di conseguenza, per poter
riaprire in maniera costruttiva il tema al CELVA, siamo andati
prima di incontrare il direttivo del CPEL stesso, rappresentando e
cercando di dare una risposta ai cinque punti che avevano motivato
l'astensione dell'assemblea rispetto al PSBS. Quindi, nel
rispondere ai cinque punti di riferimento, abbiamo poi fornito un
riscontro fattivo a tre punti che vengono rappresentati nella
lettera del CELVA, una sospensiva rispetto a un tema generale che è
quello dello zero sei che preoccupa tutti a livello regionale, a
livello comunale e credo a livello nazionale, tema questo molto
ampio tutto in divenire e sul quale sicuramente a oggi recepiamo
soltanto non dico positivamente, dico recepiamo tutti semplicemente
il fatto che il tema di riferimento ha cambiato Ministero
nazionale. Su come questo poi si declinerà, siamo tutti quanti in
attesa. In qualche maniera il passaggio da un servizio a domanda
individuale a un diritto
tout court
è un tema assolutamente
positivo in senso lato, ma naturalmente la sua applicazione può
lasciare tutti quanti in sospeso.
Abbiamo poi dopo - sempre rispetto a uno dei cinque punti che
erano presenti nel parere del CELVA nel maggio del 2022 -
rappresentato che le ADI vivono un percorso parallelo rispetto al
SAD, che non solo sono due cose che si stanno sviluppando in
maniera diversa, ma addirittura anche qui nell'anno passato si è
già deliberato in senso lato.
Nel rappresentare e nel rispondere informalmente a questa
lettera di espressione di un parere di astensione con il direttivo
del CPEL abbiamo condiviso che c'era la possibilità di andare a
rappresentare all'assemblea del CELVA quanto, in una qualche
maniera, condiviso e questo ha portato all'accettazione della
presentazione di un emendamento che quindi verrà fatto in V
Commissione. Naturalmente questo è il motivo per il quale noi
viviamo assolutamente positivamente quest'ordine del giorno, perché
semplicemente anticipa quello che in maniera del tutto naturale,
dopo aver concordato una risposta e trovato anche una mediazione
rispetto alla lettera di manifestazione di un parere di astensione
rispetto a un piano così importante, ci ha visto trovare
un'interlocuzione politico-amministrativa con il CELVA stesso.
Venendo al tema del PSBS, che naturalmente non è occasione di
trattare così brevemente in quest'aula ed in questo momento,
ricordiamo però un fatto che, secondo me, risulta saliente. Ecco
perché ci siamo premuniti, prima di andare in Commissione, tra
l'altro con la piena collaborazione del presidente della V
Commissione stessa dei sospesi che, in qualche maniera, sono
presenti in V di fare un minimo di raffronto, rispetto al fatto che
nell'aprile del 2022 il PSBS, con la DGR 394 approvata in Giunta, e
poi, in maniera assolutamente collaborativa, sono iniziate tutta
una serie di audizioni, sempre in V Commissione, che si assommano
largo circa una decina, l'ultima delle quali credo sia del 9 di
novembre del 2022. E comunque ci sono tutta una serie di aspetti
che sicuramente devono essere ripresi rispetto a un tema
programmatorio molto ampio che, nel frattempo, ha visto tutta una
serie di atti svilupparsi in linea con quest'atto
programmatorio.
Ecco perché nel prendere atto di tutta una serie di sospesi, che
ci vedranno anche confrontarci durante questo Consiglio su alcune
delle proposte di legge dei piani che erano presenti in V
Commissione, abbiamo pensato di partire da un atto rilevante, cioè
un parere di astensione con una lettera che evidenziava cinque
punti che motivano quest'astensione stessa e che non erano ancora
stati riscontrati. Per cui siamo andati a recuperare questo filo di
Arianna interrotto, questo
fil rouge
, che chiedeva delle
risposte e abbiamo rappresentato lo stato dell'arte. Una volta
definito lo stato dell'arte su cinque punti, che ovviamente non
avevamo definito noi, è venuta in maniera assolutamente positiva da
parte del direttivo del CPEL e poi anche dall'assemblea del CELVA
una risposta positiva rispetto alle proposte che abbiamo fatto di
interpretazione di quelle che sono le richieste arrivate da parte
dell'assemblea il 16 maggio dell'anno scorso e quindi, di
conseguenza, si è trovato un punto di mediazione che speriamo possa
essere assolutamente recepito in maniera positiva dalla V
Commissione.
Questo è il motivo per il quale, nel corso delle ultime due
settimane - perché l'incontro con il direttivo del CELVA c'è stato
il 16 di maggio e il confronto con l'assemblea del CELVA invece c'è
stato soltanto ieri - noi non decidiamo quelli che sono i titoli
dei giornali: nell'articolo che, a mio modesto avviso, è molto più
rassicurante e molto più prospettico, i virgolettati rendono
evidente in maniera diversa un messaggio non particolarmente
collimante con il titolo. Questo è il motivo per il quale anche
nell'analisi dell'ordine del giorno abbiamo chiesto di togliere le
parti che riguardano dei fatti di cronaca che non attengono a un
percorso politico amministrativo, che naturalmente saremo
assolutamente contenti di rappresentare in Commissione, ed è il
motivo per il quale lo avremmo chiesto lo stesso, ma nel votare
quest'ordine del giorno ci muoviamo in maniera parallela rispetto
alle proposte che vengono sia evidenziate nell'ordine giorno, sia
che di fatto verranno rappresentate nella V Commissione.
Presidente -
Abbiamo già ricevuto il cambiamento del
testo dell'ordine del giorno. Il consigliere Aggravi si è
prenotato, ne ha facoltà.
Aggravi (LEGA VDA) -
Ho cercato di seguire il
fil
rouge
dell'Assessore e devo dire che la finalità di
quest'ordine del giorno penso che sia ancora più necessaria. Cerco
di spiegarmi.
Se ho capito bene, in sintesi quello che è avvenuto è una sorta
di concertazione o risoluzione di una serie di osservazioni che
sono emerse all'epoca del parere e c'è stata un'azione da parte
dell'Assessore per trovare dei punti di incontro rispetto al parere
che fu espresso da parte dell'assemblea dei sindaci. Quindi, in
realtà, sono degli emendamenti ma sono una sorta di concertazione,
mettiamola così, che l'Assessore ha promosso con il CELVA e che
però genereranno una proposta di modifica, a questo punto, ancorché
parziale, del piano socio sanitario nella parte di interesse.
Io penso che, a maggior ragione, possiamo dire che
effettivamente il perché sia avvenuto questo lo abbiamo capito: di
fatto è un'azione da parte del nuovo Assessore propedeutica a
risolvere quelle che erano le osservazioni del CPEL. I contenuti li
scopriremo vivendo. Assessore, sappiamo anche che lei non ama
particolarmente la sintesi, ogni tanto, quindi si è prodigato
nell'esposizione di questo. Io penso sia ancora più necessario fare
un passaggio in Commissione - guardo anche il sempre più silente
presidente della V Commissione, ma che so essere attivo - e quindi
mi aspetto, già nella giornata di domani una convocazione o
un'integrazione, per capire non soltanto questo ma anche se
eventualmente ci sono delle altre parti che poi determineranno
forme di concertazione, di emendamento e quant'altro.
Dico questo perché nelle audizioni che c'erano state in V
Commissione e anche in qualche iniziativa che era stata presentata
dall'Assessore, si era già chiesto se effettivamente quel piano
avrebbe subito tutta una serie di modifiche. Sicuramente
l'Assessore, quando l'abbiamo fatto, era appena arrivato, in un
certo senso, però ci auguriamo che queste modifiche possano poi
essere tutte oggetto di trattazione e prima o poi di trovarci la
chiusura del percorso.
Tra l'altro forse sarebbe cosa buona e giusta, e do sempre uno
spunto al collega Padovani, capire quale può essere l'iter che da
qui in avanti l'Assessore e il Governo pensano di mettere in campo
per chiudere il dossier del piano sanitario, anche aggiornandolo
con quello che li è scritto in programmazione ma che magari è già
passato in delibera. Lo dico solo per non fermarci al vecchio
piano, perché altrimenti una cosa si rincorre con l'altra e poi non
si capisce più niente. Siccome questo è un programma che dovrebbe
pianificare, o comunque programmare, diciamo che è bene che parli
pro futuro
e non di cose che nel frattempo sono state
fatte.
Presidente -
Consigliera Erika Guichardaz ne ha
facoltà.
Guichardaz E. (PCP) -
Nell'accettare le modifiche chieste
dall'Assessore, vorrei rilevare anche io due cose in aggiunta a
quelle rilevate dal consigliere Aggravi.
Lei ci ha praticamente detto che si è andati dal CELVA per una
sorta di concertazione su un emendamento riferito alle loro
osservazioni. Io la inviterei a fare altrettanto, in modo che vi
sia la stessa attenzione, verso i sindacati, gli ordini e le
professioni, che hanno portato in Commissione anche loro delle
osservazioni assai importanti sotto questo punto di vista, riferite
ai possibili emendamenti del piano della salute. Credo che anche
gli operatori debbano in qualche modo avere la stessa dignità dei
sindaci, in modo che chi opera nel settore della sanità e chi ha
rilevato diverse criticità in quel piano, visto che hanno anche
lamentato una sorta di mancanza di concertazione anticipata, a
parte la piattaforma partecipata, siano in qualche modo
considerati.
Credo che l'obiettivo fosse comunque di tornare in Commissione
per parlare del piano e accettiamo volentieri le modifiche,
sottolineando anche il fatto che, se non vi fosse stata quella
notizia di stampa, noi molto probabilmente non avremmo nemmeno
saputo di quest'emendamento. Quindi ringraziamo comunque i
giornalisti che hanno deciso di renderci partecipi di quanto
avviene altrove.
Presidente -
Si è prenotato l'assessore Marzi. Facciamo
che interviene come gruppo, così rispettiamo le regole.
Marzi (SA) -
Solo per specificare brevemente che
naturalmente tutta la dignità di tutte le persone che si sono
presentate in audizione è la stessa. Il motivo per il quale siamo
andati a concertare su un parere è perché un parere del CELVA,
all'interno dell'approvazione di questi atti, ha anche una funzione
amministrativa specifica e dirimente rispetto all'approvazione
degli atti stessi.
Presidente -
Ci sono altri interventi? L'ordine del
giorno, come modificato, è già stato depositato. Se non vi sono
altri interventi, metterei in votazione l'ordine del giorno così
come emendato. La votazione è aperta.
Esito della votazione:
Presenti, votanti e favorevoli: 34
Il Consiglio approva all'unanimità.
L'ordine del giorno è approvato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK