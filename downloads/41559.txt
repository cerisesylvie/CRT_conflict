Consiglio Regionale della Valle d'Aosta - Oggetto del Consiglio n. 662 del 22 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 662 del 22 maggio 2019 - Resoconto
OGGETTO N. 662/XV - Approvazione di mozione: "Impegno della
Giunta regionale ad attivarsi nei confronti del Governo nazionale
per garantire il rinnovo della convenzione a Radio
Radicale".
Rini (Presidente)
- Punto 13 all'ordine del giorno, per
l'illustrazione la parola alla collega Pulz.
Pulz (ADU VDA)
- Radio Radicale, come tutti sappiamo, è
un'impresa radiofonica che dal 1976 realizza un'insostituibile
funzione di servizio pubblico, in quanto svolge un'attività
d'informazione d'interesse generale in modo accurato e completo.
Radio Radicale è stata la prima radio italiana a occuparsi
esclusivamente di politica, a trasmettere le sedute del Parlamento,
a pubblicare i processi, a seguire i congressi di tutti i partiti e
ad oggi è l'emittente europea con il maggior numero di rubriche
estere e transnazionali. 43 anni di attività hanno reso l'archivio
di Radio Radicale un patrimonio storico, culturale, politico e
sociale unico per il nostro paese, con registrazioni che sono
fruibili da tutti i cittadini per un totale di 377.410 schede audio
e video. Da 11 anni lo Stato rinnova annualmente la convenzione con
Radio Radicale per trasmettere senza pubblicità le sedute del
Parlamento. L'ammontare del finanziamento statale fino all'anno
2018 era di 10 milioni di euro. In base alla legge 230 del 1990 di
cui cito di seguito il testo: "lo Stato finanzia imprese
radiofoniche private che trasmettono quotidianamente propri
programmi informativi su avvenimenti politici, religiosi,
economici, sociali, sindacali o letterari per non meno di nove ore
comprese tra le 07:00 e le 20:00".
Con l'approvazione della legge di bilancio 2019, il Ministero
dello Sviluppo Economico è stato autorizzato a prorogare purtroppo
di soli sei mesi la convenzione per una spesa complessiva di 5
milioni di euro per quest'anno 2019. Il contributo così dimezzato
garantisce il servizio radiofonico ancora per pochissimo tempo.
L'intera legge 230 del 90 verrà in seguito abrogata a decorrere dal
gennaio 2020, chiaramente, se non si fa nulla per evitarlo, e, di
conseguenza, Radio Radicale non beneficerà più di alcun
finanziamento statale. Il motto bellissimo di Radio Radicale che è
"Conoscere per deliberare" è stato adottato considerando la
corretta informazione quale presupposto fondamentale per la vita
stessa della democrazia. D'altronde noi ne sappiamo qualcosa perché
anche in quest'aula constatiamo che la fruizione in diretta dei
lavori del Consiglio regionale, grazie alle piattaforme di
streaming e anche al canale televisivo 15 TV Vallée, è un elemento
fondamentale per la vita democratica della nostra comunità,
nell'ottica appunto della partecipazione e dell'informazione
libere. La chiusura di Radio Radicale rappresenterebbe quindi non
solo la perdita di una fonte d'informazione imparziale ma anche una
grave restrizione del diritto alla conoscenza dei cittadini e
pertanto delle prospettive di partecipazione attiva e consapevole
alla vita democratica del Paese, cioè verrebbero ridotti gli spazi
della dialettica politica nella già problematica democrazia
italiana.
Mi permetto di aggiungere di aver attinto dalle trasmissioni di
Radio Radicale a cui sono molto affezionata da anni, in particolare
sono affezionata alla splendida rassegna stampa e la recente morte
di Massimo Bordin, uno dei giornalisti migliori in Italia è una
gravissima perdita; io vi ho attinto tanta parte della mia
formazione di cittadina attiva e vorrei poter continuare a
usufruire di quel patrimonio culturale e politico ma soprattutto
vorrei che potessero attingervi i giovani perché è
un'importantissima risorsa per formare quello spirito critico che
pare stia venendo meno. Tanti sono i Consigli regionali e comunali
che hanno approvato mozioni simili per chiedere al Governo
nazionale di ripristinare questi finanziamenti, la stessa
iniziativa è stata presentata per il Consiglio comunale di Aosta
dalla nostra consigliera Carola Carpinello ed è stata approvata a
larghissima maggioranza, ci tengo a dire con i voti favorevoli
della Lega e di chi incredibilmente si situa ancora più a destra.
Mentre i 5 Stelle valdostani hanno votato contro ma in altre realtà
a favore, sapranno loro i motivi.
Comunque su tutti preferisco citare l'immensa Ilaria Cucchi che
mi sarebbe tanto piaciuto presentare come proposta per l'iniziativa
meravigliosa "La donna dell'anno", purtroppo non ha potuto perché
stava seguendo in quel momento tutte le vicende giudiziarie,
complicatissime, comunque Ilaria Cucchi ha dichiarato: "Se non ci
fosse stata Radio Radicale non sarebbe stato possibile reperire
altrove le registrazioni dei processi sulla morte di Stefano e
ricostruire le vicende processuali. Radio Radicale è una radio
libera che dà voce a tutti e il suo archivio è un tesoro, è uno
strumento prezioso da tutelare". E poi mi piace citare il grande
Don Ciotti di "Libera contro le mafie", molto noto in Valle d'Aosta
dove è intervenuto tante volte, dice così: "Radio Radicale ci ha
insegnato a essere più radicalmente cittadini, come cittadini non
possiamo restare zitti e inerti di fronte a chi, per calcolo
politico e di potere, vuole imbavagliarla. Ridiamo voce a Radio
Radicale!". Vi è poi l'appello dei docenti di diritto penale che
dichiarano: "Radio Radicale alimenta un dibattito democratico
assolutamente indispensabile circa iniziative e discussioni
parlamentari, processi penali di particolare rilievo pubblico,
convegni giuridici su temi fondamentali di interesse penalistico
tenendo non da ultimo viva l'attenzione della collettività sulle
condizioni carcerarie dalle quali da sempre si misura il tasso di
inciviltà in (civiltà) di un paese e c'è pure un comunicato della
federazione nazionale della stampa che dichiara di rifiutare la
logica dei tagli e dei bavagli, questa procedura va nella direzione
opposta e contraria a quella della valorizzazione delle differenze
e delle diversità che sono alla base dell'articolo 21 della
Costituzione, lo stesso articolo che già citavamo questa stamattina
sul diritto di espressione. Quindi la nostra mozione che cosa
chiede? Chiede che il Consiglio regionale impegni la Giunta
regionale a farsi parte attiva nei confronti del Governo nazionale
e del Ministero dello Sviluppo Economico, anche attraverso il
sollecito da parte dei parlamentari valdostani affinché vengano
intraprese tutte le possibili iniziative per garantire il rinnovo
della convenzione a Radio Radicale per la trasmissione, appunto,
delle sedute parlamentari e anche per ripristinare la legge 230 del
90 e con essa il finanziamento previsto per le imprese
radiofoniche, chiaramente quelle che ne rispecchino i requisiti
evitando quindi la chiusura di questa emittente che rappresenta, lo
diciamo ancora, un patrimonio storico, culturale, politico
d'incommensurabile valore e universalmente fruibile.
Presidente
- Apriamo la discussione generale, la parola
al collega Manfrin.
Manfrin (LEGA VDA)
- Esordisco in questo mio intervento
citando un piccolo brano preso dall'Avvenire dell'11 ottobre 2011.
Sembra quasi un paradosso leggere il dossier sul taglio ai fondi
pubblici dell'editoria che pubblica il sito di Radio Radicale. Il
documento spiega con tono trionfante che i radicali, fin dal loro
ingresso in Parlamento, si sono opposti con ogni mezzo, incluso
l'ostruzionismo parlamentare, all'introduzione della legge sui
finanziamenti pubblici per l'editoria. Peccato però che ogni anno
l'emittente del partito di Marco Pannella riceva soldi a iosa dallo
Stato e addirittura che li veda crescere anche in tempo di
spending review
e di sforbiciate,
mentre
l'informazione italiana fa i conti con i tagli al fondo
dell'editoria; potere di una lobby che riesce a scavalcare paletti
e argini alla spesa. L'ultimo regalo giunge dalla nuova legge di
stabilità che destina a Radio Radicale 10 milioni di euro all'anno
per mandare in onda lavori delle due Camere, un'attività che già
svolge la RAI con GR Parlamento ma che la rete di Pannella continua
a presentare come un modello di servizio pubblico. Come si evince
da questo articolo, vi risparmio poi tutto il resto, al di là che
come sempre faccio un piccolo cappello introduttivo, come ho già
avuto modo di dire anche nella mozione precedente, delle questioni
nazionali tendenzialmente se ne devono occupare gli organi che sono
nazionali e non locali ma visto che ha presentato il tema, mi
sembra assolutamente doveroso presentare anche la nostra opinione.
Conosco personalmente Radio Radicale perché l'ascolto - la
sorprenderò collega Pulz -. tutti i giorni. La mia radio della
macchina è sintonizzata su Radio Radicale ed è sintonizzata su
Radio Radicale perché diciamo che faccio ping pong tra Radio
Parlamento e Radio Radicale, quindi ho un buon metro di paragone.
Ora lei sta chiedendo di dire che noi dovremmo dare 10 milioni di
euro all'anno a Radio Radicale, che è una radio di partito, per
fare propaganda di Radio Radicale e del Partito Radicale, perché se
uno ascolta la radio, al di fuori della programmazione di quello
che loro chiamano "in convenzione", quello che avviene è proprio la
propaganda del Partito Radicale, punto e basta, e i contribuenti
italiani pagano 10 milioni di euro per un partito che fa la sua
propaganda tramite una radio finanziata da tutti. Questo perché?
Perché effettivamente questa radio è nata per trasmettere quelle
sedute, oltre a fare la propria propaganda, in tempi in cui GR
Parlamento non esisteva. Poi è arrivato GR Parlamento e quindi la
trasmissione delle sedute parlamentari, così come le presentazioni
di libri o altro, convegni, lo fa GR Parlamento e ho trovato quello
di Radio Radicale un inutile doppione.
Non parlo di lei collega Pulz perché giustamente ha la stessa
velleità della sua collega Carpinello, ogni volta che c'era una
battaglia nella quale mi vedevo proprio contrario, la vedevo
cavalcare quindi le do atto che c'è una certa coerenza, quello che
mi stupisce di più però è vedere che i radicali -ferventi promotori
del mercato e dell'economia iperliberista, che ci spiegano tutti i
giorni che bisogna lasciare fare il mercato, il mercato si
autogestisce, quindi non bisogna intervenire - siano poi quelli che
piangono miseria e che chiedono finanziamenti pubblici.
Giustamente un collega mi ha fatto notare che tutti i grandi
promotori del mercato iperliberista sono professori universitari
stipendiati dallo Stato, questo effettivamente è anche un simpatico
connubio. Però io ascolto Radio Radicale e ho un metro di paragone
e le posso assicurare che, al di fuori della rassegna stampa -
peraltro chi le ha scritto la nota dovrebbe anche spiegarle che si
chiama Bordìn e non Bordin - ma al di là di quella rassegna stampa
dove si dà grande risalto a un giornale famosissimo a tiratura
nazionale quale "Il Dubbio", che tutti conosceranno, che è l'organo
del Partito Radicale, e quindi non è sicuramente una rassegna
stampa terza ma dà ampio sfoggio di un giornale anch'esso di
partito, sinceramente al di fuori della rassegna stampa e al di
fuori delle trasmissioni delle cronache parlamentari, è una
continua propaganda d'idee del Partito Radicale che possono essere
giuste, sbagliate, condivisibili, non condivisibili ma sinceramente
io mi chiedo perché queste idee radicali e queste idee di questo
partito debbano essere propagandate con i soldi pubblici.
Questa domanda io l'ho fatta - e ho avuto modo di farla e per
questo sono davvero felice - direttamente a un parlamentare di Più
Europa, perché sapete che il Partito Radicale non partecipa alle
elezioni ma ha la sua propaggine elettorale in Più Europa. Più
Europa è venuto a fare una visita qui in Valle d'Aosta qualche
tempo fa e mi sono trovato a cena quando i rappresentanti di Più
Europa sono entrati e sono venuti a salutarmi - qualcuno gli ha
detto probabilmente che ero un Consigliere regionale - e mi hanno
detto: "Ma qui come è in Valle d'Aosta?" e io gli ho detto:
"Guardate, io ascolto sempre la vostra radio". Mi fa: "Che piacere,
e quindi sei d'accordo con noi?". "No, assolutamente no, l'ascolto
perché trasmette il dibattito parlamentare. Mi auguro che
finalmente con questo taglio dell'editoria voi finalmente andiate
sul mercato privato e vi troviate degli sponsor perché fare
propaganda elettorale con i soldi dei cittadini... sinceramente è
arrivato anche il momento di smettere" e loro mi dicono: "Ma tu non
sai, ma noi facciamo un servizio straordinario" e gli ho chiesto:
"Ma qual è questo servizio straordinario?". "Abbiamo redazioni per
esempio in Turchia, per esempio in Turkmenistan, abbiamo tutte
queste redazioni che fanno dei servizi straordinari". Ora io ho
sentito questi servizi straordinari che fanno queste redazioni
estere ed è esattamente quella propaganda elettorale fatta per il
Partito Radicale in Italia viene fatta per i partiti vicini al
Partito Radicale nei paesi d'origine.
Ora io non credo che lei sarebbe d'accordo se una radio della
Lega avesse una sua sede estera e la mantenessimo con i soldi
pubblici, io credo che sarebbe assolutamente contraria. Quindi
trovo che protestare perché si tolgono 10 milioni di euro dei
cittadini a una radio di partito privata... peraltro non è neanche,
come vuole presentare, una censura perché è stata presentata così:
"Voi ci volete censurare". Nessuno censura nulla ma proprio i
promotori dell'iperliberismo economico devono pensare di reperire
le risorse per mantenere la loro radio sul mercato e se lei ascolta
Radio Radicale lo saprà. Peraltro la tessera del Partito Radicale
non costa mica poco. Voi sapete che c'è una battaglia per chi
ascolta Radio Radicale, la battaglia dei tremila iscritti. In un
congresso che hanno fatto al carcere di Rebibbia - a loro piace
fare congressi nelle carceri, andare nelle carceri ovviamente solo
per tutelare i detenuti, mai la Polizia penitenziaria, mai il
personale amministrativo, solo i detenuti -hanno deciso che se ogni
anno non arrivano a tremila iscritti ovviamente chiuderanno il
partito. Io ogni anno mi auguro fervidamente che non riescano ad
arrivarci ma riescono sempre ad arrivarci per il rotto della
cuffia! Comunque questa tessera costa tra i 100 e i 200 euro, io
credo che con questa cifra di iscrizione il Partito Radicale che
non ha altre spese se non la radio, possa tranquillamente far
sopravvivere un'emittente e credo che un confronto con qualsiasi
radio, locale o nazionale, possa tranquillamente chiarire che 10
milioni di euro a una radio sono veramente un'enormità. Peraltro la
convenzione è stata semplicemente dimezzata, neanche cancellata,
quindi trovo incredibile che si arrivi addirittura a protestare
perché si ricevono soltanto 5 milioni di euro di finanziamento
pubblico.
Vedo la collega Minelli che si prenota e ovviamente ascolterò
con intenzione il suo intervento più che altro per capire se la
collega Minelli sia quella parte di Rete Civica che ha affisso i
manifesti sotto il simbolo di Più Europa o per capire se invece la
Minelli sia la parte di Rete Civica che ha affisso i suoi manifesti
sotto il manifesto dei Verdi perché sareste l'unico partito con due
rappresentanti che ha un doppio sostegno a due partiti differenti.
Quindi sarò molto interessato al suo intervento. Ovviamente noi non
siamo favorevoli a questa mozione.
Presidente
- La parola alla collega Nasso.
Nasso (M5S)
- Credo di dire cosa vera e condivisibile se
affermo che tutti siamo affezionati a Radio Radicale. Raccontando
due simpatici aneddoti personalmente questa radio mi ha tenuto
compagnia tante volte quando facevo avanti e indietro da Pila per
lavorare e quando avuto un fidanzato in alta montagna ci mettevo
un'ora e un quarto per arrivare lassù e in tutte quelle ore in
macchina ho imparato tanto e ho approfondito tante questioni grazie
a questa radio. Radio Radicale svolge un'attività d'informazione e
d'interesse generale in modo imparziale e completo, nessuno mette
in discussione l'importanza e l'oggettività della suddetta
emissione ed è importante ricordare che è stata la prima radio
italiana a occuparsi esclusivamente di politica e a trasmettere le
sedute del Parlamento, a pubblicare processi, a seguire congressi
di tutti i partiti, a seguire i convegni di tutti i partiti e via
dicendo.
Con l'approvazione dell'articolo 1 comma 88 della legge di
bilancio dello Stato 2019, il Ministero dello Sviluppo Economico è
stato autorizzato a prorogare di soli sei mesi la convenzione per
una spesa complessiva di 5 milioni per l'anno 2019 ed è evidente
che il contributo dimezzato, rispetto agli anni precedenti,
garantisca il servizio radiofonico fino al 30 giugno, è matematico,
anche se le notizie, proprio di queste ultime ore, dicono che
addirittura la chiusura di Radio Radicale sia anticipata a
brevissimo termine. Le notizie, voglio sottolinearlo, sono in
continuo aggiornamento. Fino all'anno 2018 il finanziamento
ammontava a 10 milioni di euro di soldi pubblici, in base alla
legge 230/90, che anche la collega Pulz ha citato, lo Stato
finanzia imprese radiofoniche private che trasmettono
quotidianamente propri programmi informativi su avvenimenti
politici, religiosi, economici, sociali, sindacali o elettorali per
non meno di nove ore comprese tra le ore sette e le venti. La
chiusura di Radio Radicale rappresenterebbe la perdita di una fonte
d'informazione imparziale e importante, è vero, ma si potrebbe
trovare la volontà di mantenere in vita questa emissione come si
faceva prima dei fondi pubblici, perché Radio Radicale prima di 25
anni fa andava avanti da sola sulle sue gambe. Vi propongo un
piccolo cenno storico e rivisito le parole dell'onorevole Mirella
Liuzzi che ha approfondito la questione. La legge conosciuta come
legge Mammì prevedeva come obbligo della RAI di realizzare il
servizio di trasmissione delle sedute parlamentari per sopperire
alla momentanea incapacità del servizio pubblico di fornire la
trasmissione. Il Decreto legge 558/93 istituì la convenzione con un
soggetto privato per il periodo di tre anni e comunque fino alla
completa realizzazione della rete parlamentare della RAI,
riconoscendo un corrispettivo di 10 milioni di euro, in cambio
appunto del servizio reso. Dal 94 tale servizio è garantito da
Radio Radicale, radio che è proprietà di un partito politico, il
Partito Radicale, e che fin dall'inizio della convenzione a oggi ha
percepito 204 milioni di euro di finanziamento pubblico, soldi
pubblici dei cittadini da parte appunto del Ministero dello
Sviluppo Economico il MISE. A questi 204 milioni si aggiungono 4
milioni di euro l'anno grazie a un fondo da destinare alle radio di
interesse pubblico e Radio Radicale ha i requisiti necessari per
accedere a questo fondo e quindi ha anche questi soldi come
finanziamento. Nel 94 questo servizio è stato svolto da una radio
privata, appunto Radio Radicale, e poteva avere senso in quella
data, all'epoca non c'erano ancora i mezzi adeguati d'informazione
per poter portare la voce del Parlamento fuori da quelle mura ed
essere fruibili alla cittadinanza tutta. Siamo in evoluzione, siamo
nel 2019, non siamo più nel '94 e quindi anche la comunicazione si
è evoluta. Oggi ci sono molti altri modi per seguire le sedute
parlamentari, le sedute sono in diretta web, sul satellite, anche
quest'aula che è come fosse un piccolo Parlamento ha la piattaforma
streaming, il canale televisivo TV Vallée, e tutto è fruibile
facilmente con il clic da chi abbia voglia di seguire e
d'informarsi. Osservare i lavori dell'assemblea è un elemento
fondamentale per la vita democratica della collettività e su questo
credo siamo tutti d'accordo. L'informazione si può fare con
tantissimi mezzi, magari a Valpelline Internet prende un po' meno
però comunque si può fare ed è veramente facile e fruibile per
tutti. È dunque, a mio avviso, inappropriato, e mi permetto di dire
anche un po' eccessivo e fuori luogo, definire lo stop al
finanziamento pubblico un attacco alla libertà d'informazione alla
democrazia. Mi pare veramente una esagerazione assurda. Come è
stato detto, è da 43 anni che Radio Radicale trasmette le sedute
del Parlamento ma è da solo 25 anni che ha il finanziamento
pubblico e quindi prima dava un servizio in un modo del tutto
gratuito per la cittadinanza e per le casse pubbliche. Perché non
riprovare a riproporre quella metodologia di finanziamento? Il
corrispettivo è solo ed esclusivamente da convenzione dato per i
dibattiti parlamentari, non ci sono i processi, non ci sono
convegni o assemblee di partito, solo per il dibattito parlamentare
e sono 10 milioni, lo abbiamo detto due o tre volte. Dal 2020 sarà
pienamente operativo il servizio RAI sul canale istituzionale del
digitale terrestre come da piano industriale 19-21 e da contratto
di servizio votato dalla scorsa legislatura in Commissione RAI. Con
l'entrata in vigore dell'articolo 1 comma 810 della legge di
bilancio 2019, l'intera legge 230/90 verrà abrogata a decorrere dal
primo gennaio 2020 e da quella data Radio Radicale non beneficerà
più di alcun finanziamento statale ma saranno attivi i servizi
appena citati per fornire un buon servizio. La volontà non è quindi
quella di chiudere
tout court
Radio Radicale e lasciare a
piedi un centinaio di persone, per carità, ma sarebbe
ingiustificabile e inspiegabile per lo Stato continuare a pagare
due volte lo stesso corrispettivo per lo stesso identico servizio.
Quando si passa da quella parte del banco, è ovvio che uno debba
fare delle scelte e le scelte, anche dure, devono essere di buon
senso perché se in questo particolare momento storico si dovesse
pensare esclusivamente al consenso, allora diamo 100 milioni a un
servizio che peraltro è già garantito con altri fondi e siamo tutti
contenti, invece bisogna fare delle scelte, a volte dure ma
comunque responsabili.
Come ho detto all'inizio del mio noiosissimo intervento, Radio
Radicale è una radio importante e tutti, credo, vogliamo che
continui a operare ma senza i soldi pubblici perché quando si
tagliano soldi pubblici all'editoria, si tagliano a tutti. La
ratio
è un po' quella del "O tutti o nessuno" perché uno
potrebbe dire: "perché Radio Radicale sì e Radio Maria no?" per
fare un esempio un po' grossolano, peraltro prendeva i
finanziamenti pubblici anche Radio Maria fino a due anni fa.
Quindi per tutte le questioni che ho spiegato, noi speriamo che
Radio Radicale non chiuda e sopravviva senza 10 milioni di soldi
pubblici all'anno, come faceva 25 anni fa, e ci asterremo dalla
votazione di questa mozione.
Presidente
- La parola alla collega Minelli.
Minelli (RC-AC)
- Prendo a prestito le parole scritte
alcuni giorni fa su La Stampa - che non è notoriamente un
quotidiano estremista - dal direttore Maurizio Molinari. Molinari
scrive: "L'esistenza di Radio Radicale, un'emittente di minoranza
al servizio della collettività, è stata voluta da Marco Pannella e
difesa da una moltitudine di cittadini di ogni origine, fede,
residenza, lingua e cittadinanza come palestra di idee contro ogni
nomenclatura. Radio Radicale è la radio dei diritti civili, della
trasparenza della politica, della sfida ai dittatori e dell'amore
per le libertà. Radio Radicale è stato il primo esempio di "City
and Journalism" in Italia dove ogni ragazzo poteva portare
un'intervista e andare in onda. La prima emittente antisistema dove
ogni opinione ha avuto diritto di cittadinanza. Il primo
laboratorio di idee che tutti potevano ascoltare e da cui tutti
potevano partecipare, il primo esempio di un'idea di cronaca capace
di riflettere il nostro paese, l'Italia, a tutto tondo senza
finzioni, perifrasi, paludamenti, preferenze e privilegi. Ben prima
di Internet, dei social network e degli smart phone, Radio Radicale
ha obbligato il potere politico, le istituzioni rappresentative e i
centri economici ad aprirsi ai cittadini senza rubare le notizie e
senza insultare il prossimo, senza aver bisogno di fake news o di
aggressioni cibernetiche, ma limitandosi a dare le notizie
affermando a squarciagola il dovere di difendere i diritti degli
altri, anche a rischio di dare voce alle posizioni più scomode,
urticanti, divisive e impopolari. Ha anticipato la rivoluzione
della comunicazione politica consentendo a milioni di Italiani di
violare riti e tabù di ogni tipologia di potere. Se Radio Radicale
dovesse terminare le trasmissioni a seguito della decisione del
Governo di non rinnovarle la convenzione o per qualsiasi altro
motivo, sarebbe l'Italia intera, ovvero i suoi cittadini, a pagare
il prezzo più alto. Sono parole che condivido, perché credo che lo
spirito che sta dietro a Radio Radicale sia soprattutto questo e
ritengo anche che il ruolo che sia stato svolto in questi anni, sia
stato un ruolo pubblico, a suo modo straordinario e insostituibile.
In questi 40 anni è stata assicurata all'Italia un'informazione
puntuale e pluralista. Qui si sono citate cifre eccetera eccetera,
è vero, l'informazione ha un costo, ma l'informazione è un diritto
che non può essere degradato a un semplice prodotto di mercato, è
un dovere pubblico e quindi è anche nostro dovere, a mio avviso,
sostenere un'informazione al servizio dei cittadini e della libera
formazione di pensiero. Io credo che Radio Radicale non è soltanto
la storia dei radicali ma è la storia delle istituzioni, dei
dibattiti, è la storia dei congressi ed è la storia dei processi.
Per questo motivo io credo che questa mozione abbia un senso e vada
sostenuta. Collega Manfrin, non credo di doverle dare delle
spiegazioni ma visto che sono una persona educata quando mi si
rivolge una domanda cerco di rispondere: come lei sa non siamo un
partito, ma una lista civica all'interno della quale convivono
delle sensibilità diverse e delle opinioni diverse. Quello che ha
dato adito a questa scelta è il fatto di avere chiare alcune cose
che sono: il sostegno ai movimenti europeisti che portano avanti il
tema dell'Europa, dei diritti, dell'ambiente e che sono un modo per
opporsi o porsi in maniera decisa ai sovranismi e alle derive che
vanno nella direzione di partiti molto vicini a valori della destra
in cui non ci riconosciamo.
Per quello che mi riguarda personalmente non le tolgo la
curiosità, le lascio immaginare che cosa possa scegliere io visto
che se lei dall'inizio ha ascoltato - però so che non lo fa - i
miei interventi in questo Consiglio, può facilmente
immaginarlo.
Presidente
- La parola alla collega Morelli.
Morelli (AV)
- Ringraziamo la collega Pulz per la mozione
che ha presentato a sostegno di Radio Radicale. Quanto diceva la
collega Minelli in merito alle dichiarazioni di Maurizio Molinari,
direttore de La Stampa, credo che un po' tutti i direttori di tutti
gli organi di informazione di tutti i giornali quotidiani, dal Sole
24 Ore a Repubblica, abbiano speso parole importanti per sostenere
Radio Radicale, perché Radio Radicale è un pezzo della storia
dell'informazione politica in Italia e devo dire che la presa di
posizione della Lega qui in Consiglio mi stupisce, perché io ho
letto dichiarazioni di Matteo Salvini a sostegno di Radio Radicale.
Salvini dice: "Preferirei venissero tagliati i mega stipendi in RAI
piuttosto che chiudere altre voci che fanno informazione". Mi pare
che sia un'affermazione chiara, a sostegno di Radio Radicale. Io
non voglio riprendere quanto ha già ben illustrato la collega Pulz
in merito all'attività di informazione svolta da Radio Radicale che
è vero, nasce dal Partito Radicale ma non con l'intento di
propagandare le idee di Radio Radicale, quanto piuttosto per
rendere chiara qual è l'idea di informazione dei radicali, cioè
fornire alla popolazione la maggiore informazione possibile senza
filtri, senza interpretazioni ma diretta, in modo che i cittadini
possano farsi un'opinione, un po' come avviene con coloro che
seguono il Consiglio regionale in diretta, senza intermediazioni
giornalistiche.
Quindi la nostra posizione è a favore della mozione della
collega Pulz, proporremmo di modificare l'impegno per renderlo più
efficace, forse un po' meno in politichese ma andando a modificare
l'impegno in questo senso: "Il Consiglio regionale invita" quindi
togliendo "l'impegna" ma "invita i parlamentari valdostani a
sostenere tutte le possibili iniziative per garantire il rinnovo
della convenzione a Radio Radicale".
Presidente
- La parola alla collega Pulz.
Pulz (ADU VDA)
- Ringrazio di cuore le colleghe Morelli,
Nasso e Minelli per le giuste sottolineature e aggiunte, mi sembra
che la proposta abbia buon senso. Per noi l'importante è che si
mettano in atto iniziative per garantire il rinnovo della
convenzione, quindi per ripristinare la legge 230 del '90. Quindi
ci sembra assolutamente interessante la proposta e l'accettiamo e,
anzi, ringraziamo. Vorrei però solo fare tre precisazioni, brevi,
perché il dottor Manfrin questa sera sta perdendo alcuni colpi e
allora mi sento di ritornare brevemente su tre punti.
Innanzitutto riguardo al carcere lei ha detto una cosa scorretta
perché Pannella diceva sempre che bisogna tutelare sia i detenuti
che i detenenti, questa è anche la nostra idea anche se chiaramente
in tanti casi ci preoccupano più i detenuti in quanto soggetti
deboli, ma non è sempre così, in ogni caso nell'interesse di chi si
occupa del carcere ci sono gli uni e gli altri, anche quelli che vi
lavorano in carcere.
Poi, come ha già detto la collega Morelli, anche per me è una
stranezza la posizione della Lega di Salvini in Valle d'Aosta
perché appunto in Parlamento oltretutto la Lega ha votato per
ripristinare la convenzione. Ma dimentico sempre che voi siete
della Lega autonomista e quindi forse siete diversi, però poi il
dubbio mi ritorna perché la Lega autonomista nel Comune di Aosta ha
votato per il sostegno a Radio Radicale. Quindi non capisco più a
quale lega apparteniate.
In ultimo volevo ancora dire che il servizio della RAI
ovviamente costa molto di più e comunque non garantisce tutta la
copertura dei dibattiti, degli incontri pubblici e dei convegni che
sono di tutti i partiti, non di alcuni partiti, non certo del
Partito Radicale ma di tutti i partiti, compresa la sua amata
CasaPound. Più di così non so cosa volete.
Presidente
- Per dichiarazione di voto la parola al
collega Manfrin.
Manfrin (LEGA VDA)
- Ringrazio la collega Pulz per i
prelibati spunti. È evidente che lei non ascolta sufficientemente o
forse non ascolta proprio Radio Radicale, ma lei saprà che martedì
c'è una trasmissione che si chiama "Radio carcere" nella quale si
fa il punto della situazione sulle carceri e si parla sempre e
soltanto di detenuti e mai del personale di Polizia penitenziaria,
che è il Corpo di Polizia che subisce purtroppo il maggior numero
di suicidi perché chiaramente vive una situazione di
difficoltà.
Come ha sollevato, c'è una posizione del Governo che è quella di
stoppare il finanziamento pubblico e noi siamo concordi con quanto
afferma il Governo gialloverde, ma, soprattutto, visto che la
collega Minelli - ho purtroppo poco tempo - ha evocato... e se lei
ha fatto attenzione al dibattito, visto che evoca il voto del
Comune di Aosta, saprà anche, ovviamente, quanto ho detto sul
Comune di Aosta, che è stato votato con un distinguo che era quello
del servizio pubblico. Se purtroppo non ha fatto attenzione, mi
spiace.
Presidente
- Altri? Possiamo mettere in votazione il
testo emendato. La votazione è aperta. La votazione è chiusa.
Presenti: 30
Votanti: 18
Favorevoli: 18
Astenuti: 12 (Consiglieri Aggravi, Cognetta, Distort, Ferrero,
Gerandin, Luboz, Lucianaz, Manfrin, Mossa, Nasso, Rini e
Vesan).
Il Consiglio approva.
Presidente
- Colleghi, sono le 20:05, sospendiamo ora i
lavori, farei almeno un'ora e un quarto di sospensione in modo che
tutti possano andare a casa, quindi indicativamente per le ore
21:20 riprendiamo i lavori.
La seduta è sospesa dalle ore 20:06 alle ore 21:30.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK