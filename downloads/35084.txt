Consiglio Regionale della Valle d'Aosta - Oggetto del Consiglio n. 2665 del 24 ottobre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
CREDITO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2665 del 24 ottobre 2012 - Resoconto
OGGETTO N. 2665/XIII - Approvazione di risoluzione: "Impegno
della Giunta regionale a riferire alla competente commissione
consiliare permanente in merito alle modalità di applicazione della
riduzione dei contributi economici".
Risoluzione
Il Consiglio regionale della Valle d'Aosta
Premesso che:
- la Giunta regionale ha deciso, con la deliberazione n. 1952
del 5 ottobre scorso, la riduzione di dieci punti percentuali
dell'intensità massima di aiuto di tutte le leggi regionali aventi
ad oggetto contributi economici di qualunque genere, espressi in
percentuale, rideterminando, ove possibile, i tempi di
presentazione delle domande;
- il criterio fissato dalla Giunta comprende anche
l'applicazione dei predetti indirizzi anche alle istruttorie in
corso, non ancora concluse con il provvedimento di concessione
della sovvenzione economica;
- le prime determinazioni attuative della citata
deliberazione fanno già emergere seri problemi per numerosi
beneficiari dei provvedimenti in questione, soprattutto nel caso di
procedimenti che comportano la determinazione dei contributi da
erogare in un momento successivo all'effettuazione
dell'intervento;
tutto ciò premesso
Impegna
l'Assessore al bilancio, finanze e patrimonio e i singoli
componenti della Giunta regionale interessati dall'erogazione di
contributi economici a riferire entro 15 giorni alla competente
commissione consiliare circa il numero e la tipologia delle
pratiche contributive in corso, al fine di ricercare possibili
graduazioni dell'intervento che evitino gravi pregiudizi a imprese
e famiglie che abbiano già effettuato gli interventi oggetto di
riduzione contributiva.
F.to:
Louvin - Cerise - Patrizia Morelli - Bertin -
Chatrian
Presidente
- La parola al Consigliere Louvin.
Louvin (ALPE)
- Grazie Presidente.
Nei primi giorni di ottobre, il 5 ottobre scorso, la Giunta ha
adottato una deliberazione che era nell'aria dal punto di
vista...chiedo scusa, cercavo l'Assessore alle finanze che non vedo
in aula, non so neanche a chi rivolgermi al banco della
Presidenza...ecco, se posso permettermi...Assessore La Torre,
grazie, riprendo l'intervento. Dicevo che ai primi di ottobre la
Giunta ha adottato una determinazione che era attesa, o temuta a
seconda dei punti di vista per quanto riguarda l'erogazione dei
contributi economici di qualunque genere espressi in percentuale e
sono decine, forse centinaia le leggi che li prevedono attualmente
nell'ambito della nostra Regione. Non si tratta di erogazioni senza
significato: sono erogazioni che hanno natura assistenziale,
promozionale di attività economiche e culturali, eccetera. Non
disponiamo di un elenco preciso, lo stiamo richiedendo anche
nell'ambito delle valutazioni che saranno fatte nell'ambito del
bilancio 2013, ma parliamo di interventi economici che toccheranno
centinaia di imprese e di famiglie. La Giunta ha stabilito in via
di inizio del procedimento di rideterminare, ove possibile - è un
inciso che lascia qualche spazio di incertezza -, i tempi di
presentazione delle domande, al fine di predefinire con maggiore
certezza l'intensità di aiuto massimo concedibile e il relativo
fabbisogno finanziario in relazione alle effettive disponibilità
finanziarie. Lei non ha la fortuna di sedersi su quella poltrona
nei momenti di maggiore floridità del nostro bilancio regionale, ci
sono momenti in cui bisogna tirare i cordoni e su questo sappia che
il gruppo ALPE è consapevole della necessità di non giocare su
questo terreno delle partite puramente demagogiche. In applicazione
a questa direttiva si interviene anche sulle istruttorie in corso,
non ancora concluse con il provvedimento di concessione della
sovvenzione economica comunque determinata alla data di
pubblicazione sul sito internet della deliberazione del 5 ottobre.
Questo significa che si procede alla decurtazione dei contributi
anche a coloro che hanno già presentato le domande, e questo è un
primo dato: di solito, quando si interviene con retroattività, lo
si fa con retroattività in riferimento al momento di presentazione,
qui si interviene su domande già in corso in una misura che sarà
applicata nell'ordine di 10 punti percentuali. È una deliberazione
quadro, una deliberazione generale a cui alcuni assessorati hanno
iniziato a dare applicazione, uno almeno ci consta e forse anche
altri, ma sicuramente l'Assessorato dell'industria e
dell'artigianato, in relazione alle misure per l'uso razionale
dell'energia, per la promozione di questo uso, per la realizzazione
degli impianti fotovoltaici, è intervenuto e ha stabilito che cada
questa tagliola.
Ora, io faccio con lei e con i colleghi una piccola riflessione:
dire "10 percento in meno a tutti" è una misura molto discutibile,
perché ci troviamo di fronte a situazioni molto diverse le une
dalle altre per l'ambito in cui cadono, per la misura dei
contributi - ce ne sono alcuni di modesta entità e ce ne sono altri
che toccano iniziative di grande portata e di grande peso sui
bilanci familiari, un intervento sul fotovoltaico può essere poca
cosa in sé stesso, non lo è per un'azienda o una famiglia sul cui
bilancio pesi in modo significativo - e poi per altri aspetti che
ci preoccupano e che credo comincino a preoccupare gli uffici dei
vari assessorati, che fanno da interlocuzione diretta con i
potenziali beneficiari. Dire "10 punti percentuali in meno",
attenzione: non 10 percento del contributo, ma 10 punti percentuali
in meno, e su questo abbiamo avuto modo di confrontarci in questi
giorni...non è la stessa cosa se dico: passo dal 90 all'80 percento
o passo dal 30 al 20 percento, perché l'incidenza reale anche sulle
aspettative di contributo è molto diversa, può essere nell'ordine
di un decimo o di un quindicesimo dell'importo che ci si aspettava,
fino magari al 30 percento del contributo che si attende.
Questo è il primo aspetto, lo abbiamo stigmatizzato in relazione
alle scelte che sta facendo la "Giunta Rollandin" come un'ulteriore
applicazione del cosiddetto "taglio a scodella": quando si metteva
sulla testa dei bambini la scodella - forse lo si fa ancora - per
tagliargli i capelli, con risultati estetici un po' discutibili.
Qui però il taglio, oltre che essere esteticamente poco bello,
incide in modo molto differenziato ed incide anche, Assessore La
Torre - so che mi rivolgo ad una persona consapevole della gravità
di questi problemi -, in modo particolare rispetto alla dinamica di
questi contributi, perché ci sono pratiche che iniziano tre mesi,
sei mesi, un anno prima, hanno una sorta di accettazione implicita
da parte dell'Amministrazione, un
feu vert
che viene dato in
termini di massima sulla realizzabilità dell'impianto e sulla
creazione di queste strutture, o su questo tipo di spesa, ma in
genere si parla di strutture che richiedono progettazione,
autorizzazioni ed esecuzione, e l'erogazione del beneficio e la
conclusione del procedimento avvengono alla fine quando tu hai già
fatto l'intervento e hai già la fattura in mano dell'azienda che lo
ha realizzato. Capisco molto bene la frenata in relazione a
qualcosa che si deve ancora fare, si può discutere se è meglio
frenare di più su un settore, piuttosto che su un altro, ma ha un
significato preciso; un significato diverso ce l'ha la manovra che
viene fatta su qualcosa che gli interessati o le aziende hanno già
fatto e per il quale hanno messo nel loro bilancio familiare o nel
loro bilancio aziendale l'aspettativa di un contributo. Su questo
mi ricollego ad un'iniziativa del collega Rigo, che due settimane
fa chiedeva una rilettura delle leggi di intervento della Regione a
titolo contributivo. Ci sono delle misure da prendere in modo più
oculato e forse - lo dico in termini generali, perché abbiamo solo
dei primi ritorni da parte di alcune persone interessate -
bisognerebbe valutare nello specifico una graduazione diversa di
questi interventi.
Sorvolo per il momento, lo verificheremo in commissione se, come
mi auguro, la Giunta verrà a discutere di questo, sull'opportunità
che ci sarebbe stata di lanciare qualche segnale ufficiale
anticipato, perché questa è una manovra di restrizione che discende
da decisioni prese a livello governativo di taglio dei nostri
bilanci prima dell'estate.
Mi fermo qui per chiedere la condivisione del Consiglio su
questo necessario approfondimento, abbiamo di fronte centinaia di
vicende per le quali non è bene che intervengano i singoli
consiglieri nei corridoi, ma bisogna che ci facciamo carico di
questa vicenda in termini generali nel disegno generale che abbiamo
di contenimento della spesa pubblica. Grazie.
Presidente
- Dichiaro aperta la discussione generale.
La parola all'Assessore al bilancio, finanze e patrimonio, La
Torre.
La Torre (FA)
- Grazie Presidente.
Intanto nella ripristinata cordialità con il collega Louvin
rispondo volentieri alla sollecitazione che lui fa, specificando
alcune cose però. Intanto preciso che la riduzione dei 10 punti è
in diminuzione sull'applicazione massima della percentuale dei
contributi erogabili, cioè noi non abbiamo tagliato niente. Esiste
una flessibilità di percentuale da minima a massima, noi abbiamo
regolato in questo caso questa erogabilità rispetto alla
percentuale massima riducendola di 10 punti. Questo significa che,
quando uno presenta un contributo con riferimento a quella legge di
spesa, ha diritto ad accedere a quel contributo in una variabile di
percentuale ma non acquisisce un diritto vincolante: ottiene il
diritto di beneficiare del contributo. Noi non abbiamo
assolutamente tagliato nessun contributo, confermiamo i contributi
che i cittadini legittimamente hanno richiesto, ma regoliamo
semplicemente la percentuale massima riducendola di 10 punti. Resta
questa una misura d'urgenza che abbiamo preso nel contesto di un
momento straordinario della finanza regionale, condizionato dal
rispetto del patto di stabilità a cui siamo tenuti come
amministratori, io in particolare come Assessore alle finanze. Tale
tipo di misura cautelativa che abbiamo introdotto precede la
rilettura delle leggi di spesa, di cui la nostra Regione è
riccamente dotata, questo proprio significando che la nostra
volontà è quella di continuare a dare tali contributi. Proprio
perché vogliamo darli allargando la platea di quelli che ne hanno
diritto al massimo, non vogliamo arrivare, se non si regola
attentamente il contenuto finanziario che viene immesso in queste
leggi, a fare delle graduatorie, che, a mio avviso, sarebbero molto
condizionanti rispetto ad una legittima aspettativa dei
cittadini.
In questo senso però mi attengo alla risoluzione, perché credo
che tale argomento debba essere affrontato nelle sedi opportune,
poi il Consiglio stesso regolerà la rilettura di queste leggi di
spesa. Io non sono contrario a tale risoluzione, lo sento come un
dovere quello di riferire nelle commissioni, quindi su questo
chiedo di rimodulare la risoluzione e di accettare tale
emendamento, cioè togliere le considerazioni del capoverso tre.
Penso che ci dobbiamo attenere ai fatti e i fatti sono quelli che
lei ha citato, ma sono anche le cose che le sto dicendo, quindi
eviterei di inserire in questa risoluzione le considerazioni del
capoverso tre e poi le chiederei solo per correttezza, visto che la
raccolta dei dati deve gravare sugli uffici e non sulle mie spalle,
quindi non posso impegnare gli uffici nei quindici giorni, di
togliere anche
"entro quindici giorni"
, con l'impegno di
venire a relazionare in commissione nel tempo più breve possibile,
cosa che è mio interesse fare, perché la chiarezza su questi
argomenti è dovuta ai cittadini e io, come i miei colleghi, lo
faccio molto volentieri. Se la ritrovata cordialità va in tale
direzione, penso che non ci sia nessun problema ad accettare la
risoluzione.
Presidente
- La parola al Consigliere Louvin.
Louvin (ALPE)
- Grazie Presidente.
La rassicuro, Assessore, che la cordialità non viene meno, anche
se qualche volta abbiamo il dovere di stigmatizzare qualche
dichiarazione un po' estemporanea, ma d'altra parte rientra anche
nelle sue note caratteristiche di allargarsi nelle dichiarazioni
politiche. Ripeto: non c'è nessuna mancanza di cordialità, qui
siamo su un terreno di confronto su questioni, in particolare
questa, di estrema delicatezza. Capisco che, in un momento
difficile come questo, si faccia un po' di "cosmesi terminologica",
cioè si usino dei termini diversi, ma bisogna capirsi sulla
sostanza delle cose: "non è un taglio, ma è una regolazione
dell'erogabilità, non è negazione dei contributi, ma diversa
definizione" ...sì, tutto può essere detto, ma la sostanza sulla
quale credo siamo d'accordo è che tantissime persone che hanno
attivato meccanismi produttivi o meccanismi di risparmio di spesa
attraverso degli investimenti si trovano a fare i conti con una
realtà cambiata.
Per guardare alla sostanza, siamo assolutamente disponibili a
rivedere la formulazione. Per la cronaca e per l'informazione, nel
paragrafo a cui lei fa allusione, che ritiene non opportuno
lasciare nel testo definitivo della risoluzione che mi pare venga
positivamente accolta, si dice:
"le prime determinazioni
attuative della citata deliberazione fanno già emergere seri
problemi per numerosi beneficiari dei provvedimenti in questione,
soprattutto nel caso di procedimenti che comportano la
determinazione dei contributi da erogare in un momento successivo
all'effettuazione dell'intervento"
. Era la specificazione di
una nostra particolare preoccupazione per chi ha già messo sul
tavolo la sua quota di investimento, per chi deve presentare le
fatture dei lavori fatti, adesso si parla di impianti di energia,
ma potrà essere domani per la ristrutturazione di un negozio, di
un'azienda, eccetera, di trovarsi in corso d'opera a dover
frenare.
Non abbiamo ancora - preciso (sarà spero cura dell'Assessore
fornircelo) - il quadro generale del risparmio che si intende
conseguire con tale operazione. Chi la sa più lunga di finanze
parla di saldo finale, se lei fosse al Consiglio dei Ministri,
dovrebbe dire: "a saldi invariati", allora a saldi invariati quanto
conta l'Assessorato delle finanze di risparmiare con la riduzione
di 10 punti percentuali sull'erogazione del contributo. Lei ce lo
dirà, noi ci permetteremo - mi auguro con il concorso di tanti
colleghi che hanno esperienza di vari settori economici - di dire
all'Assessorato che forse a saldi invariati si può ottenere un
risultato diverso. Iniziamo ad operare anche noi...siamo molto
critici sull'operato del "Governo Monti", ma il "Governo Monti"
deve fare nei confronti del Parlamento delle operazioni analoghe su
certi settori di spesa, cioè si devono raggiungere delle soluzioni
alternative a saldi invariati. A saldi invariati le chiediamo di
poter collaborare affinché si minimizzi l'impatto negativo di
questa misura, che è una misura necessaria, ma è una misura che
deve essere comunicata per tempo agli interessati e che deve essere
resa sì flessibile, ma per andare a vedere dove si può stoppare
subito e dove invece la "macchina" ha una velocità diversa e
richiede un intervento diverso.
Con questo emendamento, che riguarda anche le parole
"entro
quindici giorni"
, perché c'è la disponibilità - credo che
questo vada fatto anche in relazione alla dinamica del bilancio - a
portare in commissione le risultanze di tale
approfondimento...grazie.
Presidente
- La proposta viene accettata, quindi viene
tolto il terzo paragrafo nella parte delle premesse e le parole
"entro quindici giorni"
nella parte impegnativa. Dichiaro
chiusa la discussione generale.
La parola al Vicepresidente Chatrian.
Chatrian (ALPE)
- Grazie Presidente. Per annunciare il
nostro voto favorevole e per fare una riflessione con i colleghi.
Ringraziamo per la disponibilità del Governo regionale, perché
proprio due giorni fa in II Commissione avevamo richiesto a diversi
assessorati di fare lo stato dell'arte, per capire l'impatto di
questa delibera, apprezziamo quindi questa possibilità soprattutto
prima della discussione del bilancio regionale, in modo da proporre
o rimodulare la delibera n. 1952. Grazie.
Presidente
- La parola al Consigliere Segretario
Rigo.
Rigo (PD)
- Anche noi ringraziamo l'Assessore La Torre,
che ha accolto l'invito dei colleghi di ALPE di affrontare in
commissione, in modo sereno e con dati attendibili, questo
problema. Sono anch'io d'accordo che è necessario approfondire la
deliberazione della Giunta assunta poche settimane or sono, con
oggetto la riduzione di 10 punti percentuali della percentuale
massima. La precisazione fatta in premessa dall'Assessore era
opportuna, ma credo sia necessario discutere oltre che del
contenimento della spesa pubblica anche in quale maniera. Si può
fare con tagli lineari su tutte le leggi di spesa e si può andare
ad approfondire invece qual è la loro ricaduta effettiva. Alcuni
settori infatti vanno aiutati più di altri e forse in alcuni di
essi non è opportuna una riduzione neppure di 10 punti percentuali;
mentre altri potrebbero sopportare ben più di una riduzione del 10
percento. Ci fa piacere poter discutere, in un tavolo ristretto,
questi problemi e cercheremo in quella sede di dare il nostro
contributo.
Presidente
- Pongo in votazione la risoluzione nel testo
così emendato:
Risoluzione
Il Consiglio regionale della Valle d'Aosta/
Vallée
d'Aoste
Premesso che:
- la Giunta regionale ha deciso, con la deliberazione n. 1952
del 5 ottobre scorso, la riduzione di dieci punti percentuali
dell'intensità massima di aiuto di tutte le leggi regionali aventi
ad oggetto contributi economici di qualunque genere, espressi in
percentuale, rideterminando, ove possibile, i tempi di
presentazione delle domande;
- il criterio fissato dalla Giunta comprende anche
l'applicazione dei predetti indirizzi anche alle istruttorie in
corso, non ancora concluse con il provvedimento di concessione
della sovvenzione economica;
tutto ciò premesso
Impegna
l'Assessore al bilancio, finanze e patrimonio e i singoli
componenti della Giunta regionale interessati dall'erogazione di
contributi economici a riferire alla competente commissione
consiliare circa il numero e la tipologia delle pratiche
contributive in corso, al fine di ricercare possibili graduazioni
dell'intervento che evitino gravi pregiudizi a imprese e famiglie
che abbiano già effettuato gli interventi oggetto di riduzione
contributiva.
Consiglieri presenti, votanti e favorevoli: 28
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK