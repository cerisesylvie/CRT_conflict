Consiglio Regionale della Valle d'Aosta - Oggetto del Consiglio n. 198 del 11 novembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque minerali e termali
Precedente
Successivo
Resoconto integrale del dibattito dell'aula
Oggetto del Consiglio n. 198 del 11 novembre 1998 - Resoconto
SÉANCE DU 11 NOVEMBRE 1998 (APRÈS-MIDI)
OGGETTO N. 198/XI Iniziativa per lo sfruttamento commerciale di
un'acqua minerale nella vallata di Cogne. (Interpellanza)
Interpellanza Considerato che nel giugno 1995 l'allora Assessore
regionale all'Industria aveva dichiarato che lo sfruttamento
commerciale di un'acqua minerale nella vallata di Cogne era un'idea
imprenditoriale valida e da approfondire;
Preso atto della delibera nr. 2839 del 24 agosto 1998 con la
quale la Giunta regionale ha dato il suo parere favorevole alla
società "Société du Paradis" per il permesso di ricerca di acqua
minerale nel Comune di Cogne;
Venuto a conoscenza di alcune perplessità recentemente sollevate
al riguardo da alcuni abitanti del Comune di Cogne, relative ad
eventuali ripercussioni di tale iniziativa industriale
sull'attività turistica del comune stesso;
Ritenuto opportuno, al fine di eliminare qualsivoglia dubbio o
perplessità, essere messi a conoscenza delle reali ripercussioni,
positive o negative, che tale iniziativa industriale potrebbe avere
sul comprensorio di Cogne;
I sottoscritti Consiglieri regionali
Interpellano
La Giunta regionale per sapere:
1) quali sono i motivi che hanno procrastinato per tutto questo
tempo (dal 1995 ad oggi), la decisione di autorizzare la ricerca di
acqua minerale;
2) se ad oggi sono state sostenute delle spese da parte della
Giunta regionale per l'operazione in oggetto e quali sono e se ne
sono previste in un prossimo futuro;
3) se la Giunta regionale è a conoscenza delle perplessità
richiamate in premessa e quali sono le sue considerazioni;
4) quali sono gli intendimenti della Giunta regionale in merito
a tale iniziativa e quali sono i tempi e le modalità previsti.
F.to: Lanièce - Viérin M. - Comé
Président La parole au Conseiller Lanièce.
Lanièce (Aut) Oggi è la giornata delle acque minerali. Con
quest'interpellanza abbiamo portato in aula un altro problema che
riguarda l'acqua minerale nel Comune di Cogne. Questo problema era
stato sollevato dal sottoscritto nel 1995, quando ero venuto a
conoscenza dell'esistenza di una società, Sorgenti del Gran
Paradiso, che aveva presentato domanda presso Finaosta per ottenere
un finanziamento, allo scopo d'imbottigliare dell'acqua
minerale.
L'allora Assessore Mafrica aveva detto che l'idea
imprenditoriale era valida, ma che si doveva verificare la
situazione con la Finaosta anche alla luce dei finanziamenti
richiesti.
A distanza di 3 anni leggiamo sugli organi d'informazione che
c'è stato un ulteriore passo in avanti, che è cambiata la società
perché presumo che la società sia diversa, si chiama ora Société du
Paradis, e che c'è stata una delibera della Giunta regionale che
accoglie l'istanza della Société du Paradis per ottenere il
permesso di ricerche di acqua minerale nel Comune di Cogne.
Alla luce di questa novità ci siamo preoccupati di sottoporre la
nuova situazione, che si è creata, all'attenzione del Consiglio,
per avere delucidazioni dallo stesso Assessore, tenuto conto di
diversi fattori. Innanzitutto vorremmo capire per quale motivo, se
nel 1995 la ricerca di acqua minerale a Cogne era considerata
valida, sia passato tanto tempo da un passo ulteriore, come sembra
sia quello che è avvenuto ultimamente; poi vorremmo conoscere le
spese che sono state affrontate dalla Regione, qual è la situazione
attuale, quali sono gli intendimenti dell'Assessorato in merito a
quest'iniziativa imprenditoriale; infine per sapere quali sono le
considerazioni in merito ad alcune perplessità che sono state poste
a nostra conoscenza da parte di alcuni abitanti del Comune di
Cogne, i quali sono preoccupati che quest'attività possa portare
dei danni al turismo perché producendo acqua minerale ci sarà un
certo traffico sul percorso stradale, traffico che potrebbe
causare, nel periodo turistico, eventuali "danni" al turismo.
Ovviamente noi abbiamo raccolto queste perplessità e le
rivolgiamo all'Assessore, per sapere se ha fatto anche alcune
considerazioni in merito alle stesse. Poniamo anche un'altra
domanda, che non è stata messa nell'interpellanza e alla quale
l'Assessore, se ritiene opportuno, ci darà la risposta, ovvero se
su questo problema è stata interpellata la comunità locale per
sapere qual è la posizione dello stesso comune, se c'è una
disponibilità piena nei confronti di questa iniziativa o com'è la
situazione.
Penso di aver illustrato brevemente il contenuto
dell'interpellanza, attendiamo la risposta dell'Assessore per poi
ribattere.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Come ricordava il Consigliere Lanièce, il
problema legato allo sfruttamento commerciale di un'acqua minerale
a Cogne era già stato affrontato nel 1995, e proprio in questa sede
si era convenuto sia da parte dell'allora Assessore, che da parte
dell'interrogante, il Consigliere Lanièce anche in quell'occasione,
dell'opportunità di andare a uno sfruttamento di quest'acqua.
Dal 1995 ad oggi cosa è successo? Innanzitutto, lo diceva il
Consigliere Lanièce, è cambiata la società nel senso che le
Sorgenti Gran Paradiso, che avevano avviato un'opera di ricerca per
quanto riguarda l'acqua - e a questo proposito era stata loro
concessa la possibilità di operare nel Comune di Cogne per la
ricerca dell'acqua stessa e per avere le necessarie autorizzazioni
per utilizzare l'acqua in questione - avevano predisposto un piano
imprenditoriale, che prevedeva anche la costruzione di uno
stabilimento nel Comune di Cogne.
A questo proposito, in un primo tempo si pensava allo
stabilimento Coros, poi a un'area differente, ma in buona sostanza
questo progetto non era andato in porto in quanto il progetto
imprenditoriale aveva alcuni limiti, nel senso che nella sua
valutazione Finaosta rilevava che: il progetto industriale si
rivolgeva ad un unico cliente, con un rischio legato a questo
fatto, la redditività dell'iniziativa era di conseguenza da
approfondire e il tutto si presentava sotto l'aspetto di un
altissimo rischio finanziario.
Di qui la richiesta della Finaosta di avere ulteriori
delucidazioni sul piano industriale. Si è arrivati al 1996 con una
lettera della Società Sorgenti Gran Paradiso, in cui si dichiarava
di rinunciare al progetto stesso.
Successivamente, come viene ricordato anche nell'interpellanza
che stiamo discutendo, nel mese di agosto del 1998 è stata concessa
a una nuova società, la Société du Paradis, la possibilità di
effettuare la ricerca sempre nella stessa zona, per quanto riguarda
quest'acqua minerale. Quindi dal 1995 ad oggi c'è stato questo
rallentamento proprio perché la società interessata ha rinunciato e
c'è una nuova società che inizia adesso con il decreto del
Presidente della Giunta, che assegna la concessione per la ricerca
sull'acqua.
Le spese che sono state sostenute da parte della Giunta
regionale per l'operazione, la Regione non ha sostenuto spese sia
per quanto riguarda spese di competenza dell'Ufficio miniere, sia
per quanto riguarda altri tipi d'intervento, quindi fino ad oggi
non ci sono stati esborsi regionali rispetto a questo.
Va detto anche che da parte della Société du Paradis non è stato
presentato un piano industriale alla Regione, né alla Finaosta né
all'Assessorato all'industria, quindi da questo punto di vista non
ci sono dati per fare delle valutazioni. Questo lo dico perché la
cosa si collega anche al punto successivo, quello delle perplessità
della popolazione.
A questo riguardo c'è da dire che rispetto alla ricerca e
all'iniziativa industriale c'era un parere favorevole del Comune di
Cogne, ho sentito ultimamente il sindaco che mi ha confermato
questo loro orientamento positivo.
È altrettanto vero che una valutazione specifica dell'impatto di
questa iniziativa lo si può fare nel momento in cui si sa qual è
l'iniziativa, quali sono i volumi di acqua che deve essere
trasportata, perché il Consigliere Lanièce ricorda che una delle
ipotesi che era stata fatta negli anni scorsi era quella di
utilizzare il trasporto notturno per evitare un impatto di tipo
turistico, perché indubbiamente questo problema può esserci.
Da questo punto di vista la questione va vista in relazione a un
progetto industriale; occorre capire quali sono le iniziative
dell'imprenditore, quali sono i volumi di acqua che viene
utilizzata; di conseguenza si tratterà di valutare sulla base di
questi dati anche l'impatto di un'iniziativa di questo genere.
Président La parole au Conseiller Lanièce.
Lanièce (Aut) Prendiamo atto della risposta fornitaci
dall'Assessore.
Il fatto che non ci sia nessun piano industriale è una cosa che
ci lascia un po' perplessi; non appena tale piano sarà presentato
sarebbe opportuno che questo diventasse oggetto di una discussione
nella commissione competente, poiché per fare delle valutazioni più
precise in merito alle nostre domande e per sentire la risposta
dell'Assessore, occorre essere di fronte a un piano
industriale.
Quindi invitiamo l'Assessore, non appena avrà il piano
industriale, a portarlo nella commissione competente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK