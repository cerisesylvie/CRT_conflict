Consiglio Regionale della Valle d'Aosta - Oggetto del Consiglio n. 2956 del 19 settembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2956 del 19 settembre 2007 - Resoconto
OGGETTO N. 2956/XII - Riconduzione ad un'unica gestione di
tutte le attività inerenti la Casa da gioco di Saint-Vincent.
(Interrogazione)
Interrogazione
Constatato che lunedì 3 settembre u.s. è stato effettuato
l'ennesimo sciopero alla Casa da gioco di Saint-Vincent, da parte
degli impiegati tecnici dei giochi francesi, che si sono astenuti
dal lavoro dalla mezzanotte del 2/9 alla chiusura del 3/9;
Verificato che le motivazioni delle sciopero possono essere
ricondotte a mancanza di strategie per recuperare la diminuzione
della clientela cosiddetta vip e più in generale sulle prospettive
future del Casinò, al quale la diminuzione di quel tipo di
clientela ha portato una non indifferente diminuzione degli
introiti, sia per la Casa da gioco che per gli impiegati
tecnici;
Considerato che in questi mesi in tutte le audizioni volute
dalla IV Commissione consigliare è stato richiesto dalla stessa al
Consiglio di Amministrazione della Casinò s.p.a. di presentare sia
la bozza di nuovo disciplinare che il documento predisposto dal
comitato strategico;
Accertato che la gestione della ristorazione e di altri
servizi all'interno della Casa da gioco assegnati alla STV crea
confusione, conflitti di competenze e la conseguente perdita di
clienti;
il sottoscritto Consigliere regionale
Interroga
l'Assessore competente per conoscere:
1) le decisioni prese al fine di ridurre la conflittualità
nella casa da gioco;
2) se esistono strategie per impedire l'ulteriore diminuzione
e la perdita di clienti;
3) se non ritiene opportuno ritornare ad una unica gestione
di tutte le attività inerenti la Casa da gioco per eliminare
incomprensioni, conflitti di competenza, e un'immagine negativa
della stessa.
F.to: Bortot
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- L'interrogazione riprende una serie
di fatti che sono stati proposti dai nostri organi di stampa e che
riguardano delle vicende sindacali avvenute il mese di agosto, che
sono state oggetto di situazioni il mese di agosto.
Il 23 agosto, per la precisione, la delegazione del reparto
"roulette francese" scriveva all'azienda una lettera nella quale
venivano espresse le preoccupazioni dei lavoratori del reparto
"roulette francese" per il calo di introiti determinatosi nel
periodo di ferragosto nell'area riservata al cosiddetto "privé". Al
tempo stesso veniva programmato uno stato di agitazione. In data 26
agosto 2007, dopo un week-end particolarmente negativo, la
delegazione chiedeva un incontro per il 28 agosto 2007. In data 27
agosto 2007 l'azienda convocava per il giorno 4 settembre la
delegazione; la dilazione temporale era legata sia alla necessità
di portare al confronto sindacale i dati riferiti all'intero mese
di agosto, sia la necessità di organizzare le agende di tutti i
rappresentanti aziendali di cui era richiesta la presenza. In data
28 agosto 2007 la delegazione sindacale chiedeva di anticipare
l'incontro al 30 agosto. In data 29, l'azienda, pur esprimendo
comprensione per il senso di urgenza della delegazione, confermava
sia la convocazione per il giorno 4, sia una precedente
convocazione per il giorno 5, legata ad una discussione già avviata
sul modello di gestione dei lavoratori del reparto. In risposta, la
delegazione proclamava lo sciopero del 3 settembre dalla mezzanotte
alla chiusura della sala giochi, la cui causa immediata e diretta è
stata in definitiva la semplice dilazione dell'incontro richiesto.
Tutto ciò premesso, con riferimento all'oggetto, per ogni punto
dell'interrogazione precisiamo quanto segue. Prima di entrare nel
merito, come vede, collega Bortot, c'è uno scambio fitto fra
azienda e sindacato su dei temi particolarmente importanti.
Nella prima domanda mi si chiede:
"le decisioni prese al fine
di ridurre la conflittualità nella casa da gioco"
; già tutta
questa trattativa dimostra in qualche modo la voglia di discutere e
di confrontarsi, l'incontro delle delegazioni è avvenuto il 4, il 5
e il 7 settembre. Nell'incontro del 4 sono stati trattati temi
relativi all'andamento commerciale ed operativo e per l'azienda
erano presenti il Presidente Martini, l'Amministratore delegato
Chatel, il Direttore stampa Fiore, il Direttore giochi Romano, il
Direttore del personale Buat, e il responsabile dei giochi francesi
Damé; quindi c'erano tutte le persone che hanno attualmente delle
responsabilità nell'ambito della casa da gioco. Nel corso
dell'incontro l'azienda ha raccolto le preoccupazioni dei
lavoratori sul fatto che il calo di introiti potesse essere dovuto
al disimpegno aziendale nelle attività promozionali rivolte alla
clientela di fascia alta, al tempo stesso i lavoratori hanno
stigmatizzato il fatto che tale situazione ha determinato e
determina una riduzione dei benefici economici dei lavoratori
legato all'elargizione di mance da parte dei clienti. In risposta
alle sollecitazioni sindacali, l'azienda ha confermato che mentre
continua ad essere forte e consistente la difesa della clientela
tradizionale, in particolare di fascia alta, sono in corso
investimenti per l'acquisizione di nuova clientela attraverso la
diversificazione dell'offerta di intrattenimento, rinnovazione dei
prodotti di giochi offerti, ampliamento e miglioramento
dell'offerta di giochi elettronici. L'azienda ha poi offerto un
quadro sintetico delle iniziative volte allo sviluppo commerciale
ed ha esposto i dati dell'andamento degli introiti. Per quanto
riguarda gli aspetti economici è stata avviata una trattativa sulla
rivendicazione del reparto e si sono svolti quei due incontri: il 5
e il 7 settembre. La trattativa è ancora in corso e per l'azienda è
condotta dalla Direzione del personale e dalla Direzione
giochi.
La seconda domanda chiede:
"se esistono strategie per
impedire l'ulteriore diminuzione e la perdita di clienti"
; gli
introiti lordi al mese di agosto sono stati 79,266 milioni con una
flessione di poco più dell'1% rispetto allo stesso periodo del
2006, e una flessione delle presenze che è inferiore all'1%. La
differenza assoluta di 1 milione di euro è tuttavia recuperabile
nel periodo settembre-dicembre sulla base dell'andamento degli anni
precedenti. L'attesa è quindi un risultato in linea per il 2006 e
di questo credo anche il Consigliere Bortot abbia potuto vedere le
notizie stampa che sono state date in merito. In questo quadro va
registrato il calo degli introiti della "roulette francese" (50%)
di agosto, in particolare per quanto riguarda il "privé" i clienti
potenzialmente interessati sono stati 511, mentre nell'agosto 2006
sono stati 594. Le presenze, 2.656 e 3.041 in agosto, nel 2006,
l'anno precedente; il denaro cambiato ha registrato una flessione
del 34% dovuta per il 92% all'area cliente "Club 6", che sono i
clienti "top". Tale andamento è legato ad episodi molto
circostanziati, relativi alla gestione di alcuni clienti di fascia
alta presenti nel 2006 e che non hanno potuto essere presenti nel
2007 per ragioni diverse che vanno dai problemi di salute a
problemi di esposizione finanziaria. Nonostante il calo degli
introiti nel "privé", il reparto "roulette francese" ha registrato
nel mese di agosto un incremento degli introiti sul 2006 del 18%.
Sempre nel mese di agosto gli introiti complessivi del casinò sono
stati di 11,628 milioni di euro, pari a un incremento del 5,6%
rispetto al 2006. Calcolo a voce, perché comunque sono dei segnali
che possono essere anche analizzati positivamente. In generale
l'azienda ha nel 2007 incrementato del 20% rispetto al 2006 gli
investimenti commerciali rivolti alla clientela, portando a 14,720
milioni, pari all'82% del totale; la parte rimanente del budget è
destinata ad iniziative promozionali e a manifestazioni di
prestigio. Il programma è stato riqualificato, a partire
dall'introduzione di un nuovo premio di prestigio dedicato al
settore della radiofonia, è appena finito ed è andato molto bene.
Inoltre sono partiti i lavori per il miglioramento dell'arredo
esterno, sono stati incrementati i servizi miniclub e le
opportunità di gioco, "area slot" esterna. Dal punto di vista
dell'innovazione dell'offerta, oltre all'introduzione del nuovo
gioco "Texas Hold'em", l'azienda è con il 2007 presente nel
segmento di mercato strategico del gioco online con proposta
controllata "4 Games", nata da una "joint venture" con
"Cogetech".
Se
"... non ritiene opportuno ritornare ad una unica gestione
di tutte le attività inerenti la Casa da gioco per eliminare
incomprensioni, conflitti"
... l'azienda intende certamente
raccogliere le sollecitazioni per un miglioramento della gestione
della casa da gioco che va resa più semplice e flessibile. Al tempo
stesso sono necessari interventi urgenti che adeguino l'offerta di
gioco alla domanda dei clienti, progetti in tal senso sono
contenuti nel piano strategico dell'azienda e su tali progetti sarà
certamente necessario o, per certi aspetti, determinante un
confronto con le organizzazioni sindacali.
Al riguardo, Consigliere Bortot, le dico anche... non so se ha
avuto modo di vedere, che c'è da parte dei sindacati dei giochi
americani una proposta molto importante che merita di essere
analizzata, assolutamente nuova e innovativa, perché propone delle
cose che mai erano state proposte. Non voglio dire che è tutto
bene, voglio dire che sono nuove. In particolare nell'ambito di
questa attività una migliore flessibilità della gestione
dell'orario di lavoro, una revisione degli organici nella quantità
e mix contrattuale, l'introduzione di un sistema a gettone unico e
del ticket in "area slot", ovviamente un'attività che si concentri
sulla clientela ordinaria, quindi da questo punto di vista il
mantenimento nell'ambito delle novità di un'importante clientela
tradizionale - quindi non c'è una velleità di diminuire a tutti i
costi il casinò -, una significativa innovazione del prodotto con
la revisione di minimi e massimi e l'incremento dei tavoli di
maggior successo tipo il "punto e banco"; però, come sapete, il
"punto e banco" è un gioco che produce poche mance - in teoria non
dovrebbe neanche produrle essendo un gioco alla pari -, quindi
sotto alcuni aspetti, con il meccanismo delle mance, gli impiegati
chiedono delle alternative per potersi occupare di giochi che hanno
una produttività della casa da gioco, ma non per i croupiers.
Come vede, Consigliere Bortot, c'è un'attività importante che
merita un certo lasso di tempo, ma anche di buona volontà e onestà
intellettuale da parte di tutti.
Président
- La parole au Conseiller Bortot.
Bortot (Arc-VA)
- Assessore Marguerettaz, è vero tutto
quello che lei ha riferito, però c'è una conflittualità permanente
all'interno del casinò, dovuta ad una crisi di identità della
gestione che non si può ricondurre esclusivamente alla trattativa,
ma alle strategie, perché è vero che i croupiers dei giochi
francesi hanno posto il problema anche con lo sciopero della
riduzione delle mance, ma è anche vero che hanno posto problemi
riguardo "chi fa... cosa", chi si prende responsabilità e quali
strategie vengono intraprese per sistemare la casa da gioco e
soprattutto la crisi di identità, perché una parte dello sciopero è
riferito a crisi di identità sulle persone che gestiscono la casa
da gioco. C'è la percezione che non si sa chi comanda all'interno
della casa da gioco e, di conseguenza, il disagio che viene
sottolineato rispetto alla portata della crisi e le soluzioni che
vengono prospettate.
Vedo di entrare nel merito. Ci troviamo di fronte al quarto
sciopero, in un anno, di una parte o di tutti i dipendenti della
casa da gioco...
(interruzione dell'Assessore Marguerettaz, fuori
microfono)
... sì, ma... Assessore, può anche darsi che non abbiano voluto
calcare la mano. Sono anche d'accordo con quella parte di
dipendenti che nemmeno lo volevano fare lo sciopero, è vero anche
questo; poi c'è stata una radicalità, ma la radicalità - ripeto - è
dovuta al disagio che viene percepito continuamente da troppo
tempo.
Quando solleviamo il problema della "STV", c'è... non dico un
conflitto, ma ci sono incomprensioni sui ruoli e i comportamenti
tra le due società, incomprensioni che si riversano sulla gestione
e sulla qualità del trattamento che deve essere erogato ai clienti
della casa da gioco; non è un problema da poco, lo abbiamo già
sollevato diverse volte: "chi fa... chi"... Ci troviamo - lo
abbiamo detto in commissione - ad un Consiglio di amministrazione
assente, il Presidente del Consiglio di amministrazione non può
presentarsi a Saint-Vincent due volte al mese, delegare a un
personaggio che più che fare riferimento al Consiglio di
amministrazione, fa riferimento a personaggi esterni alla casa da
gioco... queste cose non possiamo più nasconderle! Quando erano
marginali, facevano parte fisiologica di un modo di fare...
clientelismo..., di esercitare del potere su tutti i settori della
vita pubblica ed economica della nostra regione. Adesso questo tipo
di intervento diventa pesante, occorre metterci le mani, non
possono essere dismissioni di dipendenti professionalizzati e
qualificati e assunzione di personale che non conosce la casa da
gioco, perché va ulteriormente ad aggravare questa crisi di disagio
e di gestione. Non è venendo incontro alla parte economica di
perdita di introiti da parte dei croupiers che si risolve il
problema. C'è una crisi di identità all'interno della casa da
gioco, poi ne riparleremo con la risoluzione, in fase di
discussione del bilancio.
Sollecitiamo quindi nuovamente il Governo a mettere le mani su
questa difficoltà, su questa mancanza da parte di chi lavora
all'interno della casa da gioco, difficoltà ad identificare chi
decide "chi fa... cosa", perché il rischio è che ci siano spinte
contrapposte corporative e soprattutto vengano prese decisioni
extra Consiglio di amministrazione, extra Governo regionale ed
extra Consiglio regionale, con grave aggravamento della situazione
gestionale all'interno della casa da gioco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK