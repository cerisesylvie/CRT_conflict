Consiglio Regionale della Valle d'Aosta - Oggetto del Consiglio n. 1352 del 8 giugno 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1352 del 8 giugno 2005 - Resoconto
OGGETTO N. 1352/XII - Campagna di prevenzione del fumo.
(Interrogazione)
Interrogazione
Richiamata la precedente iniziativa presentata in data 25
febbraio 2004;
Tenuto conto dei dati emersi dall'Atlante della mortalità in
Valle d'Aosta 1980/2003;
Tenuto conto altresì dei dati ISTAT del 2002 in base ai quali
vi è stato un leggero incremento dei fumatori in Valle a fronte
invece di una leggera flessione a livello nazionale;
Rilevato che la scienza ha ormai dimostrato in modo
inequivocabile quali danni siano determinati dall'uso e dall'abuso
di fumo, portando a considerare il tabagismo come una vera e
propria dipendenza;
Sottolineata l'importanza e la necessità di attuare sempre
più iniziative di informazione e di prevenzione del
fenomeno;
I sottoscritti Consiglieri regionali
Interrogano
L'Assessore competente per conoscere:
1) qual è la sua valutazione in merito a questi dati che
confermano in Valle un aumento dei fumatori e di conseguenza un
aumento della mortalità dovuta alle malattie fumo
correlate;
2) quali sono le iniziative già poste in essere o che lo
saranno a breve per informare la popolazione e per sostenere le
persone che intendono smettere di fumare, invitando l'Assessorato a
far sì che queste iniziative di prevenzione siano il più possibile
ramificate su territorio in modo da coinvolgere e sensibilizzare la
maggior parte dei valdostani, incentrando l'attenzione soprattutto
sui giovani.
F.to: Lanièce - Stacchetti - Viérin Marco - Comé
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Ringrazio il collega Lanièce per aver posto il
problema del fumo. Si parla spesso di agenti patogeni, di cause che
possono interagire con la nostra salute e spesso non si parla a
sufficienza di una causa certa, che è il fumo di sigaretta.
Il fumo è, da tutte le fonti scientifiche, ormai ritenuto
colpevole di circa il 96% dei tumori polmonari e di tante altre
malattie fumo-correlate, come bronchiti, crisi asmatiche, quindi
una premessa per dire che è un problema che dobbiamo tenere sempre
ben presente perché non affrontarlo vuol dire provocare dei decessi
in più. Nell'interrogazione si sottolinea come il fumo sia
aumentato anche nella nostra regione; qui ci sono dati che si
rincorrono fra statistiche nazionali e il nostro rapporto, che
forse oggi non potremo presentare e in cui ci sono presenti dati
interessanti. È giusto quello che è riferito, che dal 1993 in poi
c'è stato un forte aumento di fumo in Italia e anche in Valle,
soprattutto fino al 2002, anno in cui sembra invece che i fumatori
siano passati dal 27,6% al 26,2% fino a tutto il 2003, e anche i
dati dei primi mesi 2004 ci fanno prevedere una diminuzione.
In modo molto illuminato il Ministro Sirchia aveva introdotto
nel 2003 la legge contro il fumo nei locali pubblici: questo è
stato un aiuto importante perché la gente ha percepito che questa
non è una legge repressiva, ma una legge che impone stili di vita
per un maggior benessere delle popolazioni. Anche in Valle le
percentuali sono rispettate e negli ultimi 2 anni c'è stata una
diminuzione dei fumatori. Le anticipo qualche dato del nostro
rapporto, rapporto che dovevamo presentare oggi, riferito a 23 anni
di cause di morte in Valle d'Aosta, diviso in due periodi e per due
distretti; cito un dato significativo relativo all'area della
Valdigne, che è l'area in cui ci sono minori malattie polmonari per
gli uomini e le maggiori malattie polmonari per le donne, e questo
sta a dimostrare che in alcune aree - soprattutto suburbane - della
nostra regione la pratica del fumo nelle donne è emergente, quindi
ci fa ancora avere dei risultati di fumatori in aumento.
Passando alla questione importante che è richiesta
nell'interrogazione, cioè cosa stiamo facendo di fronte a questo
problema: un giornale inglese citava, 2 anni fa, che se le campagne
antifumo non sono giunte a un risultato positivo, è dovuto al fatto
che categorie importanti non le avessero promosse al loro interno,
e faceva riferimento ai medici, agli insegnanti e ai politici. Se
non ci sono delle forme di prevenzione che una categoria fa sua e
impone ai suoi iscritti, soprattutto per queste categorie che hanno
una rilevanza sociale, non possiamo pensare che una campagna sul
fumo si affermi.
Fra le iniziative che abbiamo portato avanti, in questi anni con
l'ASL abbiamo concluso l'altro giorno "Chi si ferma è perduto",
cioè stili di vita corretti, nell'ambito del progetto "Ospedali
senza fumo" e di queste iniziative per categoria e per luogo che
sembrano ormai le più significative. Comunque, dicevo, l'ASL ha
promosso l'iniziativa "Ospedali senza fumo" che aderisce alla rete
nazionale degli "Health Promoting Hospitals" per trasformare gli
ospedali da luoghi esclusivamente di cura a luoghi di promozione
della salute. Negli ultimi 3 anni sono state realizzate notevoli
attività di promozione; in ospedale e nei distretti ci sono
manifesti, direi quasi una mostra continua. Nel 2002 è stato
attivato negli ambulatori dell'ospedale un ambulatorio per la
disassuefazione al fumo utilizzando dei volontari della Lega
italiana per la lotta contro i tumori, cioè un ambulatorio in cui
si dovevano presentare i fumatori incalliti e venivano presentati
degli itinerari per la disassuefazione dal fumo; però questo
ambulatorio non ha avuto una grande utenza.
Sono state fatte, lo scorso anno, delle inchieste: ne cito una
in particolare, portata avanti dagli studenti dell'Istituto
Magistrale "Maria Adelaide" di Aosta, mediante questionari,
somministrazione di domande e di inchieste alla popolazione,
soprattutto rivolte ad un'indagine sul fumo e comportamento nei
luoghi pubblici. La scuola è da sempre al centro delle nostre
iniziative di prevenzione, sono stati fatti diversi corsi
scolastici; come si sa, l'autonomia scolastica prevede che ogni
istituto si "disegni" questi percorsi. Sono stati fatti 4-5
percorsi fra i 2003 e il 2004, addirittura nel 2004, a maggio,
nella Biblioteca regionale è stata preparata la mostra "Immagini
filtrate", con cui si voleva porre in modo rilevante il rischio del
fumo. Sono stati fatti questi corsi per categoria e per luogo, sono
stati fatti 2 corsi per la disassuefazione dei dipendenti di
aziende in collaborazione con la Lega; abbiamo propagandato due
giornate nel 2004 e quest'anno lo scorso lunedì, con varie
scolaresche invitate proprio sulla giornata mondiale senza
tabacco.
In futuro sicuramente dobbiamo proseguire queste attività, ma
bisogna orientarle verso il territorio, verso realtà più
circoscritte, come tutta la nostra politica di prevenzione che
vuole rivolgersi al territorio, ai distretti, in modo che divengano
un centro di prevenzione. Come pure implementare queste iniziative
attraverso aziende o categorie, come ad esempio: le associazioni
sportive, i gruppi di volontari, perché attraverso queste le
persone aderiscono più facilmente e danno maggiori risposte,
proponendo sempre più degli stili di vita sani come base per la
prevenzione e soprattutto per il mantenimento della salute. Al
tempo stesso continuare una politica molto attenta nei luoghi
pubblici, che siano veramente luoghi resi liberi dal fumo, come
prevede la legge.
Président - La parole au Conseiller Lanièce.
Lanièce (SA) - Prendiamo atto con soddisfazione della risposta
dell'Assessore, che evidenzia la volontà dell'Amministrazione
regionale di seguire con attenzione il problema del fumo, una delle
cause maggiori del tumore polmonare e di altre malattie correlate.
È giusto che ci sa da parte dell'Assessorato la volontà di rendere
consapevoli i Valdostani sui rischi che porta il fumo, non solo il
fumo attivo, ma anche il fumo passivo, di chi sta vicino a chi
fuma. Infatti, nella precedente interrogazione che avevo presentato
lo scorso anno, si parlava anche del problema delle famiglie dei
fumatori, dove i bambini hanno grossi problemi.
Occorre sicuramente non solo monitorare in continuazione il
problema, infatti l'iniziativa è nata proprio alla luce dei dati
che sono stati indicati nell'"Atlante sulla mortalità" che verrà
discusso oggi o il prossimo Consiglio, in cui si evidenziava che i
decessi collegati al fumo sono in aumento in questo periodo
considerato dall'Atlante. La cosa importante è non solo fare un
monitoraggio completo e continuo sui dati riguardanti questo
fenomeno, come altri che riguardano la sanità, ma soprattutto porre
in essere quelle azioni di prevenzione mirate e importanti.
Noi, spesso, per tanti fenomeni e per tanti problemi facciamo
parecchia prevenzione all'USL, alla Regione, ma questa prevenzione
è collegata spesso con le cosiddette "campagne nazionali"; allora
l'invito che ho fatto in precedenza all'Assessore e che ora gli
riformulo è quello di farci, noi, portatori di giornate valdostane
che possono riguardare il fumo, la droga, altre cose, ma
l'importante è che siamo noi ad attivarci e soprattutto che si
scenda sul territorio - come lei diceva -, quindi orientarsi verso
i distretti, coinvolgere tutte le persone, perché il rischio
attuale è fare prevenzione verso quelle persone che hanno una cura
del proprio corpo. Molte volte ci sono delle persone, degli
ambienti del territorio che non sono a conoscenza di questa
attività, e lì forse noi potremmo aiutare ancora di più a difendere
i loro interessi, perché potremmo permettere loro di curarsi in
tempo; quindi è proprio cercare di andare sul territorio, nei
paesi, e far sì che questa prevenzione diventi una cosa di massa
che colpisca tutti in senso positivo, in modo che tutti siano
consapevoli dei rischi derivanti dal fumo... questo vale per il
fumo, per la droga, per l'alcol...
Radicare sul territorio la prevenzione è l'obiettivo che, come
"Stella Alpina", chiediamo all'Assessore di perseguire, obiettivo
che dalla risposta mi pare l'Assessore condivida pienamente, e
soprattutto staccarsi dalle solite giornali nazionali. Quello ben
venga, perché c'è un impatto mediatico..., però facciamoci anche
noi portatori di iniziative nostre, che si rivolgano a tutta la
popolazione, che permettano ai Valdostani di essere consapevoli dei
rischi che possono colpire la loro salute. In questo modo faremo
qualcosa di positivo per i Valdostani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK