Consiglio Regionale della Valle d'Aosta - Oggetto del Consiglio n. 1879 del 9 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1879 del 9 marzo 2016 - Resoconto
OGGETTO N. 1879/XIV - Interpellanza: "Iniziative poste in
essere per consentire ai giovani agricoltori di beneficiare dei
fondi Ismea".
Follien (Presidente) -
Punto n. 27 dell'ordine del
giorno. Per l'illustrazione, la parola al Consigliere Grosjean.
Grosjean (UVP) -
Qualche giorno fa, leggendo di quello
che succede in agricoltura, mi capita di imbattermi in un articolo
appena uscito, che dice: "Lavoro, i giovani scoprono l'agricoltura.
In arrivo 160 milioni di fondi tramite l'ISMEA e la Bei".
L'interpellanza è molto semplice, volevamo capire cosa arriverà
in Valle d'Aosta di questi fondi o cosa è stato fatto
eventualmente, o cosa si intenda fare per portare in Valle d'Aosta
una piccola quota di questi fondi che vengono messi a disposizione
dal Ministero, dalla Comunità europea tramite la Banca europea, per
i nostri agricoltori.
Presidente -
Per la risposta, la parola all'Assessore
Testolin.
Testolin (UV) -
Risponderò complessivamente alle tre
questioni poste all'interno dell'interpellanza, per fornire le
indicazioni in merito alla questione sollevata. Una risposta
complessiva ai tre punti che permetta di inquadrare un po'
l'oggetto del disquisire.
Le misure messe in campo dal piano giovani, dal Ministero delle
politiche agricole e forestali con il supporto di ISMEA (Istituto
dei servizi per il mercato agricolo alimentare), riguardano
complessivamente effettivamente 160 milioni di euro, che si
articolano fondamentalmente in tre linee di investimento: un fondo
da 20 milioni di euro di
private equity
per supportare la
nascita e lo sviluppo di
startup
nel settore agricolo, per
un massimo di 4,5 milioni di euro a progetto; 60 milioni di euro
per l'insediamento di giovani agricoltori erogabili tramite mutuo a
tasso agevolato, della durata massima di trent'anni, per i quali
sarà aperto da ISMEA un bando nelle prossime settimane; 80 milioni
di euro destinati agli investimenti effettuati da giovani
imprenditori agricoli.
In particolare, in riferimento agli aiuti per gli investimenti
effettuati da giovani agricoltori, si segnala come il decreto
ministeriale dello scorso 18 gennaio - al quale fanno riferimento
gli articoli sulle testate giornalistiche, probabilmente sulle
quali anche il collega ha visto la notizia - pubblicato in data 17
febbraio sulla Gazzetta Ufficiale, definisca quali beneficiari alle
misure di sostegno le micro, piccole e medie imprese che subentrino
nella conduzione di un'intera azienda agricola costituita da non
più di sei mesi, amministrata e condotta da un giovane di età
compresa tra i diciotto e i quarant'anni, o a imprese che
presentino progetti per lo sviluppo e il consolidamento di
iniziative nei settori della produzione, della trasformazione e
commercializzazione di prodotti agricoli attivi da almeno due anni
alla data di presentazione della domanda.
Le agevolazioni indicate da tale decreto consistono nella
concessione per aziende condotte da giovani tra i diciotto e i
quarant'anni di mutui agevolati ad un tasso pari a zero, della
durata minima di cinque anni e massima di dieci anni, quindici se
le iniziative sono nel settore della produzione agricola primaria,
comprensiva del periodo di preammortamento e di importo non
superiore al 75 percento delle spese ammissibili, destinati a
progetti con investimenti non superiori a 1,5 milioni di euro
cadauno. Alla luce di quanto riportato nel decreto, pertanto, tali
agevolazioni risultano assolutamente applicabili anche alla realtà
regionale, fermo restando il rispetto dei requisiti d'accesso che
sono stati evidenziati sopra. Si sottolinea come al momento non sia
ancora possibile presentare le domande di accesso alle agevolazioni
previste dal decreto, in quanto per ciò occorrerà attendere
l'approvazione da parte dei Ministeri competenti delle istruzioni
applicative che ISMEA presenterà loro, come previsto dall'articolo
14 del decreto ministeriale di cui sopra. Tali istruzioni sono
volte a definire i criteri, le modalità di presentazione delle
domande, le procedure di concessione e liquidazione di limiti
relativi agli interventi oggetto del decreto. Dopo l'approvazione
da parte dei Ministeri aventi diritto, tra cui potenzialmente anche
le aziende valdostane in possesso dei requisiti di accesso,
potranno presentare le richieste direttamente presso ISMEA.
Sarà nostra cura diffondere le informazioni presso i potenziali
destinatari, attraverso i tradizionali canali di comunicazione ed
eventualmente concordando con i CAA (Centri Assistenza Agricola),
anch'essi al momento in attesa di indicazioni più precise in
merito, ulteriori azioni mirate. Questo per dire che i 160 milioni
di euro che vengono messi a disposizione tramite ISMEA dal
Ministero, con i fondi che sono stati citati, che rappresentano,
così, d'impatto, un importo estremamente importante, ma che
riferito al territorio nazionale e con i massimali che sono stati
indicati nei decreti ministeriali, rappresentano l'opportunità per
un centinaio di aziende di poter accedere a questi fondi,
evidentemente sono dei fondi che possono e potranno venire
utilizzati anche dalle aziende agricole valdostane.
Quello che è evidente, è che l'azione messa in campo dal Governo
presuppone la necessità di interfacciarsi con un ente, che è ISMEA,
sul quale dovranno essere presentate le richieste, così come quando
i fondi sono di origine regionale o comunitaria gestite dalla
Regione, l'interfaccia è l'Amministrazione regionale. Per quanto ci
compete, e lo ribadisco, sarà assolutamente nostra premura dare le
indicazioni sulle opportunità e le possibilità di interagire e di
presentare nei termini previsti; evidentemente saranno i singoli
operatori agricoli che dovranno valutare la bontà o meno di queste
proposte, così come altre che possono arrivare anche dal mondo
privato e direzionate in questo momento di tassi particolarmente
interessanti alle aziende agricole, così come altre aziende del
tessuto produttivo regionale.
Grosjean (UVP) -
Mi fa piacere la sua risposta, anche se
l'ultimo passaggio "saranno gli operatori a valutare" mi lascia un
po' perplesso. È vero, saranno gli operatori a valutare, ma gli
daremo il giusto sostegno per eventualmente valutare tutte le
posizioni? Credo che le nostre aziende agricole non siano
strutturate per uffici e per competenze da poter eventualmente poi
ottenere questi finanziamenti. È vero che lei dice "un centinaio di
aziende a livello nazionale", però il premio massimo per un'azienda
è di 1 milione e mezzo, quindi non è detto che i finanziamenti
siano tutti da 1 milione e mezzo, potrebbero essere anche
inferiori.
Io credo che, laddove ci sono dei finanziamenti, dobbiamo
mettere in atto tutte quelle iniziative di attenzione. La nostra
agricoltura, e non solo, stenta a svilupparsi e poi magari perdiamo
delle ottime opportunità.
Quindi la ringrazio per la risposta, ma la invito a sollecitare
i suoi funzionari, i suoi dirigenti a tenere sott'occhio questa
misura, per non perdere questa opportunità qualora ci fosse la
possibilità anche per un solo giovane agricoltore valdostano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK