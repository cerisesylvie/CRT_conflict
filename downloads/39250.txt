Consiglio Regionale della Valle d'Aosta - Oggetto del Consiglio n. 2523 del 15 dicembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2523 del 15 dicembre 2016 - Resoconto
OGGETTO N. 2523/XIV - Disegno di legge: "Riconoscimento di
debiti fuori bilancio ai sensi dell'articolo 73, comma 1, lettere
a) ed e), del decreto legislativo 23 giugno 2011, n. 118
(Disposizioni in materia di armonizzazione dei sistemi contabili e
degli schemi di bilancio delle Regioni, degli Enti locali e dei
loro organismi, a norma degli articoli 1 e 2 della legge 5 maggio
2009, n. 42)".
Rosset (Presidente) -
Punto n. 4.03 dell'ordine del
giorno. Per l'illustrazione, chiede la parola il collega
Vicepresidente Farcoz, ne ha facoltà.
Farcoz (UV) -
Il disegno di legge ha la finalità di
riconoscere la legittimità dei debiti fuori bilancio derivanti da
sentenze esecutive e acquisizioni di beni e servizi effettuati in
assenza di un preventivo impegno. L'importo da riconoscere relativo
alle sentenze esecutive è pari a 72.973,87 declinati nell'allegato
A. L'importo da riconoscere relativo ad acquisizioni di beni e
servizi effettuati in assenza di un preventivo impegno è pari a 629
mila circa, declinati nell'allegato B.
L'opportunità di presentare questo disegno di legge ancora nel
2016 è dettata da un duplice ordine di considerazioni: la prima
considerazione pertiene al concetto di debito fuori bilancio
introdotto in maniera più rigorosa nella normativa regionale dal
decreto legislativo n. 118/2009, il quale trova diretta
applicazione per la nostra Regione a partire dal 2016. In
particolare, ai sensi del decreto legislativo n. 118, vengono
considerati debiti fuori bilancio anche i debiti che, pur avendo la
copertura finanziaria nell'esercizio di competenza, sono relativi
ad acquisizioni di beni e servizi in assenza di un preventivo
impegno. Come rilevato durante i lavori della commissione,
l'applicazione di questo concetto rende necessario l'adattamento di
alcune prassi amministrative così come sollecitate a tutte le
strutture dell'Amministrazione dal Dipartimento bilancio, finanze e
patrimonio dal mese di maggio 2016. I comportamenti amministrativi
si sono adeguati nel corso dell'anno e questo provvedimento
legislativo vuole essere l'occasione di chiudere un anno "ponte" di
applicazione delle nuove regole e raccogliere tutte le situazioni
ancora "ferme" presso gli uffici e quindi "non a conoscenza"
nemmeno del Dipartimento bilancio, finanze e patrimonio.
La seconda considerazione, strettamente interrelata alla prima,
deriva dal fatto che i debiti che oggi il Consiglio è chiamato a
riconoscere hanno già la relativa copertura finanziaria nel 2016,
ovvero le previsioni di bilancio già consideravano queste spese. Da
una parte, quindi, il riconoscimento di debito si limita a prendere
atto che per queste spese non è stato adottato il preventivo
impegno di spesa; dall'altra, questo riconoscimento permette
l'imputazione delle stesse spese ancora sul bilancio 2016 e
permette il pronto pagamento delle prestazioni già eseguite. Lo
slittamento al 2017 del riconoscimento di questi debiti
comporterebbe la loro imputazione al bilancio 2017, con conseguente
contrazione degli stanziamenti ivi previsti.
Presidente -
Ci sono richieste di intervento? Ha chiesto
la parola il collega Chatrian, ne ha facoltà.
Chatrian (ALPE) -
Una considerazione su questo disegno di
legge. Penso sia il secondo che affrontiamo in queste ultime
settimane, ne avevamo discusso a luglio: quando abbiamo affrontato
l'assestamento, l'abbiamo affrontato nella sua completezza. Ho
ascoltato attentamente il relatore che in maniera
soft
ci
accompagna, questo è l'anno sabbatico dove anche qualche
scaramuccia si può ancora fare, non ho colto bene questo passaggio
presso gli uffici e forse c'è persino qualche passaggio non a
conoscenza nemmeno del Dipartimento bilancio, finanze e patrimonio.
È pericolosa, collega Farcoz, la frase che lei ci ha letto perché,
non so se lei lo sa, non è così, perché sarebbe non tanto carino,
per essere eleganti.
Il fatto che si debba chiudere un anno ponte noi lo speriamo
vivamente, collega Perron, penso che sia il momento a questo punto
proprio di possibilmente creare tutte le condizioni per il 2017, in
modo che queste cose non succedano più, ma se gentilmente ci spiega
un po' meglio questo passaggio del relatore, che, secondo me, è da
sbianchettare subito e mettere fuori dalla discussione, perché se
gli uffici del Bilancio non sono a conoscenza di cosa sta
succedendo, non vogliamo creare allarmismi, ma cerchiamo subito di
voltare pagina e cambiare un po' rotta.
Presidente -
Ci sono altri interventi? Ha chiesto la
parola l'Assessore Perron, ne ha facoltà.
Perron (UV) -
Solo per ringraziare sia la commissione che
il Consiglio di aver voluto dare attuazione velocemente a questo
disegno di legge, che va a sanare molto sinteticamente una
situazione emersa, collega Chatrian, per alcune situazioni durante
l'anno. Come Assessorato, abbiamo fortemente richiamato tutte le
strutture affinché situazioni di questo genere, che consideriamo
eccezionali, non abbiano più a ripetersi e che quindi ci sia una
puntuale e perfetta organizzazione per il futuro. Da questo punto
di vista, posso affermare assolutamente che l'esatta fotografia è
monitorata puntualmente caso per caso dall'Assessorato del bilancio
e viene puntualmente riportata nell'allegato contenuto in questa
legge. Non a caso c'è ancora un emendamento che riguarda una
piccola situazione verificatasi in queste settimane che andiamo a
sanare con l'emendamento presentato in Consiglio: esattamente
quella rappresentata dall'Assessorato dell'ambiente. Con questa
situazione andiamo a sanare l'esatta fotografia di queste
situazioni.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Grazie al relatore, grazie anche
all'Assessore. Io penso, Assessore, che lei molto opportunamente
abbia ricordato una nota che abbiamo letto contestualmente con
l'approvazione dell'assestamento di bilancio, in cui si diceva: "in
via del tutto eccezionale avete un lasso di tempo per fare una
ricognizione dei debiti fuori bilancio", tenuto conto che c'è
questa normativa, che per la Regione è una novità, Assessore, ma
per gli Enti locali è una vita che viene applicata, per cui non è
un principio contabile così sconosciuto al sistema della pubblica
amministrazione regionale. Pertanto che un debito fuori bilancio,
quando ho anche le risorse ma non ho l'impegno di spesa, sia tale è
un concetto che nel resto della pubblica amministrazione, vale a
dire negli Enti locali, sono anni che viene esercitato, quindi la
mia preoccupazione è proprio questa: io vorrei che fosse il punto
finale di questo, perché non è che ogni due o tre mesi ci viene
somministrata a piccole dosi una sfilza di debiti fuori bilancio.
Possiamo capire quando c'è una causa in corso, può esserci una
vertenza legale, ma che non ci siano impegni di spesa legati
all'attività ordinaria, legata anche a consulenze o quant'altro, è
chiaro che poi la cosa è ovviamente poco comprensibile, per cui io
condivido esattamente la nota - adesso non ce l'ho dietro - che è
stata inviata dal Responsabile finanziario, Coordinatore delle
finanze a tutti dicendo che la partita si gioca in maniera diversa:
non si può continuare a spendere e poi regolarizzare. Questo è un
principio contabile che per la Regione deve valere, anche perché
non è una novità nel contesto della pubblica amministrazione.
Facciamo anche brutta figura, Assessore, perché poi lei sa che
ognuno di questi riconoscimenti di debiti fuori bilancio va
notificato alla Corte dei conti, per cui alla fine sembra che il
sistema valdostano sia un sistema che non sa quali sono le regole e
che comunque vive per una parte del discorso riferito agli impegni
di spesa e alla spesa pubblica in un contesto tutto suo: questo è
l'augurio che sia veramente l'ultimo di quelli che ci vengono
propinati.
Presidente -
Non ci sono altre richieste di intervento,
dichiaro chiusa la discussione generale. Metto in votazione
l'articolo 1 con l'emendamento n. 1 dell'Assessore Bianchi, più il
sub-emendamento n. 1 dell'Assessore Testolin. Dichiaro aperta la
votazione. La votazione è chiusa.
Esito della votazione:
Presenti: 32
Votanti: 31
Favorevoli: 24
Contrari: 7
Astenuti: 1 (La Torre)
Il Consiglio approva.
Articolo 2. Stesso risultato. Allegato A. Stesso risultato.
All'allegato B ci sono l'emendamento n. 2 dell'Assessore Bianchi e
l'emendamento n. 2 dell'Assessore Testolin, l'emendamento n. 3
dell'Assessore Bianchi, più il sub-emendamento n. 3 dell'Assessore
Testolin. Stesso risultato. Metto in votazione il disegno di legge
n. 98 nella sua complessità. La votazione è aperta. La votazione è
chiusa.
Esito della votazione:
Presenti: 31
Votanti: 30
Favorevoli: 23
Contrari: 7
Astenuti: 1 (La Torre)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK