Consiglio Regionale della Valle d'Aosta - Oggetto del Consiglio n. 3291 del 6 febbraio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3291 del 6 febbraio 2008 - Resoconto
OGGETTO N. 3291/XII - Interpellanza: "Campagna pubblicitaria
per la promozione dell'"Espace Aosta"".
Interpellanza
Premesso che:
-
dal 2000 ad oggi Finaosta S.p.a. ha investito su incarico
della Giunta regionale oltre 500 mila euro per promuovere in Italia
e all'estero l'"Espace Aosta", ossia l'area dello stabilimento
Cogne dimessa dallo stesso e ridestinata ad insediamenti
produttivi;
-
la Giunta regionale con le deliberazioni 613 e 3137 ha
assegnato all'Assessorato delle Attività Produttive la competenza
in materia di marketing territoriale;
-
in tali atti amministrativi si legge che l'Assessorato
delegato "ha dato avvio ad alcune attività volte ad innescare un
nuovo ciclo di sviluppo economico in Valle d'Aosta";
-
l'Assessorato delegato nell'ambito di tali nuove competenze
ha acquistato per una spesa complessiva di € 23.757,60 spazi
pubblicitari sulla stampa regionale da utilizzarsi entro il 30
giugno 2008;
-
alla fine del 2004 l'amministrazione comunale di Aosta
aveva espresso l'esigenza di rivedere il piano degli insediamenti
di tale area;
-
ad oggi, a lavori di costruzione degli insediamenti
pressoché ultimati, risultano esservi poche aziende interessate a
trasferire la loro attività in tale sito;
i sottoscritti Consiglieri regionali
Interpellano
il Presidente della Regione e l'Assessore delegato per
conoscere:
1) se gli spazi pubblicitari indicati in premessa sono già
stati utilizzati e quali messaggi sono stati veicolati;
2) in quali azioni e su quali aree si concretizzano le
attività poste in atto dall'Assessorato alle Attività Produttive e
quali sono i costi stimati;
3) quali azioni sono seguite alle dichiarazioni del Comune di
Aosta citate in premessa;
4) quali previsioni fanno circa l'effettivo insediamento di
attività nei nuovi capannoni realizzati nell'area dell'"Espace
Aosta".
F.to: Frassy - Tibaldi
Presidente
- La parola al Consigliere Frassy.
Frassy (CdL)
- Brevemente. L'argomento non è nuovo perché
dell'"Espace Aosta", che sicuramente dovrebbe rientrare nelle
previsioni delle deliberazioni di Giunta che sono citate nella
premessa dell'interpellanza, abbiamo avuto più modo di parlare
rispetto anche agli scarsi risultati ottenuti da quelle promozioni,
che erano state avviate per incentivare e individuare dei nuovi
insediamenti produttivi in quella che viene sintetizzata come
l'area dell'"Espace Aosta", ossia le aree dismesse dall'ex
stabilimento "Cogne" e rimesse sul mercato dall'Amministrazione
regionale. Fino a poco tempo fa, Assessore La Torre, "Finaosta" si
occupava di quelle competenze che ci sembra di capire siano state
conferite al suo Assessorato con una revisione delle deleghe che
lei gestisce nell'ambito delle attività produttive. Non abbiamo
visto ad oggi grandi risultati, ma questo può dipendere
probabilmente anche da tempi relativamente recenti con i quali sono
state conferite tali deleghe, nel senso che la prima deliberazione
citata è del 9 marzo 2007, dove fra le varie competenze c'è la cura
delle iniziative promozionali per i vari settori produttivi e il
primo atto concreto che abbiamo visto lo abbiamo visto in data 7
novembre. È una deliberazione con cui la Giunta su sua proposta
acquisisce degli spazi pubblicitari su testate editoriali regionali
per circa 23mila euro, con la possibilità di utilizzare questi
spazi entro il 30 giugno 2008. Nelle premesse però di questa
deliberazione si fa riferimento al fatto che il suo Assessorato
avrebbe dato avvio ad alcune attività - cito -
"volte a
innescare un nuovo ciclo di sviluppo economico della Valle
d'Aosta"
, finalmente ci dovrebbero essere delle nuove
iniziative! Peccato che non ne abbiamo avuto cognizione leggendo
gli atti amministrativi, ma neppure notizia essendo attenti
osservatori e lettori delle cose che accadono a livello regionale.
Di conseguenza con questa interpellanza vorremmo capire se gli
spazi pubblicitari di cui alla deliberazione di novembre sono stati
utilizzati e quali sono i messaggi che sono stati veicolati.
Vorremmo capire le attività citate nelle premesse della
deliberazione n. 3137/2007 in cosa si sono sostanziate e su quali
aree hanno avuto attuazione; vorremmo poi capire di questo "Espace
Aosta" se ci sono delle novità e ci riferiamo ai rapporti sempre
problematici con il Comune di Aosta, il cui accordo di programma
per l'ottimizzazione di quelle aree risale al lontano 1997. Ne
celebriamo il decennale con una celebrazione poco soddisfacente,
perché abbiamo avuto modo di parlarne in tempi recenti e prima
ancora di come quell'accordo di programma se è stato in buona parte
portato a compimento per gli impegni regionali, non altrettanto può
dirsi per gli impegni del Comune di Aosta, tant'è che a più riprese
il Sindaco del Comune di Aosta ha evidenziato l'esigenza di andare
a rivedere quell'accordo di programma datato 1997 per riuscire a
dare una nuova fisionomia al comparto "F8" ed "F8bis". Un comparto
che finora ha prodotto essenzialmente incarichi, consulenze, che
avevano come compito quello di studiare la consulenza precedente e
per capire se la consulenza precedente era ancora attuale; le
ricordo che abbiamo parlato nel corso della scorsa adunanza
consiliare dell'ultimo incarico dato sulla "F8bis" che addirittura
prevedeva di fare il monitoraggio delle situazioni catastali che
dopo 10 anni dovrebbero essere notorie. Al di là di questo e fuori
da ogni polemica, è evidente che in quel comparto l'Amministrazione
regionale ha investito molto sia in termini di aspettative non
tanto politiche quanto di ritorno economico (ossia di insediamenti
produttivi) e dunque di ritorno occupazionale e di gettito fiscale,
sia in termini finanziari, perché la riqualificazione dei vecchi
capannoni stabilimento "Cogne" con nuovi capannoni ha comportato
spese significative. Spese significative che oggi rischiano di
invecchiare precocemente; è sulle pagine locali de "La Stampa" di
oggi la foto della riconsegna da parte del curatore fallimentare di
"Tecdis" delle chiavi dello stabilimento di Châtillon di proprietà
pubblica, che penso sia una foto significativa di un certo
fallimento degli insediamenti industriali. Il problema è che noi
abbiamo le chiavi invece e non dobbiamo aspettarne la riconsegna di
parecchi capannoni nuovi di zecca realizzati in questi anni
nell'area dell'"Espace Cogne", ma ad oggi non abbiamo idea di come
poterli mettere a frutto. Con le successive 2 domande di questa
interpellanza perciò vorremmo capire se lei è in grado di fare
delle previsioni attendibili circa l'effettivo insediamento di
attività produttive nelle nuove strutture realizzate e terminate
nell'"Espace Aosta" e che tipo di azioni e di rapporti ritenete di
intraprendere con il Comune di Aosta per poter portare a compimento
il riordino di quel comparto sia in termini di infrastrutturazione,
sia in termini di completamento dell'area stessa. In sostanza,
"Espace Aosta", "F8" e "F8bis" sono ormai da 10 anni un cantiere e
soprattutto elemento di studio e di approfondimento, ma non ne
vediamo prospettiva breve nella loro definizione degli scenari.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Partiamo dalla data certa: quella che lei
citava del 9 marzo 2007, ossia il momento in cui il nostro
Assessorato si è fatto carico della competenza sul "marketing". Lei
sa che, per quel che riguarda il periodo precedente, questa
gestione del "marketing" era convenzionata con "Finaosta", tant'è
che lei evidenzia da qualche parte nella sua interpellanza che sono
stati spesi dei soldi in questo senso. Partiamo però dal 9 marzo
2007 e diciamo subito che il "marketing" non è un obiettivo, ma è
un'azione che serve a conseguire un obiettivo, ma l'obiettivo che
si vuole conseguire, e che è quello del riposizionamento strategico
di questa Regione, non può che passare attraverso una serie di
ragionamenti, di studi, di confronti che possiamo definire come la
costruzione di un piano strategico industriale. La nostra Regione
non aveva alla data del 9 marzo 2007 un piano strategico di
rilancio industriale, forse c'era stato, probabilmente è stato
superato dai fatti e dagli eventi, di certo occorreva ragionare su
quello che deve essere il nuovo posizionamento strategico della
nostra Regione. Questa cosa l'abbiamo detta, lo abbiamo
metabolizzato al nostro interno e abbiamo assunto alcune decisioni
proprio per costruire tale piano strategico. La decisione centrale
è stata quella di affidare allo "studio Ambrosetti" la costruzione,
sulle linee che sono linee consolidate anche nei rapporti di questa
tipologia di argomento, nel senso che non è che ci andiamo ad
inventare niente, un piano strategico risponde a dei requisiti
precisi e a delle vocazioni ben indicate, tant'è vero - poi andremo
ad elencare le azioni che sono state fatte - che abbiamo cominciato
ad agire in questo senso. Mi fermo qui perché voglio tornare al
discorso del "marketing". Ecco che, nel momento della definizione
della costruzione di un piano strategico, il "marketing", un'azione
conseguente, è in una fase che non è definita perché il "marketing"
diventa, ripeto, un'azione conseguente; in questo caso, essendo che
il piano strategico non è ancora validato nel suo complesso, il
"marketing" diventa semplicemente un'azione di immagine rispetto ad
un piano che è in costruzione.
Come prima cosa pertanto io non ho ritenuto di investire molti
soldi sul "marketing" inteso come informazione in questo momento,
perché, fin quando non abbiamo fissato le idee precise della
vocazione che ci vogliamo dare, è inutile che andiamo a buttare
soldi della collettività dando dei messaggi che poi potrebbero
essere contraddittori. È necessario comunque mantenere una presenza
seppur minima sui giornali, perché la nostra Regione su alcuni
giornali deve avere una presenza quanto meno di immagine positiva;
di conseguenza, abbiamo dovuto prevedere degli spazi pubblicitari
per un importo intorno ai 27mila euro, che stiamo utilizzando con
molta cautela, tant'è vero che ad oggi è stato speso grosso modo il
40%: circa 9.000 euro. Perché così pochi? Così pochi per il motivo
che le ho detto e lei si ricorderà bene che abbiamo discusso
dell'"Ambrosetti" non solo in questo Consiglio in più interpellanze
che sono venute dai banchi dell'opposizione, ma addirittura in
Commissione, dove abbiamo validato la prima fase e dove mi sono
impegnato a portare entro il mese di febbraio la seconda fase, che
è quella che dà il via al momento attuativo, quindi alle azioni e
alle sottoazioni, e che è quella che poi garantisce le vocazioni
che devono essere convalidate in Commissione. Perché ho sempre
sostenuto che delle decisioni così importanti debbono essere
partecipate da tutto il Consiglio non solo dalla Giunta e quindi
come ci siamo impegnati da tempo e come manterremo perché con il
Presidente Praduroux abbiamo già fissato delle date...
(interruzione del Consigliere Praduroux, fuori
microfono)
... addirittura martedì... dove presenteremo la seconda parte
del "piano Ambrosetti", che poi, se verrà convalidata, darà il via
all'azione definitiva del piano e quindi agli interventi concreti,
all'interno di questi interventi il "marketing" assume una sua
funzione, è chiaro? Bene.
Passiamo alla seconda domanda:
"in quali azioni e su quali
aree si concretizzano le attività poste in atto dall'Assessorato
delle attività produttive e quali sono i costi stimati"
, le
principali azioni sono - le ricapitolo per dare una coerenza e un
filo logico - quelle di cui abbiamo parlato fino adesso: l'inizio
di questo piano strategico regionale di posizionamento e di
sviluppo del territorio; la partecipazione al Comitato di
pilotaggio, perché è chiaro che, per poter portare avanti un piano
strategico, si deve a monte costruire un comitato di pilotaggio che
coinvolge non solo il nostro Assessorato, ma anche altri
Assessorati, la Presidenza della Regione, la "Finaosta", "VDA
Structure" e tutti quegli organi che si trovano coinvolti nel piano
stesso, quindi decisione di assumere un piano strategico regionale,
costituzione del Comitato di pilotaggio e tutte le riunioni che
sono state fatte; creazione di una sezione informativa dedicata al
"marketing" territoriale sul sito regionale, abbiamo pensato di
creare già lo strumento che dal mese di marzo dovrà essere
trasportatore dei contenuti e che già oggi mantiene una serie di
contenuti; delle azioni di comunicazione di presenza, perché il
contenuto è quello che uscirà adesso, quindi non poteva essere più
di tanto; l'individuazione di una figura di "tutor" come assistenza
alle aziende, che deve supportarle nei vari contatti con gli enti
regionali, anche perché stiamo lavorando insieme al Piemonte a
questi contratti di insediamento, che sono qualcosa dove l'azienda,
una volta che ha tali rapporti con la Regione, in un rapporto solo
definisce tutto e semplifica di molto l'insediamento;
partecipazione al Tavolo permanente per l'innovazione tecnologica,
il famoso tavolo del trasferimento tecnologico: quello che abbiamo
costituito fra il nostro Assessorato, l'Associazione industriali,
il Politecnico di Verrès, l'Università di Torino, "VDA Structure",
"Finaosta", un tavolo importante, perché è quello che poi deve
usufruire degli obiettivi e le azioni che andremo ad intraprendere.
Conseguentemente abbiamo cercato di creare una base di tasselli a
sostegno di quelle che saranno le azioni, quindi sono state
approvate delle leggi: la legge per le aziende in difficoltà, che
non era sicuramente la prima che volevamo approvare, ma ci siamo
trovati per le esigenze delle condizioni stesse del mercato a dare
un'accelerazione a questa legge che è stata approvata, così come le
modifiche per la legge sulla ricerca e lo sviluppo, che è la legge
centrale di quello che potrebbe essere il piano strategico e
nell'individuazione di alcune azioni importanti e non ultima la
legge sull'imprenditoria giovanile - che verrà presentata fra breve
in Giunta e in Commissione -, che è un altro elemento importante.
Esiste anche il lavoro del Patto per lo sviluppo, dove si sta
portando avanti una legge sul precariato, ma è un discorso più
sociale e di diritti dei lavoratori che non è così attinente al
discorso industriale. Credo che queste, partendo dal 9 marzo, siano
una serie di azioni che dimostrano come in modo mirato e coordinato
si stia cercando di portare avanti un ragionamento. Le azioni che
sono state intraprese finora quindi sono volte a definire una
strategia regionale, in fondo l'accusa che ci veniva mossa era
proprio quella di "navigare a vista" e in qualche modo ho recepito
il messaggio che mi è venuto dai banchi dell'opposizione, perché,
quando ci si dice che sono stati costruiti parecchi immobili, che
tali immobili sono stati individuati con particolari
caratteristiche e poi queste caratteristiche a volte non sono
confacenti alle esigenze degli imprenditori, questa è
un'osservazione che può anche essere calzante e che recepiamo: ecco
perché vogliamo sapere esattamente che tipo di vocazione abbiamo e
vogliamo sapere chi dobbiamo invogliare, con chi dobbiamo trattare
e soprattutto che tipo di azioni dobbiamo fare per chi rientri in
questa vocazione, in modo da creare delle condizioni di sviluppo.
Direi che in tale senso ci stiamo muovendo.
Torno adesso sul discorso dell'"Espace Aosta" per dire che uno
degli obiettivi principali che ci stiamo dando è quello di popolare
l'area dell'"Espace Aosta", oltre alle altre aree recuperate
("ex-Ilssa Viola" e Autoporto), ma poi tutti gli immobili
regionali, non è qui solo una questione di "Espace Aosta".
Parliamo ora di denaro - e rispondo alla domanda n. 2 -: al
momento abbiamo a disposizione 1 milione di euro sul POR, che non
abbiamo ancora investito perché prima validiamo le vocazioni, per
le azioni e le sottoazioni poi abbiamo 1 milione di euro, oltre a
200.000 euro che sono sul bilancio, quindi avremo a disposizione
1,2 milioni di euro, poi bisogna anche lì dare un ordine di
priorità.
Adesso facciamo riferimento alla terza domanda:
"quali azioni
sono seguite alle dichiarazioni del Comune di Aosta..."
(interruzione del Consigliere Frassy, fuori
microfono)
... no, li presentiamo a febbraio, le ho appena detto che
presentiamo la seconda parte del piano strategico...
(nuova interruzione del Consigliere Frassy, fuori
microfono)
... le azioni e le sottoazioni... detto fra me e lei non è che
si può pensare di fare un piano serio in 15 giorni, ci abbiamo
lavorato in non so dirle quante riunioni, hanno intervistato buona
parte degli industriali valdostani, hanno intervistato le
associazioni, si sono incontrati con i vari enti, abbiamo dovuto
incontrarci con assessorati di altre Regioni... voglio dire, un
piano serio di prospettiva su cui si investe e si ragiona
seriamente non si può mettere in piedi in 3 mesi. Il piano è andato
avanti, una fase l'abbiamo convalidata nel mese di dicembre, la
seconda fase la convalidiamo a febbraio, poi giustamente se,
presentate le azioni e le sottoazioni, lei non le reputerà
adeguate, è giusto che si apra un confronto, però non facciamo
neanche un processo alle intenzioni. Stiamo parlando di meno di un
anno per passare da un "marketing" fatto su "Il Sole 24ore", con
degli articoli sempre uguali, ad un piano strategico di una Regione
con delle azioni e con investimenti seri e con delle vocazioni
riconosciute. È fatto in associazione con "l'Ambrosetti" che è
considerato, non da me, ma anche dalle Regioni come la Lombardia,
perché sono partner della Lombardia, il primo studio nazionale per
il "marketing" territoriale industriale, quindi non credo sia un
lavoro da buttare via e neanche un lavoro di cui mi prenderò il
merito e a me questo spiace perché di tali risultati beneficerà chi
verrà dopo di me.
Terza domanda:
"quali azioni sono seguite alle dichiarazioni
del Comune di Aosta citate in premessa"
, nessuna azione è
seguita alle dichiarazioni del Comune di Aosta e nessuna modifica è
stata apportata al "masterplan", questa è la verità, è inutile che
le vengo a dire delle cose per altre. Si evidenzia che, in ogni
caso, per apportare modifiche al "masterplan", è comunque
necessario intervenire sull'accordo di programma tra Comune di
Aosta e Regione del 1997, su questo le dico le cose come sono.
Quarta domanda:
"quali previsioni fanno circa l'effettivo
insediamento di attività nei nuovi capannoni realizzati nell'area
dell'"Espace Aosta""
, qui ho un riepilogo, infatti la mia
risposta è: vedi riepilogo delle domande che sono in corso di
valutazione del lavoro che viene fatto insieme a "Finaosta". Qui ho
un riepilogo parziale, circa una ventina di aziende, potrei adesso
una per una discuterle con lei, su alcune ho un punto interrogativo
perché mancano ancora dei dati...
Frassy
(fuori microfono)
- ... insediate in area
"Pac"...
La Torre (FA)
- ... insediate in area "Pac", l'area "Pac"
intanto non è ancora completata, diventa difficile insediarle.
Abbiamo 2 domande di insediamento in area "Pac"...
Frassy
(fuori microfono)
- ... 3.000 metri
quadri...
La Torre (FA)
- ... l'area "Pac" è più grande, è
16.000-18.000 metri quadri... abbiamo 2 domande e anche - lo devo
dire per onestà intellettuale e su questo si potrebbe aprire una
discussione - una riflessione svolta con la "CAS" stessa, anche se
personalmente sono perplesso. Credo che si debba apprezzare quando
uno parla serenamente e non fa dei ragionamenti precostituiti;
infatti dico che addirittura la "CAS" ha espresso un interesse, ma
è chiaro che da parte nostra c'è una certa perplessità, perché se
abbiamo creato quelle aree per un certo tipo di rilancio,
evidentemente abbiamo questa ambizione, però è giusto che dica
anche che ci sono delle richieste in tal senso, ci mancherebbe
altro!
Ripeto: abbiamo qui un ventaglio di aziende, poi, se vuole, in
Commissione ci prendiamo il tempo che serve, perché ogni azienda
merita quei 4-5 minuti di riflessione e oggi non credo che abbiamo
il tempo, ma dico di più: abbiamo partecipato insieme al Ministero
dell'industria ad una gara di pubblico interesse nel settore
dell'energia, è stata una sfida che abbiamo voluto intraprendere
con il Ministero dell'industria dando la nostra disponibilità.
All'interno di questa gara, fra l'altro pubblicata su "internet",
abbiamo messo una serie di paletti della Valle d'Aosta e poi li
abbiamo confrontati con il Ministero dell'industria, con quelli che
sono i loro criteri di pubblicazione e di informazione e abbiamo
creato una serie di questionari con il Ministero che sono stati
mandati scegliendo una vocazione, quella che a noi pareva già "tra
le righe" validata dalla Commissione. La Commissione ancora delle 4
vocazioni... non l'ha validata, ma quella sulle energie alternative
ci sembrava che fosse già nelle cose una delle vocazioni
riconosciute dalla Commissione. Bene, la grande sorpresa - ed è
pubblicato su "internet" e lo porterò in Commissione quando ci
vedremo - è che più di 40 aziende nel settore delle energie
alternative hanno chiesto di essere insediate in Valle d'Aosta. Io
non glielo sto dicendo per "riempirmi la bocca", perché sono
rimasto sorpreso io stesso, le porterò...
(interruzione di un Consigliere, fuori microfono)
... è di 15 giorni fa, ossia voi avete sempre simpaticamente
un'energia al positivo che però i tempi non sono quelli che sono.
Intanto abbiamo partecipato a questa cosa e l'abbiamo voluto fare
perché pensavamo anche di prendere uno "schiaffo", nel senso di
dire: "noi partecipiamo insieme ad altre Regioni e probabilmente
resteremo a bocca asciutta", invece più di 40 aziende nel settore
dell'energia, aziende anche importanti, hanno chiesto di
contattarci per avere insediamenti. Come vede, credo che abbiamo
davanti a noi anche un percorso serio, ma che ci può dare delle
soddisfazioni. Avremo fra brevissimo un piano strategico che ci
dice con chiarezza le nostre vocazioni, avremo un piano dove ci
sono delle azioni molto chiare che devono essere fatte, con i costi
di queste azioni, le sottoazioni che andranno nel dettaglio ad
indicare il percorso che dobbiamo fare. Avremo vicino un ventaglio
di aziende, buone, meno buone - lo valuteremo insieme però con un
criterio - che vogliono insediarsi, abbiamo delle strutture
industriali che - qui forse ha ragione lei - in passato sono state
fatte semplicemente sui disegni degli architetti e quindi non
realmente su quelle che potevano essere le esigenze, ma finalmente
abbiamo un punto di partenza serio che darà prospettive a questa
Regione.
Presidente
- La parola al Consigliere Frassy.
Frassy (CdL)
- Vede, Assessore, è difficile replicare
alla sua risposta, perché nella risposta c'era un po' di
quell'entusiasmo dell'imprenditore che è in lei. Il problema è che
lei in questo momento non sta facendo l'imprenditore, sta facendo
l'amministratore e lo sta facendo in una situazione particolare,
ovvero di essere a fine legislatura e di dover arrivare con dei
bilanci, mentre mi sembra di aver capito dalla risposta che siamo
ancora nella fase in cui bisogna scriverlo il bilancio. La
valutazione che facciamo... e di questo in parte gliene sgraviamo
la responsabilità perché lei è arrivato ad occuparsi di tale
materia in tempi relativamente recenti rispetto all'inizio di
legislatura e rispetto soprattutto all'inizio della vicenda,
perché, quando prima dicevo: celebriamo il decennale, 10 anni non
sono poca cosa rispetto in particolare alle affermazioni che lei ha
fatto, che sono importanti, ma che vanno anche valutate
politicamente. Perché qui abbiamo giocato il ruolo
dell'opposizione, dove si poteva dire forse che è facile fare
l'opposizione, ma sicuramente su questa materia, come su altre, in
maniera puntuale e sistematica, in maniera certe volte pedante,
abbiamo dato una serie di "input" e di punzecchiature non solo per
capire, ma per dire: "attenzione, la direzione non ci sembra la più
corretta".
Quando arriviamo a chiudere un'operazione che a tale punto
rischia di essere solo immobiliare sull'area "Espace Cogne" e
l'abbiamo chiusa non alla cieca, ma su un "masterplan", su un
accordo di programma, su una serie di - le definirei a questo punto
- fantasie messe in atto da "Finaosta", fantasie di politica
industriale, che ci hanno portato a spendere cifre ingenti, che ci
hanno portato a realizzare strutture importanti... e citando il
"Pac", che è la struttura più significativa, perché la superficie
coperta deve essere vicino ai 20mila metri quadri, è una struttura
che è finita... Assessore, lei è stato impreciso... no, è quasi,
nel senso che verrà finita nel momento in cui si saprà chi ci
finisce dentro, perché la struttura è a livello di semifinitura
proprio perché non vengono fatte operazioni che dovrebbero essere
riadattate alle esigenze di chi si va ad insediare e, rispetto a
quei 20mila metri quadri, c'era ad aprile scorso - ma a questo
punto penso che quella certezza sia smentita - l'ipotesi di
utilizzare per insediamenti definitivi 2.500 metri quadri. Il fatto
che lei ci dica che ci sono 2 domande vuol dire che da aprile ad
oggi quella certezza è regredita ad ipotesi istruttoria. La
considerazione politica che facciamo allora è che è veramente
incredibile che tale maggioranza, tale Giunta e le Giunte
precedenti con maggioranze similari e identificabili in questa
continuità politica abbiano investito milioni di euro in assenza di
un piano strategico di rilancio industriale. Lei in maniera molto
chiara, infatti, ci ha detto che tutto quello che è stato fatto
finora era alla giornata, lo ha detto lei, non noi o, meglio, noi
lo diciamo dalla scorsa legislatura, ci fa piacere che con una
legislatura di ritardo anche...
La Torre
(fuori microfono)
- ... si valutava caso
per caso...
Frassy (CdL)
- ... anche la maggioranza per voce
autorevole dell'Assessore preposto abbia riconosciuto che siamo
vissuti alla giornata... La cosa più grave, sulla quale il
Presidente Caveri farebbe bene a fare qualche riflessione insieme
al collega Marguerettaz, è che siamo vissuti alla giornata non per
la fantasia degli uffici regionali, ma per l'incompetenza di
"Finaosta", perché il "marketing" e tutta la gestione delle
trattative era nelle sue mani, perché tutta la politica industriale
di questa Regione è passata per decenni nelle sue mani. Qualche
riflessione allora la dovete fare ed è avvilente apprendere che lo
"studio Ambrosetti" abbia dovuto fare quello che "Finaosta" non
aveva fatto. Il problema è che se è vero che per fare questa azione
ci va del tempo, Assessore, abbiamo buttato via come minimo 10 anni
e il primo "step" a cui lei faceva riferimento... ora è vero che lo
ha fatto lo "studio Ambrosetti" e sarà perfetto, ma ipotizzare che
le interviste dello "studio Ambrosetti" siano prevalentemente
mirate sul comparto valdostano è riduttivo rispetto alle ambizioni
di globalizzazione di quell'area. Devo dire che questo sospetto è
ravvisabile nella deliberazione del novembre 2007, n. 3137, dove
stanziate 23mila euro, ma per cosa? Per fare del "marketing"
sull'editoria locale. Adesso non so che tipo di presenza, ma questa
azione è sicuramente un'azione molto riduttiva rispetto alle
potenzialità di quell'area...
La Torre
(fuori microfono)
- ... adesso
partiamo...
Frassy (CdL)
- ... e devo dire di più, mi consenta il
beneficio di questo sospetto: che una deliberazione del genere,
dove in maniera puntigliosa vengono definiti i quarti di pagina e
vengono divisi - vorrei dire lottizzati - fra le testate locali,
scrivendo che potranno essere usati fino al 30 giugno... mi sembra
una deliberazione che poco ci azzecchi con il rilancio industriale.
È una premessa importante per una conclusione poco seria rispetto
all'obiettivo del rilancio industriale.
Che dire poi sulla vocazione? La vocazione diceva qualcuno o la
si ha, o non la si ha e penso che qui la vocazione della politica
industriale, se la scrive lo "studio Ambrosetti", sarà sicuramente
apprezzabile, non è detto che lo "studio Ambrosetti" riesca ad
interpretare quella che può essere una vocazione che deve essere
data anche dalla linea politica e la linea politica purtroppo non
la si scrive a fine legislatura. La linea politica la si scrive ad
inizio legislatura...
La Torre
(fuori microfono)
- ... lei mi dà una
mano mi elegge e io vado avanti...
(ilarità dell'Assemblea)
Frassy (CdL)
- ... prendiamo atto di questa sua ricerca
di collocazione politica, sappiamo che il suo movimento sta vivendo
una fase di grande "tremblement" e prendiamo atto di questa sua
affermazione, che valuteremo in termini politici. La costituzione
però di un tavolo di pilotaggio, di un tavolo tecnico nella sezione
informativa ci ricorda tutto quel ricco lessico parasindacale che
viene costruito ogni volta che non si hanno le idee chiare. Non
potendo prendere decisioni, si iniziano a costruire i vari tavoli
tecnici, i comitati di pilotaggio, le azioni di "marketing"... alla
fine si crea un gran polverone, nel frattempo si perde il percorso
e la calendarizzazione di quel percorso, finisce la legislatura e
il problema viene seppellito insieme alla legislatura testé
chiusa.
Cosa possiamo dire, Assessore? Possiamo dire che su questo
argomento, anche se siamo a fine legislatura, rimarremo sempre
vigili. Lei ha annunciato un momento importante di confronto in
Commissione, e questo è apprezzabile, di conseguenza vuol dire che
il confronto lo sta cercando, non so se per una consapevolezza
dell'ambizione del progetto o se per una debolezza della sua
posizione politica, a cui faceva riferimento prima, ma sta cercando
il confronto e questo è sempre positivo! Alla luce del secondo
"step", come lo ha definito, dello "studio Ambrosetti", ci
riserviamo di tornare in aula perché se la notizia è confortante
che c'è 1 milione di euro stanziato sul POR, più 200mila euro a
bilancio regionale, d'altra parte questa notizia può diventare
preoccupante quando i soldi vengono spesi alla cieca ed è quello
che è successo fino adesso con l'avallo e la complicità di
"Finaosta". Riteniamo perciò che lei abbia fatto delle ammissioni
importanti su ciò che non si deve più fare in termini di errori del
passato e del passato recente, ci aggiorniamo all'esame di
Commissione con il beneficio di tornare in aula sull'argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK