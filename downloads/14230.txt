Consiglio Regionale della Valle d'Aosta - Oggetto del Consiglio n. 753 del 22 giugno 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula
Oggetto del Consiglio n. 753 del 22 giugno 1994 - Resoconto
OGGETTO N. 753/X - Approvazione del testo definitivo del
piano di gestione territoriale del Parco Naturale del Mont Avic, ai
sensi della legge regionale 19 ottobre 1989, n. 66.
Deliberazione - Il Consiglio
Vista la legge regionale 19 ottobre 1989, n. 66, concernente le
"Norme per l'istituzione del Parco Naturale del Mont Avic";
Rilevato che, ai sensi del 5í comma dell'articolo 9 della legge
regionale n. 66/1989 la Giunta regionale, esaminate le osservazioni
presentate, provvede alla stesura del testo definitivo del Piano di
Gestione Territoriale del Parco e lo sottopone al Consiglio
regionale per l'approvazione;
Richiamata la deliberazione della Giunta regionale n. 2481 del
25 marzo 1993, con la quale si approvava il testo definitivo del
Piano di Gestione Territoriale del Parco Naturale del Mont Avic per
la successiva trasmissione al Consiglio regionale;
Visto il parere favorevole del Dirigente del Servizio Tutela
dell'Ambiente dell'Assessorato dell'Ambiente, Territorio e
Trasporti, ai sensi del combinato disposto dell'articolo 72 della
legge regionale n. 3/1956 e successive modificazioni, e
dell'articolo 21 della legge regionale n. 18/1980 e successive
modificazioni, in ordine alla legittimità della presente
deliberazione;
Richiamata la legge regionale 19 ottobre 1989, n. 66;
Visto il parere della III Commissione consiliare permanente;
Delibera
1) di approvare il Piano di Gestione Territoriale del Parco
Naturale del Mont Avic, come da testo definitivo approvato dal
Consiglio di Amministrazione dell'Ente Parco con deliberazione n.
84/1993 del 3 settembre 1993, e successivamente modificato in
accoglimento delle osservazioni presentate dal Servizio Tutela
dell'Ambiente dell'Assessorato dell'Ambiente, Territorio e
Trasporti, con nota n. 868/TA del 1° marzo 1994;
2) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320.
(Piano di Gestione Territoriale del Parco Naturale del Mont
Avic) ...omissis...
Président -
La parole au Conseiller Lanièce.
Lanièce (GA) -
Prendo la parola per dire che ho
presentato degli emendamenti al testo di gestione territoriale del
Parco oltre a quelli che avevo già presentato in sede di
Commissione, che ho visto che sono stati accettati sia dalla
Commissione che dall'Assessore. Il fine di questi emendamenti è
quello di cercare di evitare che il Parco regionale del Mont Avic,
sulle cui finalità sono pienamente d'accordo, finisca per essere
una gabbia per gli abitanti del paese mettendo troppi vincoli, a
volte anche assurdi, come è stato messo in evidenza durante la
seduta della III Commissione.
Il primo emendamento riguardava il punto 3.9.1 in cui chiedo che
al secondo trattino del terzo capoverso si sostituiscano le parole:
"Villaggi di Chevrère, Boden, Gettaz e Fussy",
con le
parole:
"Villaggi di Chevrère, Boden, Gettaz, Fussy, Cretaz,
Losson, Herin e Cugnon",
allargando in pratica le possibilità
date ai primi anche ai villaggi vicini.
Il secondo emendamento riguarda sempre il punto 3.9.1.
All'ottavo trattino del terzo capoverso, dove si parla del Centro
culturale con disponibilità di locali, ho chiesto di sostituire le
parole:
"in una delle località del fondovalle"
, con le
parole:
"in una delle località del territorio comunale".
Infine alla lettera d) del punto 3.7, riguardante le attività
agro-pastorali, ho chiesto di sostituire le parole:
"è vietato
costruire nuove piste percorribili con mezzi meccanici ad uso
agronomico",
con le parole:
"è vietato costruire, salvo casi
di emergenza e di estrema necessità, nuove piste percorribili con
mezzi meccanici ad uso agronomico",
come era già stato
d'altronde evidenziato in uno degli emendamenti presentati in un
altro punto.
Presidente -
Ha chiesto la parola il Consigliere
Marguerettaz.
Marguerettaz (PpVA) -
Pur senza presentare degli
emendamenti, vorrei fare anch'io qualche riflessione su questo
piano di gestione e approfittare quindi dell'analisi di questa
delibera per porre alcune osservazioni ed alcune domande.
Innanzitutto credo che vada fatta un'osservazione di massima.
L'organizzazione e l'istituzione già ai suoi albori, ed ora la
regolamentazione di questo primo Parco regionale sono,
indubbiamente, cosa significativa ed importante.
Esse vanno infatti nella direzione della salvaguardia
dell'ambiente naturale, della valorizzazione delle risorse naturali
e credo possano rappresentare una prima possibilità di una forma di
turismo diversa rispetto a quella alla quale siamo stati abituati
nella nostra regione. Il parco è quindi una grossa risorsa sulla
quale - a mio avviso - bisogna investire, proprio per farne godere
tutti i benefici al maggior numero di persone e cercando di mediare
queste necessità con la ovvia salvaguardia ambientale.
Fatte queste considerazioni, devo dire che, leggendo questo
piano di gestione, la sensazione che si ha e che cercherò di
determinare con piccoli esempi è quella di trovarsi davanti ad una
zona che si vuole salvaguardare, ma della quale non si vuole dare
un benefico usufrutto agli eventuali visitatori. Faccio questa
osservazione per alcune motivazioni: c'è una regolamentazione per
le attività che vengono permesse all'interno del territorio del
Parco che a mio avviso è, in alcune parti, esagerata. Vado a
specificare meglio.
Credo che sia abbastanza forzato, così come previsto dal punto 6
della parte delle norme e dei divieti, vietare l'utilizzo di
apparecchi radio-televisivi ad eccezione di quelli utilizzati
all'interno delle abitazioni e dei locali pubblici e
"fatto
salvo l'uso degli apparecchi impiegati in servizi di vigilanza e
soccorso".
Vale a dire che in questo territorio non può recarsi
nessun visitatore dotato di radioline. Capisco che questo vada
nella direzione della salvaguardia delle quiete, ma credo che non
ci troviamo davanti ad una aggressione in massa del territorio per
cui il cumulo dell'utilizzo di questi apparecchi possa
determinare...
(...voci fuori microfono...)
...qui si parla della zona estensiva del Parco, quindi se tu
lasci la macchina al parcheggio e vai all'interno del Parco non
puoi portarti dietro una radio perché è vietato, così come sono
vietati il decollo e il sorvolo con deltaplani,
parapente
o
altri attrezzi similari. Io capisco che in Valle si sia fatta una
battaglia per l'inquinamento acustico causato dai numerosi aerei
che sorvolavano la città; capisco la battaglia che fu portata
avanti alcuni anni fa e che dette luogo alle leggi di
regolamentazione che oggi vietano l'uso di motoslitte ma,
obiettivamente, vietare l'uso di apparecchiature a mio avviso
altamente ecologiche e non inquinanti dal punto di vista sia
acustico sia atmosferico, quali il parapendio e il sorvolo con i
deltaplani, mi sembra davvero eccessivo.
Così come mi sembra eccessivo il divieto di fotografare, come
scritto al punto 22, nidi o giovani non emancipati di uccelli e
mammiferi; vale a dire che in questo Parco si possono fotografare
solo capi di bestiame adulti, ma non riesco a capire come mai,
anche perché credo che in tantissimi concorsi fotografici, che
spesso e volentieri sono organizzati dalle associazioni
ambientalistiche, le foto vincenti sono proprio quelle di cuccioli
di animali che in genere sono quelle che inteneriscono maggiormente
l'animo.
Questi sono semplicemente alcuni esempi dal punto di vista dei
divieti. Un'altra considerazione, un po' più fondata: all'interno
del territorio del Parco è di fatto vietato il campeggio tranne nel
periodo, se non ho capito male, di chiusura del bivacco e del
rifugio di cui è prevista la localizzazione. Anche questa mi sembra
una scelta esagerata, nel senso che era probabilmente pensabile di
creare una o più zone definite nella quale permettere il campeggio.
Io non so che grado di ricettività abbiano le strutture in
questione, ma io non ritengo troppo giusto che soprattutto i
ragazzi che amano fare il campeggio nei nostri monti si vedano
impediti di esercitare questa loro passione, seppur naturalmente in
limiti ben definiti.
Ci sono altre due osservazioni che riguardano precisamente
questi punti. Volevo chiedere precisazioni all'Assessore per quanto
riguarda la fruizione didattica del Parco. Vi è un unico punto che
riguarda questo aspetto ed è il punto 3.9.3. che è così formulato:
"Le attività didattiche potranno essere favorite dalle strutture
precedentemente elencate; le visite di istruzione per gruppi di
oltre 10 dovranno essere obbligatoriamente accompagnate a cura del
personale del Parco o di organizzazioni ufficialmente operanti in
Valle d'Aosta, previo accordo con l'Ente e sulla base di
prenotazioni".
Questo mi lascia pensare che il 99,9 percento delle visite
didattiche all'interno del Parco dovranno essere accompagnate
perché il tetto di 10 persone verrà superato nella stragrande
maggioranza dei casi. Mi chiedo come mai ci sia questa necessità,
soprattutto laddove bisognerà salvaguardare la tranquillità
all'interno del Parco e ci sarà anche del personale preposto a
questo.
Devo esprimere una perplessità sul fatto che si prevede che
questi gruppi devono essere accompagnati a parte dal personale del
Parco ma anche da quelle organizzazioni ufficialmente operanti in
Valle d'Aosta, cioè quelle organizzazioni che hanno già un sacco di
convenzioni aperte con la Regione; quelle stesse organizzazioni per
le quali, alcuni mesi fa, è stato assunto da questo Consiglio
regionale un disegno di legge per contribuire in maniera decisa
alle iniziative a favore della tutela ambientale: le stesse
organizzazioni che ora si ritrovano ad avere quest'opportunità di
operare anche per conto dell'Ente Parco. Per questo mettevo, alcuni
mesi fa, il Consiglio sul chi va là sul rischio che anche il
discorso ambientale diventi un
business
e come quindi sia
necessaria una vigilanza particolare su questo rischio.
Infine, un'ultima considerazione sulla quale mi piacerebbe avere
delle delucidazioni. Sempre nel punto riguardante le norme e i
divieti si dice che
"l'Ente Parco può inoltre impedire l'accesso
a particolari e limitate zone anche non incluse nelle riserve
integrali. Tali zone devono essere opportunamente segnalate con
apposite tabelle a cura dell'Ente stesso".
Io credo che sia
importante che all'interno del Parco ci siano delle zone a riserva
integrale, che siano cioè lasciate completamente al corso della
natura, ma questo capoverso mi preoccupa, perché queste zone
possono essere in pratica estese dall'Ente Parco senza alcun limite
di grandezza e senza nessuna consultazione: vale a dire che è
potestà dell'Ente Parco decidere - in base a quale criterio non si
sa - di estendere le zone a riserva integrale.
Io credo che queste osservazioni che ho fatto vadano a sostegno
della sensazione che dicevo inizialmente; il Parco del Mont Avic è
una struttura ottima, e di questa struttura deve usufruirne il
maggior numero di persone, pur salvaguardando la natura. Mi sembra
che gli esempi che ho appena fatto non vadano in questa
direzione.
Presidente -
La parola all'Assessore
dell'ambiente, territorio e trasporti, Riccarand.
Riccarand (VA) -
Io credo che intanto vada
sottolineato un dato importante: noi abbiamo questo Parco regionale
che in base alla legge istitutiva prevedeva che si dotasse di un
piano di gestione del territorio, in modo da avere chiaro come deve
essere utilizzato questo territorio inserito all'interno del Parco.
Oggi, in tempi relativamente brevi, si arriva a dotare il Parco
regionale del Mont Avic di un piano di gestione territoriale,
frutto di una elaborazione tecnica e scientifica accurata, di una
concertazione con l'ente locale, di un dibattito e di un'analisi
approfondita all'interno dell'Ente di gestione del Parco.
Se pensiamo che altre realtà che conosciamo tipo il Parco
nazionale del Gran Paradiso, pur avendo strumenti analoghi previsti
da molto più tempo, non sono mai riuscite a dotarsi di strumenti di
regolamentazione dell'uso del territorio, possiamo dire che questo
è un dato positivo. In questo Parco gestito dalla Regione si riesce
a definire chiaramente quali sono i livelli di utilizzazione con
una diversificazione di fruizione da zona a zona anche all'interno
del Parco, oltre che fra Parco ed esterno Parco perché,
evidentemente, non tutte le zone devono essere considerate e
trattate allo stesso modo.
Io credo che vada quindi dato questo giudizio positivo; è chiaro
che questo piano di gestione è il primo che si fa in Valle d'Aosta
e quindi potrà anche avere degli aspetti che nel corso del tempo
bisognerà rivedere e, del resto, è prevista una revisione periodica
del piano di gestione e anche delle deroghe alle norme del piano di
gestione, proprio per poter, in casi che non son stati valutati in
modo sufficientemente approfondito, far fronte a questa situazione.
Abbiamo comunque un quadro normativo che si definisce e che
rappresenta un passo avanti per rendere questo Parco non soltanto
un qualcosa previsto da una legge e definito da certi confini, ma
una realtà viva che opera, che interviene sul territorio e che
diventa nello stesso tempo occasione di protezione di un ambito
naturalmente importante, di valorizzazione del territorio e di
fruizione e di interesse economico per l'ente locale.
Detto questo, è ovvio che ci troviamo di fronte ad uno strumento
di regolamentazione dell'attività all'interno di un'area protetta,
protetta per certe sue caratteristiche naturali di presenza
faunistica e di vegetazione e quindi è chiaro che ci sono
determinate limitazioni nell'uso di questo territorio, che non si
presentano in un territorio libero. Io non credo che si possa
affermare che c'è una preoccupazione prevalentemente o
esclusivamente indirizzata nel senso della tutela del territorio,
mettendo ai margini o dimenticando quelli che possono essere gli
elementi o le strutture di fruizione del Parco.
Tanto è vero che nel piano di gestione, in particolare al punto
3.9.1. dove si delineano le strutture, c'è una elencazione anche
dettagliata di strutture, di iniziative e proposte, che si vogliono
realizzare all'interno sia della zona protetta sia, più in
generale, nel Comune di Champdepraz per poter abbinare tutela del
territorio e fruizione dello stesso: rifugi e bivacchi, rete
sentieristica, centro visitatori, punto di vendita di prodotti
locali, ricettività alberghiera, centro agrituristico, centro
culturale, museo minerario. Quindi c'è, con l'indicazione di una
distribuzione omogenea sul territorio, cercando di toccare il
maggior numero di zone possibili, la realizzazione di questi punti
di fruizione.
Io credo che effettivamente quello che dobbiamo fare sia uno
sforzo di tutela abbinato ad una valorizzazione e fruizione di
questo territorio; si tratta di trovare un punto di equilibrio. Io
credo che, in questo caso, ci siano le condizioni per andare in
tale direzione.
É chiaro che alcune norme si possono discutere ma, rispetto alla
questione se creare alcune zone in cui l'Ente Parco può prevedere
una limitazione degli ingressi, bisogna dire che questa è legata ad
esigenze che si possono manifestare nel corso della gestione
dell'Ente Parco; e comunque teniamo sempre presente che questo Ente
è un organo di amministrazione in cui sono presenti l'ente locale e
una rappresentanza dei proprietari dei terreni, e quindi c'è una
partecipazione all'interno di questo organismo che permette di
avere delle decisioni che siano frutto di una concertazione, e non
certo di una decisione unilaterale e tecnica da parte del suo
Presidente o da parte del suo direttore.
Per quanto riguarda la questione dell'organizzazione
dell'accompagnamento delle visite guidate e della fruizione
didattica, il riferimento che qui viene fatto alle organizzazioni
ufficiali operanti in Valle d'Aosta è chiaramente rivolto
all'Associazione delle guide della natura. Noi abbiamo una legge
regionale che ha istituito le guide della natura ed è chiaro che
diamo una indicazione; per cui si deve possibilmente avvalersi di
questa struttura ufficiale di cui si è dotata la Regione. Quando
noi parliamo di visite didattiche con più di 10 persone è chiaro
che ci deve essere un accompagnamento fatto o direttamente
dall'Ente Parco - se ha le persone - o dalle guide della natura che
possono evidentemente svolgere questa funzione.
Per quanto riguarda le osservazioni che ha fatto il Consigliere
Lanièce, e che erano già state fatte in Commissione, io credo che
gli emendamenti proposti possano essere accolti, nel senso che si
tratta di una esplicitazione di elementi che sono in sintonia con
quello che è previsto dal piano di gestione, e quindi non vanno
sicuramente a modificare il senso del documento che è stato portato
all'attenzione del Consiglio. Penso perciò che ci si possa
esprimere favorevolmente rispetto agli emendamenti che sono stati
presentati e chiedo al Consiglio di votare questo provvedimento che
rappresenta un ulteriore passo in avanti per il buon funzionamento
di questo Ente Parco.
Questa mattina si parlava anche del problema della strada che è
evidentemente un problema che va affrontato con attenzione e con
cautela perché va fatto un intervento che sia mirato rispetto alle
caratteristiche di questa zona ma direi che, tutto sommato, il
Parco del Mont Avic si sta rivelando un'istituzione viva e vitale e
in prospettiva con una possibilità di dinamismo notevole
all'interno del territorio della regione. Avremo occasione
prossimamente, quando esamineremo in Consiglio il Piano triennale
dell'ambiente, di vedere alcune proposte avanzate dall'Ente Parco
del Mont Avic, proprio per la realizzazione di alcune strutture
ricettive all'interno dell'Ente Parco e per poter apprezzare lo
sforzo di valorizzazione del Parco che si sta facendo.
Presidente -
Tenuto conto che vengono accolti gli
emendamenti presentati dal Consigliere Lanièce e quelli proposti
dalla III Commissione, proporrei di votare il testo del piano di
gestione del Parco comprensivo degli emendamenti di cui do
lettura.
Il Consigliere Lanièce ha presentato i seguenti emendamenti:
Emendamento n. 1 - Al secondo trattino del terzo capoverso del
punto 3.9.1. (strutture) sostituire le parole "Villaggi di
Chevrère, Boden, Gettaz e Fussy" con le parole "Villaggi di
Chevrère, Boden, Gettaz, Fussy, Cretaz, Losson, Herin e
Cugnon".
Emendamento n. 2 - All'ottavo trattino del terzo capoverso del
punto 3.9.1. (strutture) sostituire le parole "in una delle
località del fondovalle" con le parole "in una delle località del
territorio comunale".
Emendamento n. 3 - Alla lettera d) del punto 3.7. (attività
agropastorali) sostituire le parole "è vietato costruire nuove
piste..." con le parole "è vietato costruire, salvo casi di
emergenza e di estrema necessità, nuove piste...".
Presidente -
Do ora lettura dei nove emendamenti
presentati dalla III Commissione:
Emendamento n. 1 - Al secondo paragrafo del punto 3.5 (Fauna) le
parole "essere sotto il costante controllo" sono sostituite dalle
parole "essere sotto il controllo".
Emendamento n. 2 - Al secondo capoverso del secondo asterisco
della lettera c) del punto 3.5 (Fauna) le parole "sentito il parere
dell'Ente Parco e dell'Istituto nazionale" sono sostituite con le
parole "su proposta dell'Ente Parco e sentito l'Istituto
nazionale".
Emendamento n. 3 - Alla lettera e) del punto 3.6 (Silvicultura)
dopo le parole "piano di assestamento" sono aggiunte le parole "e
salvo casi di emergenza e di estrema necessità".
Emendamento n. 4 - Al quarto capoverso della lettera a) del
punto 3.7 (Attività agropastorali) le parole "deve costantemente
essere seguito" sono sostituite con le parole "deve essere
seguito".
Emendamento n. 5 - All'ultimo capoverso della lettera a) del
punto 3.8 (Patrimonio storico ambientale) le parole "devono essere
portati a valle" sono sostituite con le parole " devono essere
portati negli appositi centri di raccolta".
Emendamento n. 6 - Al terzo trattino del terzo capoverso del
punto 3.9.1. (Strutture) le parole "in località di fondo valle
(Fabbrica, Le Sale, Viering);" sono sostituite con le parole "nelle
frazioni del Comune di Champdepraz;".
Emendamento n. 7 - Al quarto trattino del terzo capoverso del
punto 3.9.1. (Strutture) le parole "nelle località di fondo valle
(Capoluogo, Fabbrica, Le Sale, Viering) e a Chevrère;" sono
sostituite con le parole "nelle frazioni del Comune di
Champdepraz".
Emendamento n. 8 - All'ultimo capoverso del numero 3 del
capitolo 4 - Normativa - dopo le parole "e limitate zone" sono
aggiunte le parole "di rilevante interesse floro-faunistico".
Emendamento n. 9 - Alla lettera b) del numero 23 del capitolo 4
- Normativa - le parole "sotto il costante controllo" sono
sostituite con le parole "sotto il diretto controllo".
Presidente -
La parola al Consigliere Marguerettaz
per dichiarazioni di voto.
Marguerettaz (PpVA) -
Solo per chiedere al
Presidente se è possibile non procedere a quel tipo di votazione
che lui suggeriva perché, come Popolari della Valle d'Aosta,
abbiamo delle valutazioni diverse sugli emendamenti proposti dal
Consigliere Lanièce.
Mi riferisco al secondo emendamento proposto dal Consigliere
Lanièce che riguarda la parte del testo che si riferisce alla
ricettività alberghiera e dove viene proposto di sostituire le
parole
"in una delle località del fondovalle"
con le parole
"in una delle località del territorio comunale".
Forse si
tratta anche qui di una formalità, ma espresso in questo modo
potrebbe, a mio avviso, essere di difficile comprensione, nel senso
che anche il Parco stesso è inserito nel territorio comunale; ora,
lasciare questo emendamento così espresso, a mio avviso potrebbe
creare una contraddizione con quello che è lo spirito del piano di
gestione del Parco.
Affermare tutte le cose che vengono affermate nel piano di
gestione e poi dire che bisogna incentivare la ricettività
alberghiera in una delle zone del territorio comunale può mettere
in difficoltà l'essenza stessa di questo piano di gestione; quindi
io inviterei il Consigliere Lanièce a chiarire meglio questa cosa.
L'emendamento, per esempio, si potrebbe estendere dicendo: "fatta
salva la zona del Parco stesso".
Presidente -
La parola al Consigliere Lanièce.
Lanièce (GA) -
Il mio emendamento riguarda il
centro località con possibilità di locali per biblioteca, quindi
quello che diceva prima Marguerettaz non c'entra nulla.
Quello che diceva il Consigliere Marguerettaz riguarda un
emendamento della III Commissione.
Presidente -
La parola all'Assessore
dell'ambiente, territorio e trasporti, Riccarand.
Riccarand (VA) -
Volevo dire a Marguerettaz che
questi punti si riferiscono comunque ad interventi al di fuori del
Parco perché l'inciso è chiaro, dice:
"al di fuori dei confini
del Parco".
Vorrei precisare che nell'emendamento di Lanièce, dove si
propone
"in una delle località del territorio comunale"
, è
chiaro che scompare anche l'indicazione fra parentesi
"Fabbrica,
Le Sale, Viering"
perché altrimenti sarebbe
incomprensibile.
Presidente -
Con le precisazioni dell'Assessore
possiamo passare alla votazione del Piano di gestione con gli
emendamenti presentati dalla III Commissione e dal Consigliere
Lanièce di cui ho precedentemente dato lettura. I consiglieri sono
invitati ad esprimere il loro voto.
Presenti: 29
Votanti: 26
Favorevoli: 26
Astenuti: 3 (Collé, Marguerettaz, Viérin M.)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK