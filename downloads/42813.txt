Consiglio Regionale della Valle d'Aosta - Oggetto del Consiglio n. 304 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 304 del 10 febbraio 2021 - Resoconto
OGGETTO N. 304/XVI - Interrogazione: "Modifica dei requisiti
per l'erogazione dell'indennità forfettaria prevista nell'avviso
pubblico per l'acquisizione della qualifica di OSS".
Marguerettaz (Presidente) -
Possiamo riiniziare.
Credo che l'interrogazione del punto n. 11 all'ordine del giorno
sia rivolta all'assessore Barmasse... la parola all'assessore
Barmasse.
Barmasse (UV) -
Com'è noto, l'avviso in oggetto, cioè
quello per le OSS, è stato deliberato dalla Giunta regionale tenuto
conto dell'urgente necessità determinata anche dall'emergenza
pandemica di formazione professionale di operatori da impiegare nel
settore dell'assistenza socio-sanitaria, nei servizi pubblici e
privati presenti sul territorio regionale.
In tale ottica, all'avviso emanato in un periodo in cui era
indispensabile operare in modo celere al fine di rispondere alle
necessità venutesi a determinare, sono state applicate le
disposizioni in materia di indennità di frequenza in vigore al
momento dell'emanazione del medesimo approvate con deliberazione
della Giunta regionale n. 1125 del 2019, che prevedono che
l'indennità di frequenza possa essere erogata qualora il o la
corsista attesti lo stato di disoccupazione alla data di inizio
dell'azione stessa.
In forza del principio secondo cui l'atto amministrativo deve
tener conto della situazione di fatto e di diritto esistente al
tempo della sua adozione, si ritiene che non sia possibile
modificare la normativa di riferimento per l'avviso in essere,
anche per garantire parità di trattamento nei confronti dei
soggetti che hanno presentato proposte progettuali sulle finestre
già esaurite.
In caso di adozione di avvisi futuri aventi il medesimo oggetto,
l'Assessorato sanità, salute e politiche sociali valuterà, in
collaborazione con l'Assessorato dello sviluppo economico,
formazione e lavoro competente per materia, la proposta di adeguare
le disposizioni in materia di indennità di frequenza al fine di
meglio adattarle al contesto attuale. È in ogni caso da
sottolineare che, per evitare che eventuali partecipanti ai corsi
approvati a valere sull'avviso in essere di fatto disoccupati ma
non iscritti al centro per l'impiego non ottengano l'indennità di
frequenza, è auspicabile una migliore azione comunicativa nei
confronti degli iscritti da parte dell'organismo di formazione che
eroga il corso, al fine di chiarire, con debito anticipo, quali
sono le condizioni per l'ottenimento delle indennità e consentire
eventuali azioni correttive della propria situazione occupazionale
prima dell'inizio dell'attività formativa.
Tenuto conto di quanto sopra, sarà pertanto cura degli uffici
preposti richiedere all'organismo di formazione individuato per
l'erogazione dei corsi di porre la dovuta attenzione su tale
aspetto.
Presidente -
Per la replica, la parola al collega
Manfrin.
Manfrin (LEGA VDA) -
Solo per inquadrare questa
interrogazione, con questa iniziativa abbiamo trattato il tema
appunto del corso OSS che attualmente vede in svolgimento un corso
e che sostanzialmente cosa prevede? Prevede che possano
frequentarlo, per la prima volta peraltro, quindi una buona
innovazione, sia persone disoccupate, sia persone inoccupate che
persone anche occupate.
Qual è il problema che origina questa interrogazione? Il fatto
che una persona disoccupata può, come giustamente è stato ricordato
- e la ringrazio, Assessore, per essere andato anche al di là di
quello che era il tema dell'interrogazione, quindi ponendo un altro
tema che è quello dell'iscrizione al centro per l'impiego -,
frequentare il corso e ottenere un'indennità, indennità che
chiaramente gli permette di frequentare il corso e anche... come
dire? sopravvivere, potremmo dire così.
Dall'altra parte, però, è evidente che c'è una previsione che
dice che invece chi è occupato non percepisce questa indennità,
però si è presentata chiaramente una nuova fattispecie collegata a
questa introduzione anche della possibilità di partecipazione per
chi lavora, cioè la possibilità per chi lavora di perdere il
lavoro, soprattutto in un periodo come questo e soprattutto com'è
la complessità di un corso OSS, siamo costantemente in contatto con
i lavoratori che stanno frequentando il corso, che ci dicono che
devono attingere alle ferie, che devono cercare mille artifizi,
mille spazi per riuscire a seguire il corso e contemporaneamente
lavorare, quindi evidentemente è possibile che, in un momento di
crisi e soprattutto in un momento in cui bisogna cercare di
conciliare tutti gli impegni, si possa arrivare a perdere il
lavoro.
Se si perde il lavoro, quindi ci si trova esattamente nella
condizione di essere disoccupati ma di non percepire l'indennità
che viene erogata a coloro che lo hanno dichiarato all'inizio,
perché effettivamente il bando precisa che hanno diritto
all'indennità coloro che attestino lo stato di disoccupazione alla
data di inizio del corso. Evidentemente quindi, come giustamente
lei ha detto, Assessore, non è possibile a questo punto
riconoscerlo adesso per il futuro, giustamente per le motivazioni
che ha spiegato... ma la possibilità di prevedere che per il futuro
si possa invece intervenire in questo senso per noi è importante
perché ci permette, da una parte, di continuare a erogare una
formazione per un settore che è assolutamente fondamentale in
questo momento. Sappiamo benissimo che la fame di OSS si è
moltiplicata, era già molto alta prima dell'inizio della pandemia,
con la pandemia si è assolutamente moltiplicata e quindi c'è una
grossissima richiesta e una scarsissima offerta. La necessità
quindi è quella di addivenire a una formazione che possa arrivare a
formare quante più OSS possibili per soddisfare quello che il
mercato richiede, però evidente che se questo può avvenire con la
previsione specifica del fatto che se una persona sta frequentando
il corso e perde il lavoro può accedere a questa indennità, diamo
una garanzia in più a coloro che frequentano di avere una
formazione e di essere garantiti nel momento in cui dovesse
accadere un'eventualità di questo tipo.
Apprezzo quindi la sua buona volontà, Assessore, voglio
raccogliere in maniera positiva appunto gli spunti che ci ha
fornito e quindi le chiediamo soltanto di tenerci informati su
quelli che saranno gli eventuali sviluppi futuri che potranno
andare in questa direzione e soprattutto sulla possibilità futura
di poter attivare altri corsi, perché sicuramente, come già detto,
quelli che usciranno da questo corso OSS non saranno sufficienti
per soddisfare quello che attualmente il mercato richiede.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK