Consiglio Regionale della Valle d'Aosta - Oggetto del Consiglio n. 2079 del 11 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2079 del 11 maggio 2016 - Resoconto
OGGETTO N. 2079/XIV - Interpellanza: "Eventuale approvazione
da parte del Consiglio regionale delle modifiche al piano di bacino
di traffico".
Viérin M. (Presidente) -
Il punto n. 27 è rinviato a
domani per l'assenza dell'Assessore Donzel. Punto n. 28 dell'ordine
del giorno. La parola al collega Cognetta.
Cognetta (M5S) -
Con quest'interpellanza faccio
riferimento alle tre delibere di Giunta n. 1944, n. 1945, n. 1946
del 23 dicembre dello scorso anno, relative all'approvazione dei
programmi di esercizio per il periodo 2016 riferiti al trasporto
pubblico locale. Ho dato uno sguardo abbastanza approfondito alle
tre delibere e ho chiesto diversa documentazione all'Assessorato
competente. Tra le varie cose che saltano agli occhi c'è la
questione a cui faccio riferimento all'interno dell'interpellanza:
i contributi che sono stati presi dalle diverse aziende per
l'acquisto dei mezzi di trasporto pubblico locale, cioè degli
autobus. Sono stati dati circa 7,8 milioni di euro dal 2009 al 2015
per rinnovare il parco autobus, quindi, sulla base di questo
elemento e rispetto al fatto che la delibera allunga di molto
l'anzianità degli autobus, ho fatto una serie di domande
nell'interpellanza. In sostanza, chiedo se c'è stato e qual è stato
il controllo rispetto ai fondi erogati e infine, visto il profondo
cambiamento che c'è all'interno del piano del bacino del traffico
con le delibere che sono state approvate, se tali variazioni hanno
necessità di passare - secondo me, sì - attraverso l'approvazione
del Consiglio.
Presidente -
La parola all'Assessore Marguerettaz.
Marguerettaz (UV) -
Rispetto alle prime due domande, in
passato il finanziamento pubblico per l'acquisto di autobus ha
avuto luogo sia con risorse regionali che statali. Per quanto
riguarda le risorse regionali, ciò è avvenuto per la maggior parte
dei casi ai sensi della legge n. 15 del 9 maggio 1995: "Interventi
regionali per investimenti nel settore del trasporto pubblico
collettivo di persone", anche se esiste ugualmente un'altra legge
regionale, la n. 11 del 27 maggio: "Interventi finanziari per
incentivare le amministrazioni pubbliche a dotarsi di automezzi non
inquinanti". In base alle procedure previste dalla citata legge n.
15/1995, la domanda per ottenere i contributi deve essere
presentata alla struttura regionale competente in materia di
trasporti entro il 31 gennaio di ogni anno. Le domande indicano i
mezzi che si intendono sostituire e quelli che si intendono
acquistare, unitamente al preventivo di costo. La Giunta regionale
determina le spese di investimento ammissibili al finanziamento,
previa istruttoria delle domande di contributo, con particolare
riferimento ai seguenti criteri: precedenza alla sostituzione dei
beni obsoleti e funzionalità dei beni in rapporto al servizio a cui
sono destinati. La liquidazione avviene con provvedimento
dirigenziale, su presentazione delle fatture debitamente
quietanzate, delle carte di circolazione e dei certificati di
proprietà. In genere al momento della liquidazione l'autobus
oggetto della richiesta di contribuzione ha già ottenuto
l'autorizzazione all'immissione nel parco rotabile regionale da
parte dei competenti uffici. In base alla norma di cui sopra,
risalente alla metà degli anni Novanta, quindi l'acquisto dei mezzi
avviene da parte delle aziende che svolgono i servizi di trasporto
e non da parte degli uffici competenti e non sono indicate
particolari modalità di acquisto. Inoltre non trova applicazione il
Codice dei contratti pubblici allora vigente per queste forniture,
in quanto i beneficiari dei contributi non si configurano come
soggetti che operano in virtù di diritti speciali o esclusivi, ma
sono gli aggiudicatari di un appalto di servizio.
Per quanto riguarda i fondi statali, nell'anno 2013 le società
concessionarie hanno beneficiato di un contributo di circa 681
mila, ai sensi del decreto ministeriale n. 735/2011, che prevede
l'effettuazione di procedure concorsuali per l'acquisizione dei
mezzi, quindi due sono le procedure e, rispetto alle prime due
domande, è implicito che gli uffici non hanno provveduto a fare
nessun tipo di acquisto.
Terza domanda: "quali sono i documenti che attestano e
certificano che sono state seguite le procedure corrette per
l'acquisto". Per quanto riguarda le norme regionali di cui sopra, i
documenti richiesti sono le fatture quietanzate, le carte di
circolazione e i certificati di proprietà. Per quanto riguarda i
contributi statali, l'ufficio competente ha trasmesso al Ministero
la seguente documentazione: protocollo d'intesa tra Regione e
società concessionaria, provvedimento dirigenziale, pubblicazione
di gara, lettera della società concessionaria di conferma d'ordine
della fornitura, copie conformi delle fatture d'acquisto, copie
conformi delle carte di circolazione, copie conformi dei
certificati di proprietà, certificato di collaudo del Dirigente del
Dipartimento dei trasporti, copia conforme del mandato di
pagamento, copia conforme della quietanza di pagamento.
Quarto quesito: "se è intenzione dell'Assessore competente
portare all'approvazione del Consiglio regionale i cambiamenti del
piano di bacino di traffico...", e vengono citate le tre delibere.
Le citate deliberazioni e i susseguenti provvedimenti dirigenziali
sono andati a modificare i rapporti contrattuali in essere con le
aziende di trasporto nell'ambito di una più complessiva opera di
contenimento della spesa pubblica prevista da specifiche
disposizioni di legge in base a quanto previsto dall'articolo 8,
comma 8, del decreto-legge n. 66/2014. Al contrario il piano di
bacino di traffico si configura come lo strumento strategico di
programmazione del sistema dei trasporti pubblici regionali e
coinvolge anche altri settori quali la ferrovia, l'aeroporto e gli
impianti a fune. Si tratta quindi di due livelli concettuali
diversi: il piano contiene gli indirizzi, le linee guida per
disegnare la rete del trasporto su gomma; con i contratti si dà
attuazione nel modo migliore possibile, compatibilmente con i
vincoli previsti dalle leggi di bilancio, a quanto previsto dal
piano. Infatti i principi cardine del piano continuano a valere con
la distinzione tra servizi minimi, indirizzati alla generalità
delle utenze e servizi integrativi indirizzati a specifiche
tipologie di utenti come gli studenti, i lavoratori o i turisti,
organizzati come segue sulla base di percorrenze chilometriche
stimate: servizi di lunga percorrenza sul Fondovalle in relazione
all'Aosta/Courmayeur, Aosta/Pont-Saint-Martin, servizi extraurbani
di vallata, di adduzione delle vallate laterali e Fondovalle, in
appuntamento con le linee di lunga percorrenza o la ferrovia,
servizi sub-urbani per le aree più densamente abitate con
spostamenti di breve e medio raggio e di adduzione per le linee
portanti, servizi urbani caratterizzati da spostamenti frequenti su
percorsi brevi. È proprio a questo livello strategico che
verosimilmente nel prossimo futuro dovranno concretizzarsi
eventuali modifiche al piano, come, ad esempio, un ripensamento dei
rispettivi ruoli di ferro e gomma, ora che è avvenuto il
trasferimento delle competenze in materia di trasporto ferroviario
- ne abbiamo parlato in questo Consiglio - e che nuovi scenari si
prospettano per un migliore servizio di trasporto integrato alla
luce dei recenti sviluppi relativi all'ingresso nel panorama
valdostano di un importante operatore internazionale.
Presidente -
La parola al Consigliere Cognetta.
Cognetta (M5S) -
Dalla sua risposta appare chiaro che
mentre un contributo statale di 681 mila euro dato nel 2013 ha
portato con sé tutta una serie di documentazione e di bandi di
gara, per quanto riguarda i 7,2 milioni di euro che restano, invece
bastava una fattura quietanzata e già questo fa abbastanza
riflettere su come distribuiamo i soldi pubblici.
L'altra cosa su cui invece dobbiamo riflettere è sul fatto che
lei fa tre delibere in cui spende 25 milioni di euro a contratto,
in aggiunta a quelli già spesi e tutto questo può passare
allegramente facendo finta che sia un'altra cosa. Lei dice che non
c'è bisogno del passaggio in Consiglio, io credo invece che ci
sarebbe stata una grossa discussione, perché probabilmente andava
fatta una gara per un unico bacino e non continuare ad essere
diviso per tre. C'è anche giurisprudenza rispetto all'articolo 1467
del Codice civile in tal senso, ma d'altronde ci sarebbero da fare
tutta una serie di considerazioni, quali, ad esempio, il costo del
petrolio, che è sceso parecchio da quando è stata fatta la gara ad
oggi, questa e tutta una serie di altre considerazioni che non sono
state fatte...e si è cercato semplicemente di far passare che
fossero un vantaggio per la Regione queste tre delibere. In realtà,
siccome il diavolo sta nei particolari, è esattamente il contrario:
il vantaggio lo hanno avuto le aziende. Noi abbiamo avuto solo una
spesa superiore, che peraltro si estrinseca con un regalo rispetto
agli anni di anzianità dei mezzi, che sono passati da 6 a 15 e
questo ha permesso a chi doveva fare il proprio
business
di
farlo in maniera ottimale.
Su quest'argomento ritornerò perché ho tutta un'altra serie di
documentazione, quindi nel prossimo futuro, Assessore Marguerettaz,
ne parleremo in maniera più approfondita e più specifica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK