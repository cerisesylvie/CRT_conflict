Consiglio Regionale della Valle d'Aosta - Oggetto del Consiglio n. 839 del 6 ottobre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 839 del 6 ottobre 2004 - Resoconto
OGGETTO N. 839/XII - Aumenti delle tariffe per il transito nel
Traforo del Gran San Bernardo. (Interrogazione)
Interrogazione
Richiamate le precedenti iniziative consiliari presentate in
Consiglio in merito agli aumenti delle tariffe dei pedaggi per il
transito del traforo del Gran San Bernardo e alla differenziazione
dei prezzi tra la parte italiana e la parte svizzera;
Considerato che questa disparità dei prezzi del transito va a
tutto svantaggio della Sitrasb, Società che gestisce la parte
italiana del Traforo del Gran San Bernardo;
Tenuto conto che durante i dibattiti in aula, in risposta
alle suddette iniziative, era emersa la disponibilità da parte
della Giunta regionale a farsi portavoce delle perplessità
manifestate al riguardo dagli utenti valdostani e a verificare le
possibilità di intervenire, presso le opportune sedi, al fine di
promuovere iniziative volte a dirimere tale problematica;
Viste le ripetute lamentele degli utenti italiani che,
dovendo transitare nel tunnel dal versante valdostano, vedono a
tutt'oggi applicate tariffe superiori rispetto a quelle praticate
in Svizzera;
I sottoscritti Consiglieri regionali
Interrogano
La Giunta regionale per sapere:
1. se vi sono e quali sono le eventuali novità in merito,
ovvero se le intenzioni manifestate sono scaturite in iniziative di
fatto e quali sono stati gli esiti al riguardo;
2. nel caso in cui non si sia ancora pervenuti a risultati
concreti, se ritiene ancora possibile il raggiungimento degli
stessi e i tempi entro i quali tali obiettivi potrebbero essere
raggiunti.
F.to: Lanièce - Stacchetti
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione il Consigliere Lanièce
mi chiede, facendo seguito a precedenti richieste, se vi sono state
- e quali - novità in merito al discorso dei transiti e se le
intenzioni manifestate sono scaturite in iniziative di fatto e
quali sono stati gli esiti. Occorre premettere che, in relazione
all'abrogazione del regime di non imponibilità per i transiti nei
trafori internazionali, contenuti nell'articolo 21 della
finanziaria 2003, la società "Sitrasb" a partire dal 1° gennaio
2003 si era vista costretta ad assoggettare ad IVA le tariffe di
transito; questo aveva comportato un problema non tanto alle
imprese, in quanto l'IVA è neutra, ma per tutti i transiti delle
persone fisiche che non svolgono attività di impresa.
L'introduzione dell'imponibilità aveva creato una situazione di
disagio non solo organizzativo, ma soprattutto applicativo,
considerato che il tunnel transfrontaliero è gestito da 2 società
miste italo-svizzere, che si trova, perdurando l'esenzione ai fini
IVA nel territorio elvetico, nell'imbarazzo di tassare i pedaggi
limitatamente alla quota italiana, quindi proporzionalmente al
tratto italiano-svizzero. Tale situazione è stata ed è tuttora
foriera di critiche da parte delle autorità elvetiche, peraltro già
avanzate alle autorità italiane competenti. Come dicevo, la
"Sitrasb" si era immediatamente attivata con il sostegno del
Consiglio regionale, dei Parlamentari valdostani nelle opportune
sedi - Ministero delle infrastrutture, Ministero dell'economia,
commissione mista - evidenziando quelle problematiche che, per
effetto della suddetta distorsione, si sono manifestate apertamente
a causa dell'applicazione parziale, lato italiano, dell'imposta,
soprattutto in riferimento a un servizio che ha identico valore
economico sia per il transito dalla Svizzera per l'Italia, sia
viceversa.
È stato inoltre sottolineato più volte il fatto che
l'abrogazione della non imponibilità si manifesta in contrasto con
il disposto dell'articolo 1 del DPR del 29 ottobre 1958, con il
quale il Governo italiano ha ratificato l'accordo italo-svizzero
sottoscritto in data 23 maggio 1958, secondo cui le questioni di
dogana, monetarie, fiscali e sociali evidenziate dalla costruzione
e dalla gestione del tunnel dovranno essere oggetto di accordi
particolari fra i Governi italiano e svizzero. Sempre a sostegno
del regime di non imponibilità è stato rilevato come la
legislazione comunitaria all'articolo 15 della direttiva del
Consiglio del 17 maggio 1977 n. 77/388/CE tratta il servizio
connesso all'esportazione dei beni e delle persone classificandole
come non imponibile, argomenti questi utilizzati a sostegno della
nostra tesi sulla sopravvivenza, appunto, del regime di non
imponibilità ai transiti del Traforo del Gran San Bernardo e che
sono stati accolti e condivisi suscitando largo consenso. Tale tesi
è stata portata, nel settembre del 2003, sotto l'aspetto politico
all'attenzione del Gabinetto dell'allora Ministro Tremonti, per il
tramite del Consigliere del Ministro, Dott. Giancarlo Montedoro, da
parte dei Parlamentari valdostani. Successivamente, a seguito di
numerosi incontri con i rappresentanti del Ministero delle entrate
dell'Agenzia centrale, si è ottenuto che questi per il tramite
dell'Ufficio relazioni internazionali del Ministero dell'economia e
delle finanze... è stata predisposta in data 9 febbraio 2004 una
formale richiesta di deroga indirizzandola alla Commissione
europea.
Possiamo quindi affermare che la tesi di sopravvivenza del
regime pregresso di non imponibilità ante-finanziaria 2003 ha
ottenuto ampio consenso e l'assenso preventivo del Gabinetto del
Ministro, del Dipartimento delle politiche fiscali e dell'Agenzia
centrale, consenso tale da autorizzare la predisposizione della
richiesta di deroga al regime IVA applicabile sui pedaggi del
Traforo del Gran San Bernardo. Ora, si è a conoscenza che l'iter
della Commissione europea è terminato, la stessa ha provveduto ad
emettere un documento titolato:
"Proposta di decisione del
Consiglio che autorizza l'Italia ad applicare una misura di deroga
all'articolo 2, paragrafo 1 della VI direttiva in materia di
armonizzazioni delle legislazioni degli Stati membri, relativa alle
imposte sulla cifra di affari"
e conclude con:
"Ha adottato
la seguente decisione: articolo 1, in deroga all'articolo 2,
paragrafo 1 della direttiva, la Repubblica italiana è autorizzata a
concludere un accordo con la Svizzera per esentare dall'IVA i
pedaggi del Traforo del Gran San Bernardo".
Si ha notizia che
tale proposta di decisione dovrebbe essere presentata all'Ecofin
entro il mese di ottobre e crediamo che, seguendo con particolare
attenzione, dovremmo avere a giorni notizie confortanti e coerenti
sia con la volontà dell'interrogante, sia con la volontà del
Governo e del Consiglio.
Président - La parole au Conseiller Lanièce.
Lanièce (SA) - Prendo atto con soddisfazione della risposta
dell'Assessore, dalla quale si deduce che finalmente sono riusciti
a risolvere questo problema, che aveva creato del disagio e anche
delle critiche soprattutto da parte degli utenti che non svolgono
attività di impresa, per cui si trovavano a pagare recandosi in
Svizzera dalla Valle d'Aosta una tariffa più elevata rispetto al
percorso contrario. Rimaniamo in attesa di verificare questa
decisione presa dalla Commissione europea, che dia il via alla non
imponibilità dei transiti sotto il Tunnel del Gran San Bernardo e
ringraziamo tutte quelle persone che si sono adoperate per
risolvere tale problema, che era un po' assurdo e che aveva creato
non pochi disagi negli utenti del Tunnel del Gran San Bernardo.
Invito poi l'Assessore a farlo presente alla commissione competente
non appena ci sarà questa decisione definitiva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK