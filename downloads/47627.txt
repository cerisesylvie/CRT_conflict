Consiglio Regionale della Valle d'Aosta - Oggetto del Consiglio n. 3833 del 24 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3833 del 24 luglio 2024 - Resoconto
OGGETTO N. 3833/XVI - Interrogazione: "Esiti dell'incontro
tra RFI, imprese e Regione con particolare riferimento al rispetto
delle tempistiche di riapertura della linea ferroviaria".
Bertin (Presidente) -
Punto all'ordine del giorno n. 11.
Per la risposta, l'assessore Bertschy.
Bertschy (UV) -
Ci sono tre domande poste al Governo.
"Se e come il ritrovamento di amianto indicato in premessa
influirà sulla fine dei lavori e sulla riapertura della linea": nel
corso dell'incontro svolto in data 12 luglio scorso RFI ha
comunicato che è stato presentato il piano d'intervento alla USL
competente ed è iniziata la bonifica delle tubazioni in
cemento-amianto trovate durante gli scavi per lo spostamento di
sottoservizi in Piazza Perrone a Ivrea. RFI ritiene che non si
avranno impatti sulle tempistiche di ultimazione dei lavori.
"Se oltre ai lavori che interessano aree di proprietà di RFI
siano presenti interventi che coinvolgano aree pubbliche valdostane
e quali siano gli impatti sulla circolazione nonché nel caso si
rendano necessari acquisizioni di terreni o espropri e a che punti
siano gli stessi": i lavori di elettrificazione interessano non
solo aree di proprietà di RFI, pertanto in fase di progettazione è
stato predisposto il piano di espropriazione che individua sia le
aree da espropriare sia quelle da occupare temporaneamente. La
procedura espropriativa è stata avviata nel corso dell'anno
2023.
"Quali siano stati gli esiti dell'incontro annunciato il 12
luglio tra RFI, le imprese e l'Amministrazione regionale con
particolare riferimento rispetto alle tempistiche di riapertura
della linea": nel corso dell'incontro, che è uno dei numerosi
incontri che abbiamo svolto e che continuiamo a svolgere per la
verifica della programmazione dei lavori, si sono verificati questi
aspetti che sono: il punto della situazione sull'attrezzaggio delle
principali aree di cantiere; la risoluzione delle interferenze con
i sottoservizi; l'attività di bonifica con gli ordigni esplosivi;
la programmazione degli interventi per il secondo semestre 2024, in
particolare gli interventi nelle stazioni di Donnas, Aosta e
Châtillon; l'avvio degli interventi nella galleria Torrensec, tra
l'altro è proprio di questi giorni l'inizio delle iniezioni
cementizie nella galleria, che dovranno andare a solidificare la
struttura per intervenire poi successivamente; l'avvio di
interventi sull'armamento in varie tratte; l'avvio della posa dei
basamenti per sostenere linee elettriche e trazione.
RFI ha confermato la previsione di ultimazione dell'intervento
per giugno 2026 a cui seguiranno le attività di collaudo per
giungere alla riapertura del servizio con un cambio di orario a
dicembre 2026.
A conclusione della risposta, posso dire che il lavoro che si è
programmato verrà aggiornato trimestralmente, di modo da avere
sempre un programma dei lavori del semestre successivo aggiornato,
da produrre anche in termini d'informazione all'opinione pubblica,
oltre che al Consiglio regionale ovviamente.
Rispetto a questo, le attività che si stanno portando avanti
confermano i tempi previsti dalla programmazione dei lavori che -
lo ricordiamo tutti - sono finanziati attraverso i fondi PNRR,
quindi debbono rispettare le tempistiche che sono date
dall'utilizzo di questi finanziamenti.
Per quello che riguarda l'Amministrazione regionale, il compito
nostro è monitorare, stimolare e ovviamente fare in modo che i
lavori possano essere realizzati nei tempi opportuni, senza
intervenire in termini contrattuali su aspetti che poi non sono di
nostra responsabilità in termini giuridici e amministrativi - e non
vogliamo assolutamente assumercene, vista anche la delicatezza dei
finanziamenti e il compito che spetta a RFI di eseguire queste
opere nei tempi previsti dal PNRR.
Nel corso dell'autunno, come annunciato, organizzeremo degli
incontri pubblici e magari anche - se sarà possibile, senza mettere
in pericolo nessuno - delle visite in cantiere, così da verificare
lo stato di avanzamento dei lavori.
Presidente -
Per la replica, consigliere Perron.
Perron (LEGA VDA) -
Grazie, Assessore, ci eravamo portati
un po' avanti per avere già delle informazioni prima della pausa
del mese di agosto, quindi le sue risposte sono tutte positive, nel
senso che RFI conferma che i tempi verranno rispettati.
Capiamo bene la differenziazione: giustamente c'è la parte
regionale e c'è l'altra di RFI e lei e il titolare poi dei fondi
del PNRR, quindi sono due cose separate; resta il fatto che dalla
parte nostra possiamo dirle, Assessore - poi chiaramente il tempo
sarà galantuomo e vedrà chi ha avuto ragione - abbiamo dei seri
dubbi che i ritardi che si stanno già verificando, che noi in
qualche modo avevamo puntualmente previsto, perché conosciamo la
difficoltà dell'opera... abbiamo dei seri dubbi che questi ritardi
verranno colmati nel corso dei prossimi mesi e che si arriverà alle
tempistiche rispettate.
Aprendo un attimo la panoramica - visto che ho un attimo di
tempo, e viste le informazioni che lei, anche in maniera cortese in
questo caso, ha messo a disposizione ieri con quel breve confronto
con chi ha elaborato il piano regionale dei trasporti - sempre sul
tema ferrovia mi pare che ci siano delle novità e, anche in questo
caso, si va nel solco di quanto dalla nostra parte abbiamo sempre
sostenuto: si andrà o sarà necessario per un vero contingentamento
dei tempi arrivare a dei doppi binari selettivi, in questo caso ci
avete parlato della zona di Montjovet, che permetterebbe da sola un
risparmio di circa 5 minuti, che sono già molti di più di quelli
che è l'elettrificazione per sé, quindi questo è un tema
importante. Ovviamente ci chiediamo se questi binari avrebbero
potuto essere già inseriti prima, di modo da prendere tutti i
piccioni con una fava, ma questo sarà un argomento successivo.
Chiaramente serviranno interventi di altro tipo, anche per rendere
a questo punto funzionale questo grande intervento di
elettrificazione.
Secondo punto: andiamo invece sulla linea Aosta -
Pré-Saint-Didier, anche qui ci pare di capire, di nuovo a conferma
di quanto noi abbiamo sempre sostenuto, che la riapertura della
linea Aosta - Pré-Saint-Didier con una linea che possa funzionare
di nuovo da trasporto la vediamo sempre meno probabile, perché i
dati sono quelli e in effetti, da quanto abbiamo potuto capire da
quell'indagine "volante" - poi riguarderemo con calma tutta la
documentazione, abbiamo tempo, la documentazione è grande -
probabilmente quella linea andrà in qualche modo smantellata e
utilizzata in maniere differenti ma non con i treni Aosta -
Pré-Saint-Didier che ci pare ormai - sebbene siano in legge - un
qualcosa di non più applicabile.
La ringrazio per le informazioni che ci ha dato oggi, ribadiamo
dalla nostra parte che abbiamo dei seri dubbi sul colmamento dei
ritardi anche in ottica futura, vedremo, saremo qui a vedere e
faremo tutte le dovute valutazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK