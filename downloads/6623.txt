Consiglio Regionale della Valle d'Aosta - Oggetto del Consiglio n. 1106 del 6 febbraio 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1106 del 6 febbraio 1985 - Resoconto
OGGETTO N. 1106/VIII - CREAZIONE DI UN UFFICIO REGIONALE DEL
TURISMO SUL PIAZZALE DEL TRAFORO DEL MONTE BIANCO.
(Interpellanza).
PRESIDENTE:
Do lettura dell'interpellanza presentata dai
Consiglieri Pascale, Torrione e Breuvé:
INTERPELLANZA
La Regione spende ogni anno 2-3 miliardi per pubblicizzare,
in Italia e all'estero, la propria immagine di regione
turistica.
D'altra parte ogni anno transitano attraverso il Traforo del
Monte Bianco 900.000 veicoli da turismo (autovetture e pullman) e
quindi alcuni milioni di persone, soprattutto stranieri,
che
per la maggior parte attraversano il territorio della nostra
regione senza neanche conoscere la possibilità che essa può offrire
sul piano turistico e culturale.
Un ufficio regionale del turismo, collocato preferibilmente sul
piazzale stesso del Traforo del Monte Bianco, in grado di dare
tutte le informazioni ed assistenza alberghiera necessarie, nonchè
di propagandare, anche a mezzo di volantinaggio nei periodi di
maggior afflusso di stranieri, le offerte turistiche della nostra
Regione, potrebbe raggiungere con maggior facilità e con costi
minori una vasta e potenziale clientela.
Alla luce di tali considerazioni i sottoscritti Consiglieri
regionali del Gruppo socialista
INTERPELLANO
l'Assessore regionale al Turismo, Urbanistica e Beni Culturali
per conoscere se non ritiene opportuno ed utile creare un Ufficio
regionale del Turismo sul piazzale del Traforo del Monte Bianco con
i compiti e le finalità sopra indicate.
PRESIDENTE
: Ha chiesto di parlare il Consigliere Pascale,
ne ha facoltà.
PASCALE - (P.S.I.):
Spendiamo ogni anno centinaia di
milioni per pubblicizzare la nostra immagine di regione turistica,
credo che siano soldi spesi beni perché si tratta di combattere la
concorrenza anche su questo fronte.
Però forse non abbiamo mai sfruttato appieno quella che è la
posizione geografica favorevole della nostra regione, quando ci
troviamo lungo una direttrice internazionale di traffico, ed ogni
anno transitano attraverso il Traforo del Monte Bianco 900.000
veicoli da turismo fra pullman ed autovetture, il che vuol dire
milioni di persone che attraversano la nostra regione senza neanche
sapere che è una regione turistica e cosa può offrire. Ecco perché
riteniamo che forse un ufficio del turismo, preferibilmente
collocato sul piazzale al lato dell'entrata in Italia dove le
persone si fermano anche solo per chiedere informazioni, potrebbe
svolgere una ottima funzione sotto questo aspetto pubblicitario e
raggiungere magari con costi anche minori quella che può essere in
futuro una potenziale clientela.
Quindi la richiesta all'Assessore era se ritiene utile studiare
la possibilità di creare questo ufficio.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Debbo dire che forse in Consiglio questo
problema non è mai venuto, ma senz'altro in Convegni o in alcuni
incontri di questo problema se n'era già parlato; ad esempio, in
occasione di un convegno a Saint-Vincent, il prof. Janin aveva
posto questa problematica avendo fatto una certa ricerca. Mi sono
informato con i funzionari dell'Assessorato e già allora si era
preso contatto con la società del Traforo del Monte Bianco per
vedere se potevano esserci degli uffici a disposizione a piano
terra, purtroppo di uffici non ce ne sono; potremmo trovare un
ufficio al primo piano, ma noi crediamo che così verrebbe
vanificato l'interesse del turista che ha sempre premura quando
passa la dogana, e passata la dogana non va a cercarsi un
parcheggio per tornare indietro. Quindi dovrebbe essere un ufficio
molto accessibile, dove oltre all'informazione, e questo
presupporrebbe avere almeno due persone, perchè difficilmente si
potrebbe trovare la persona che parla italiano, francese, tedesco,
inglese, si potrebbe fornire anche solo il dépliant.
A titolo personale ritengo che la cosa sia abbastanza
interessante però ci sono delle ricerche da fare: ad esempio dopo
il 1965, all'inaugurazione del Traforo del Monte Bianco, la Francia
aveva messo un ufficio turistico ed è stato tolto dopo due anni
perché hanno ritenuto che non servisse. La localizzazione è molto
importante: parcheggio davanti, a portata di mano dopo la dogana e
non prima, per cui nello studio inerente alla futura costruzione
dell'autostrada - voi sapete che il Traforo del Monte Bianco ha
intenzione con fondi propri di appaltare l'ultimo tratto che è il
più difficoltoso e aspetta solo il via da parte della Regione per
l'appalto - si può vedere se c'è la possibilità di creare un
parcheggio sulla destra, uscendo dalla dogana e prima di imboccare
la parte coperta, per aprire un Ufficio.
PRESIDENTE
: Ha chiesto di parlare il Consigliere Pascale,
ne ha facoltà.
PASCALE - (P.S.I.):
Non sapevo che questa idea era già
stata discussa nell'ambito dei convegni, era venuta a me perché,
trovandomi spesso sul piazzale, notavo questa possibilità.
Condivido in pieno l'affermazione dell'Assessore quando dice che
quello che è importante è la dislocazione di questo ufficio, quindi
capire quale è il posto migliore per invogliare poi il turista a
fermarsi per chiedere informazioni o per ritirare volantini. Posso
capire che ci siano delle difficoltà a reperire questi locali;
penso che dal momento che siamo diventati soci della società del
Traforo del Monte Bianco, si possa cercare di studiare quella che è
la soluzione migliore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK