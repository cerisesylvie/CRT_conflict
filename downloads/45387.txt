Consiglio Regionale della Valle d'Aosta - Oggetto del Consiglio n. 2141 del 12 gennaio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2141 del 12 gennaio 2023 - Resoconto
OGGETTO N. 2141/XVI - Interrogazione: "Stato di avanzamento
degli interventi di riqualificazione della piscina di
Pré-Saint-Didier.".
Bertin (Presidente) -
Punto n. 20. Risponde l'assessore
Marzi.
Marzi (SA) -
Le opere sulla piscina di Pré-Saint-Didier
esistono in programmazione dal 2017, il termine di fine lavori è
previsto nell'autunno del corrente anno e si prevede la riapertura
dell'impianto entro la fine appunto dell'anno in corso.
L'intervento di miglioramento architettonico, energetico e
strutturale sulla piscina di proprietà regionale di
Pré-Saint-Didier è cofinanziato dal Fondo europeo di sviluppo
regionale e comprende i seguenti interventi: il miglioramento
strutturale comprensivo della sostituzione della copertura; il
rinnovamento architettonico degli spazi interni con l'abbattimento
delle barriere architettoniche; l'efficientamento energetico con
isolamento dell'involucro e la sostituzione dei serramenti esterni;
la riduzione del volume d'acqua della vasca principale con la sua
rifunzionalizzazione.
Il cantiere è stato consegnato all'impresa affidataria il 3
maggio 2021, in pieno stato di emergenza sanitaria. Nel frattempo,
sono intervenute diverse situazioni che hanno impattato su
organizzazione e tempistiche del cantiere, quali: gli adempimenti e
limitazioni da adottare secondo le prescrizioni delle misure Covid;
le difficoltà di reperimento dei materiali edili riscontrate già
nel 2021 e gli aumenti eccezionali delle materie riscontrate nel
2022; la necessità emersa, a seguito delle operazioni di
demolizione, di sostituire ulteriori componenti impiantistiche
deteriorate e non più utilizzabili; la modifica della tipologia dei
serramenti esterni, a causa delle difficoltà di reperimento di
materiali previsti nel progetto originale. È stata quindi concessa
una prima variante e, in seguito, una seconda che ha ulteriormente
prorogato il termine al 30 settembre 2023, per consentire
l'implementazione dell'impianto elettrico e di illuminazione e il
miglioramento dell'efficienza degli impianti termici e
idrosanitari. Allo stato attuale, l'avanzamento dei lavori
raggiunge circa il 40 percento delle opere: sono state realizzate
le demolizioni, le opere di rinforzo strutturale, la riduzione del
volume d'acqua della vasca e altri interventi interni ed esterni,
mentre il rifacimento della copertura è già realizzato per circa
l'80 percento. Per quanto riguarda la realizzazione
dell'acquascivolo, tale intervento seguirà una procedura d'appalto
a sé stante, essendo l'intervento previsto totalmente all'esterno,
quindi in zona non interferente e pertanto i lavori potranno essere
eseguiti parallelamente e/o successivamente all'apertura
dell'impianto.
Nel periodo oggetto dei lavori per la piscina di
Pré-Saint-Didier non è stato riconosciuto al concessionario alcun
corrispettivo di gestione, in quanto è stato versato unicamente il
rimborso delle effettive spese sostenute per i canoni delle utenze,
i consumi e il personale, giustificati e rendicontati dal medesimo,
come peraltro espressamente previsto dal capitolato di appalto nel
verificarsi di chiusure prolungate per oltre i trenta giorni dei
complessi natatori regionali.
Presidente -
Per la replica, il consigliere Manfrin.
Manfrin (LEGA VDA) -
Grazie, Assessore, per il punto che
ha voluto fare rispetto a questi lavori. Lei probabilmente non lo
ricorderà, ma io feci questa stessa domanda al suo predecessore
nella scorsa legislatura, peraltro anche lui di Stella Alpina, che
riferì rispetto a quanto stava avvenendo. La cosa curiosa era che
il canone continuava a essere pagato al gestore e quindi
effettivamente era una situazione particolarmente strana.
Ora lei mi ha aggiunto un particolare che è sicuramente
interessante, cioè che questi lavori sono stati programmati nel
2017, quindi nel 2018/2019 il fatto di avere una piscina non
fruibile, ma di continuare a pagare un canone, non era una cosa
inaspettata, non è un qualcosa per il quale ci si rende conto
"Cielo, mio marito sta tornando a casa, facciamo veloce", ma è una
cosa che era ampiamente prevista e programmata. Quindi, quando si
andava a discutere della gestione di questa piscina, forse si
sarebbe dovuto immaginare anche un trattamento diverso per chi la
gestiva, perché pagare un vuoto per pieno quando la piscina non
viene gestita e non viene utilizzata, evidentemente risulta un
dispendio inutile di energie e di fondi pubblici. Quindi, sono
lieto di sapere che vi siano soltanto dei rimborsi per canoni,
consumi e personale giustificato e concessionario. Peraltro, per
una piscina chiusa mi chiedo quale sia poi l'effettiva necessità di
personale e di consumi, che non siano quelli magari per la pulizia
e la manutenzione. Su questo magari faremo un dovuto
approfondimento, per evitare che magari qualcuno si sia potuto
approfittare - sono sicuro che non sarà così - di questa cosa e
quindi evidentemente abbia potuto percepire dei soldi e magari
mettere a carico del personale di questa piscina per poi vederselo
rimborsare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK