Consiglio Regionale della Valle d'Aosta - Oggetto del Consiglio n. 2017 del 19 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2017 del 19 ottobre 2011 - Resoconto
OGGETTO N. 2017/XIII - Interpellanza: "Problematiche relative
ai lavori di messa in sicurezza dell'abitato sottostante il Mont de
la Saxe in comune di Courmayeur".
Interpellanza
Nei giorni scorsi, l'esecuzione di lavori di disgaggio e
messa in sicurezza sul Mont de la Saxe in Comune di Courmayeur ha
determinato enormi disagi nella popolazione locale, in particolare
per la frazione di Entrèves, soprattutto per quanto riguarda lo
svolgimento delle attività economiche. Le decisioni assunte in
relazione alla viabilità hanno condotto a vivaci proteste;
Per questi motivi, i sottoscritti Consiglieri
regionali
Interpellano
la Giunta regionale per sapere:
1) quali iniziative abbia assunto, o intenda assumere, la
Giunta regionale per ricondurre alla normalità la circolazione dei
veicoli nella zona interessata;
2) per quali motivi la società autostradale non abbia
acceduto alla richiesta di agevolare l'utilizzo alternativo alla
circolazione sulla strada statale lungo le tratte più brevi di
percorrenza che interessano la zona di Courmayeur;
3) entro quanto tempo saranno ultimati i lavori che sono
all'origine dei disagi sopra ricordati.
F. to: Louvin - Albert Chatrian
Président
- La parole au Conseiller Louvin.
Louvin (ALPE)
- Grazie Presidente. Mi pare che la
questione dei lavori relativi alla messa in sicurezza del Monte de
la Saxe e le conseguenze che ha provocato, i disagi considerevoli
che ha prodotto per la popolazione locale e per le attività
economiche meritino un'attenzione più approfondita di quella che
per ragioni di tempo è stata consacrata poco fa nel
question
time
ad iniziativa dei colleghi del PD. Alcune delle questioni
che le sono state poste in quella sede, Presidente, forse sarà bene
approfondirle qui con un maggiore approfondimento e spero anche con
risultati diversi e più consistenti, perché devo dire che non avrei
risposto allo stesso modo del collega Donzel in termini di
soddisfazione, ma forse le argomentazioni che porterà adesso
saranno più dettagliate.
In ogni caso la vicenda ha messo a nudo secondo noi un problema
che si ripropone ogni volta che ci sono situazioni di disagio
collegate ad eventi calamitosi, ad eventi franosi come è avvenuto
recentemente a Valpelline, ossia una mancanza di comunicazione. È
una difficoltà che hanno le amministrazioni - mi riferisco
soprattutto nella prima fase all'Amministrazione comunale di
Courmayeur - nel relazionarsi con gli interessati; vorrei solo
ricordare che questa vicenda ha portato ad una protesta molto
civile, non violenta, la cosiddetta "protesta dei cerotti", che ha
messo a nudo l'assoluta incomunicabilità fra l'Amministrazione
comunale e la popolazione locale in un momento in cui poteva essere
pianificata un'opera di organizzazione diversa della logistica e
quindi si poteva provocare una riduzione di impatto negativo sulla
popolazione locale. Questo non è avvenuto, il Sindaco poi ha
parlato di sciacallaggi politici ed altre vicende, noi stendiamo un
pietoso velo, ma dieci giorni fa avremmo detto: "Presidente, lei
finalmente ha preso le redini della situazione". Insomma, credo
che, oltre ad una piccola ripresa di contatto a livello locale, sia
stato apprezzato il suo interessamento, l'incontro che ha avuto con
le rappresentanze della popolazione dei villaggi di Entrèves e di
La Palud. Adesso la situazione pare essere in un momento di
stallo.
Noi la preghiamo, nel tempo che lei ha a disposizione, di
volerci mettere al corrente di alcune situazioni che non ci
sembrano ancora del tutto chiare: intanto lei ha parlato di
incontri che ci sarebbero stati con l'ANAS, che è un'entità
generica e astratta in questo momento, quindi con chi si è visto,
quali impegni hanno assunto, perché ci è parso che al momento
"navighiamo sulle nuvole". Capiamo che non è semplice, ci siamo
presi la briga di approfondire anche noi, è il nostro lavoro,
l'ordinanza del Direttore di esercizio della RAV per capire i
problemi esistenti e a cui lei ha accennato per quanto riguarda
l'uso tangenziale di questo tratto. I problemi ci sono, sappiamo
che si tratta dell'uscita legata alle corsie di accelerazione
ridotte del sottopasso di Morgex, che richiedono opportuna
segnaletica, servizio di guardiania a terra, eccetera, ma non ci
sembrano delle misure straordinarie e che questa richiesta sia
accessibile. Noi le chiediamo cosa si sta facendo e che "si metta
il carico" dal punto di vista della sollecitazione per una
soluzione positiva di tale vicenda in termini di "tamponamento" al
momento, perché oggi stiamo parlando della situazione emergenziale,
e per venire incontro alle esigenze di una popolazione che non deve
soltanto andare una volta al giorno a prendersi magari qualcosa in
centro, ma c'è una rete di spostamenti per lavoro, per la scuola,
per servizio, per urgenza, per necessità che crediamo richieda
qualcosa di più. Richieda qualcosa di più non solo a chi è
automunito, perché dimentichiamo ogni tanto che c'è una fascia
della popolazione che non è organizzata dal punto di vista del
trasporto sul piano automobilistico, vuoi per età, vuoi per
mancanza di un mezzo adeguato; non tutti i veicoli possono essere
trasferiti sulla tratta autostradale, quindi il problema ha dei
contorni molto particolari. Ci preoccupiamo quindi di questo, ce ne
siamo preoccupati 12 giorni fa presentando tale interpellanza, ma
ci preoccupiamo, oltre che della situazione emergenziale, anche
della questione di prospettiva. Adesso abbiamo in corso
un'evacuazione legata a questi motivi, abbiamo sentito stamani
alcune dichiarazioni del Sindaco circa i rientri delle famiglie
all'interno, speriamo che lei possa darci qualche informazione
ulteriore e qualche rassicurazione, perché mi è parso che ci fosse
un po' di slittamento sui tempi finali e crediamo che, come è
successo per Valpelline, la certezza aiuti molto a superare la fase
di ansia legata a tale vicenda. Le chiediamo quindi quale scenario
lei ci può dare per quanto riguarda l'ultimazione dei lavori e il
ripristino di una situazione di normalità, che è quanto mai
auspicata e auspicabile in questo comune. Le vicende relazionali
con l'Amministrazione locale poi fanno parte di un capitolo che
dovrà discutersi in loco e che non interessa questa Assemblea. A
noi interessa che la Regione per parte sua faccia il necessario,
che l'ANAS, che sentiamo un po' distante in questo momento, possa
dare delle risposte immediate e che si possa ripristinare un quadro
di normalità nel migliore tempo possibile. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Anche a nome del
collega Marco Viérin, cercherò di dare delle risposte che siano le
più corrette possibili, nel senso di informazione per gli
interpellanti. La situazione è sicuramente difficile e coinvolge
una serie di attori, fra questi l'ANAS, il Comune, la RAV, gli
Assessorati competenti, la Protezione civile e quindi i soggetti
che intervengono sono diversi. In questa ottica e tenendo conto che
ci stiamo occupando di tale situazione dal giorno dopo il triste
evento della morte in quell'incidente stradale sulla nazionale per
il Monte Bianco, che ha evidenziato, semmai ce ne fosse stato il
bisogno, qual è la problematica della sicurezza delle strade.
Strada nazionale, competenza ANAS, che però ha dei limiti da Codice
civile come responsabilità, che è tutta da discutere, ma che va
entro un certo limite delle sponde della strada stessa, il versante
il coinvolgimento porta principalmente ad interessare il Comune e
poi, di fatto, l'Amministrazione regionale, che deve intervenire a
soccorso del Comune, perché notoriamente né il Comune di
Courmayeur, né altri hanno la forza di intervenire in eventi di
questo genere. Ho voluto ricordare questo, perché, in funzione di
tale tema e con le possibilità di soluzioni alternative alla strada
nazionale interrotta, si è per urgenza iniziato ad utilizzare la
strada interna di Courmayeur, la strada comunale, che ha sopportato
durante l'estate un carico eccessivo superiore alle sue dimensioni,
per il passaggio di TIR, però era impensabile immaginare che quella
fosse la soluzione anche per l'inverno soprattutto tenendo conto
che proprio sulla strada comunale in un certo punto ci sono
problemi di soffio di valanga. Tutto questo ha portato ad
individuare un percorso alternativo: quello del collegamento con
Morgex, utilizzando il passaggio di servizio e solo per le
emergenze che è già stato realizzato, ma, essendo un passaggio di
emergenza, non è stato collaudato per il transito normale di certe
dimensioni e come tale non può essere utilizzato se non in via
eccezionale. Abbiamo avanzato delle richieste ufficiali alla RAV e
conseguentemente abbiamo fatto con l'Assessore un sopralluogo
durante il mese di agosto con la RAV e con i responsabili dell'ANAS
di Genova, perché le domande che la RAV propone devono essere
esaminate dal servizio che fa tutto il nord ovest e che è a Genova.
Sono venuti i tecnici che hanno esaminato la situazione. Abbiamo
detto che c'era anche un problema di sicurezza generale, c'è un
tunnel internazionale, che chiaramente, se succede qualcosa,
rischia di essere addirittura chiuso, quindi si è sollecitato un
intervento favorevole, che è arrivato. Si è messa quindi in atto
questa operazione di messa in sicurezza che è stata prevista per le
ore diurne, perché eccezionalmente già il mantenimento della
sicurezza prevedeva una serie di interventi, che sono stati fatti.
A tale proposito, come ho detto prima al collega Donzel, per il
discorso delle ore notturne il tema della sicurezza viene
implementato e deve essere visto come una possibilità fatta solo ad
oggi per i mezzi di emergenza, ossia Croce Rossa, ambulanze,
vigili, ma non per la viabilità ordinaria. È vero, come ricordava,
che di notte non dovrebbero essere tanti ad utilizzarlo, ma il
problema non è di quantità, è di utilizzo di questo mezzo per il
passaggio che ha delle obiettive difficoltà. Come dicevo prima,
stiamo aspettando la risposta dell'ANAS a livello centrale, perché
quella di Genova ha detto che per loro questo problema è
difficilmente sormontabile. Ci siamo allora rivolti all'ANAS
nazionale per avere un supporto tenendo conto che l'impatto è alto:
oltre a quello di cui stiamo parlando, ripeto, c'è il rischio di
non avere il collegamento con il tunnel del Monte Bianco, oltre a
tutti i disagi per la popolazione che ho ricordato. Detto questo,
abbiamo svolto per tempo e con correttezza tutti i passi necessari
per attivare tali meccanismi. Non entro nel merito di quello che
lei ha ricordato per quanto riguarda il Comune e quello che è
successo, perché non è corretto evocarlo qui; il Sindaco ha già
risposto per parte sua, quindi non riprendo tale argomento. Stiamo
aspettando la risposta dall'ANAS nazionale, che abbiamo sollecitato
giovedì quando sono stato a Roma.
Quanto alle altre domande, per quello che si sta facendo, lei ha
ricordato che abbiamo svolto con l'Assessore degli incontri con la
popolazione per capire quali potevano essere i disagi e per
spiegare quali potevano essere i tempi. Il giorno che abbiamo fatto
questo incontro nevicava, quindi c'era un certo pessimismo, perché
il discorso era: "se nevica - questo risale a 10 giorni fa - cosa
succede?". Chiaramente con il maltempo poteva esserci il pericolo
che venissero interrotti i lavori più in alto, che invece sono
stati regolarmente ultimati, perché il disgaggio parte dalla parte
più alta per progressivamente togliere il pericolo verso il basso.
Agli sfollati abbiamo detto quali potevano essere le logiche degli
interventi progressivi, che andavano nella direzione di lavorare
con la massima cautela per smuovere i massi pericolanti, in modo da
non creare disagio alle case, perché è vero che abbiamo evacuato,
ma l'intento è quello di non danneggiare le abitazioni, come ad
oggi è avvenuto in quanto c'è stato un disgaggio progressivo che ha
avuto esito molto positivo, nel senso che non ci sono stati
problemi, i massi sono stati progressivamente allontanati, le reti
hanno retto e non ci sono stati danni particolari. I lavori sono
iniziati il 3 ottobre e la parte del versante tra i 1.725 e i 1.500
metri è stata già verificata ed è stato disgaggiato qualche
centinaio di metri cubi di rocce instabili. Questo intervento ha
permesso di mettere a punto le modalità operative di realizzazione
dei controlli e le verifiche in parete, nonché quelle di
intervento. I massi rimossi sono nella maggior parte, come dicevo,
precipitati e la loro caduta si è fermata sulle cenge e non ha
creato danni. Una parte del materiale è stato intercettato dalle
reti di protezione presenti sul versante o a protezione delle case
e poche schegge hanno raggiunto aree immediatamente a valle della
strada statale senza provocare danni, a parte il tetto dello
stabilimento Grivel, che era già uno dei più a rischio in quella
zona e, come sa il collega, adesso è stato trasferito già da tempo
a Chambave. Nel corso dei primi giorni si è già provveduto a
bonificare alcuni massi di grosse dimensioni, che si sono però
frantumati cadendo al suolo in pezzi di volumi ridotti. È stata
individuata un'area di roccia della dimensione di circa 75 metri
cubi fortemente fratturata, sulla quale si sta operando per la
demolizione definitiva. Da martedì sono operative tre squadre, che
stanno operando nella parte più bassa del versante e anche più
ricca di situazioni di instabilità. Questa settimana e la prossima
sono quelle ritenute maggiormente critiche sia per la complessità
delle situazioni di affrontare, sia per le possibili ricadute come
danni. Allo stato attuale si confermano le previsioni iniziali di
ultimazione dell'intervento entro fine novembre se le condizioni
meteo lo permettono, con l'ANAS che potrà valutare la riapertura in
condizioni di sicurezza della strada. Voglio specificare che ogni
venerdì viene fatto il punto con gli interessati della situazione e
anche venerdì è stato fatto con soddisfazione degli interessati.
Per l'inizio di novembre i tecnici ritengono possibile ipotizzare
anche un rientro di gran parte degli evacuati e il ripristino della
circolazione sulla viabilità comunale alternativa alla strada n.
26. Grazie.
Président
- La parole au Conseiller Louvin.
Louvin (ALPE)
- Crediamo sia stato più che opportuno
avere questo quadro e la ringraziamo per la descrizione molto
accurata dei lavori in corso; penso che anche le persone che hanno
ascoltato siano state contente di avere il quadro esatto degli
interventi in corso. Siamo in un territorio difficile, in una
regione che ha massi, ma che sa anche intervenire compatibilmente
con la complessità della situazione. Sappiamo che il Monte de la
Saxe è piuttosto maledetto e il problema difficilmente potrà avere
una soluzione radicale e definitiva; conviviamo sempre in questa
Valle con situazioni di questo genere.
Mi pare che per la parte di intervento - l'abbiamo seguito anche
noi attentamente e siamo informati - ci siano all'opera tecnici che
intervengono con la massima competenza e che, nei limiti del
possibile, si stia facendo molto. Da questo punto di vista e con
l'incertezza che qui possiamo capire, per gli incerti del lavoro
che non possono assicurare una risposta millimetrica sulla
conclusione delle opere, crediamo che ci sia da parte nostra da
seguire con la massima attenzione e partecipazione l'intervento,
per il quale riteniamo siano stati messi in atto gli strumenti
necessari.
Rimane invece - Presidente, glielo dico tranquillamente, perché
dieci giorni fa avrei sottoscritto un plauso per l'attenzione che
lei, contrariamente al Comune, aveva dimostrato nel relazionarsi
con gli interessati - questa zona grigia e questa fastidiosa
inazione dell'ANAS, a cui anche la richiesta un po' come si fa in
appello, in Cassazione, da Genova passa a Roma e poi non sappiamo
se il Vaticano...ecco magari chiediamo al Presidente Cerise se ci
mette una buona parola, se qualcuno può fare qualcosa. Qui,
purtroppo, abbiamo una mancanza di risposte e le chiediamo anche,
Presidente, di farsi forte della voce di questo Consiglio, che, a
nome di tutta la popolazione valdostana, chiede che tale
"ammorbidimento" abbia luogo. Devo dire che anche le risposte che
le stanno dando non convincono per niente e una cosa mi
sorprende...perché lei è molto rapido nel dare al suo interlocutore
la risposta giusta...lei ha detto nel rispondere al collega Donzel:
"c'è stato un grosso aumento di passaggi"
...qui ci sono i
furbetti, ci sono i napoletani che vanno e che vengono - dico
"napoletani" fra virgolette per dire qualcuno che ne approfitta di
questa situazione -, ma io ho avuto modo di parlare con gente del
posto: ci sono delle persone che svolgono attività di azienda che
si devono muovere costantemente, ci sono persone che hanno dovuto
percorrere questa tratta svariate volte nella giornata! A noi
francamente non pare che l'ANAS o la RAV si possa fare scudo di un
aumento rilevante...
(interruzione del Presidente della Regione, fuori
microfono)
...così avevamo capito: c'è stato un aumento dei passaggi ed
altri ne hanno approfittato, siamo arrivati a 1.200-1.300 passaggi
al giorno; comunque questo è un indice semmai di problematicità,
non un motivo per non consentire anche l'ampliamento ad ore
notturne. Lei lo ha detto bene fra l'altro, ma a noi è capitato un
sacco di volte di andare a Courmayeur la sera, ma su quella strada
non c'è quasi nessuno la sera! Ma che cosa costa? Se già la si deve
tenere aperta per ragioni di emergenza...lei mi ha detto:
"se
arriva un'ambulanza, c'è la possibilità..."
, eccetera, ma cosa
impedisce che si allunghi l'orario dalle 20,00 alle 7,00 del
mattino e che si spezzi questo cerchio? Presidente, quindi, noi le
diamo un po' di sprone, porti se possibile a casa questo risultato,
perché è un risultato fondamentale in tale fase. Seguiamo con molta
partecipazione la conclusione di questi lavori e poi registriamo
ancora una volta la necessità di mantenere alto il livello di
comunicazione, perché è da lì che nascono molti dei problemi, è lì
che si getta dell'aceto su una ferita che purtroppo c'è e che
speriamo si rimargini rapidamente. Grazie.
Presidente
- Volevo solo ricordarle, collega Louvin, a
mo' di restituzione della battuta, che un mio interessamento per il
Vaticano potrebbe al massimo servire per accelerare il suo percorso
per il Paradiso...valuti lei se sia il caso che debba darmi da
fare...
(interruzione del Consigliere Louvin, fuori
microfono)
Président
- Collègues, ont été déposés à la Présidence le
rapport du Conseiller Crétaz sur le projet de loi n° 159, le
rapport du Conseiller Empereur sur le projet de loi n° 160, les
amendements sur le projet de loi n° 159, un amendement présenté par
l'Assesseur au budget et deux amendements présentés par les groupes
ALPE et Partito Democratico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK