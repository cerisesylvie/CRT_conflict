Consiglio Regionale della Valle d'Aosta - Oggetto del Consiglio n. 2222 del 23 ottobre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula
Oggetto del Consiglio n. 2222 del 23 ottobre 1996 - Resoconto
SEDUTA POMERIDIANA DEL 24 OTTOBRE 1996
OGGETTO N. 2222/X Rinvio al 1° gennaio 1997 dell'applicazione
degli aumenti agli affitti per gli alloggi di edilizia residenziale
pubblica. (Ritiro di mozione)
Mozione Viste le decisioni del Governo che ha rinviato al 1°
gennaio 1997 l'applicazione di qualsiasi aumento di affitto per gli
alloggi di edilizia residenziale pubblica e ha altresì invitato le
Regioni a non procedere ad aumento di loro competenza onde evitare
una possibile spinta inflativa;
Preso atto che la Regione Autonoma Valle d'Aosta ha legiferato
in merito agli affitti di edilizia residenziale pubblica e che la
legge prevede aumenti degli affitti dal 1° gennaio 1996;
Avendo notizia che gli enti interessati, IACP, Comune, non
avrebbero ancora applicato le nuove tariffe per problemi tecnici,
ma sarebbero pronti a farlo con relativi arretrati;
il Consiglio regionale della Valle d'Aosta
Impegna
la Giunta regionale:
1) a predisporre una modifica alla legge che preveda di
procrastinare l'aumento in questione al 1° gennaio 1997;
2) a procedere, dove fossero già stati applicati gli aumenti, ad
una restituzione degli stessi.
F.to: Chiarello
Presidente Ha chiesto la parola il Consigliere Chiarello.
Chiarello (RC) Vorrei sfogarmi perché sono anni che parliamo dei
cassaintegrati Cogne, e poi che un Consigliere di maggioranza venga
a presentare una mozione che non si discute in maggioranza, e che
l'Assessore dica che in trenta giorni si risolveranno i problemi,
mi fa un po' ridere!
Ho presentato questa mozione in seguito a diversi fatti. Il
primo fatto è la legge regionale, che abbiamo approvato, giusto un
anno fa, e che andava a rivedere i canoni di locazione degli
alloggi di edilizia pubblica. Dopo questa legge, nella quale fra
l'altro si stabiliva che entro due mesi dalla pubblicazione la
legge doveva essere messa in atto, è sopraggiunta una circolare
governativa che invitava le regioni che non avevano ancora
legiferato a non mettere in pratica la delibera CIPE di aumento
degli affitti, per evitare un aumento dell'inflazione. Nello stesso
tempo le si invitava a legiferare in merito in modo che ogni
regione avesse una sua legge sull'edilizia pubblica
residenziale.
Ad un anno di distanza gli enti preposti non sono ancora
riusciti a calcolare gli aumenti o le diminuzioni, cioè un
inquilino di questi stabili non sa ancora di che morte deve morire,
per così dire.
Allora mi sembrerebbe serio da parte di noi consiglieri e
dell'Amministrazione dire quello che c'è scritto in questa mozione;
ovvero invito quest'Amministrazione - in questo momento l'invito è
fatto a nome del Consiglio, poi vedremo come voteranno i
consiglieri - a far sì che gli effetti di questa legge si abbiamo a
partire dal primo gennaio '97.
Abbiamo un IACP valdostano che è forse l'unico in Italia ad
essere in attivo e abbiamo un anno di ritardo nell'applicazione
della legge; voglio ricordare che qualcuno di questi inquilini
dovrà pagare delle somme non indifferenti, calcolate sulle tabelle,
ma non si sa ancora cosa dovranno pagare, perché ad un anno di
distanza non ci sono ancora le tabelle. Inoltre, questi nuovi
pagamenti partirebbero da dicembre '95. Mi sembra seria questa
proposta che faccio alla Giunta, di rimandare gli aumenti al primo
gennaio '97, così saremo pronti anche con le tabelle e gli
inquilini - o almeno qualcuno di loro - non dovranno sobbarcarsi
delle spese molto pesanti.
Presidente É aperta la discussione generale.
Ha chiesto la parola il Consigliere Parisi.
Parisi (RV) Prendo la parola, non tanto per il problema che ha
sollevato il Consigliere Chiarello, che seppure è un problema
reale, non credo che potrà avere pratica attuazione, in quanto
bisognava sollevarlo nel momento in cui si approvava la legge.
Adesso è come chiudere la stalla quando i buoi sono scappati.
Quando l'anno scorso si discuteva della modifica della legge n. 15,
il problema del canone non fu posto; anzi, qualcuno riteneva che
fosse addirittura poco quello che si andava ad applicare in merito
a quello che era il prezzo di mercato degli affitti.
Intervengo perché avevo già diverse volte sollevato il problema
della politica della casa e perché credo che l'approvazione sia
della legge n. 39 che della legge n. 44 dovesse essere collegata ad
un discorso molto più generale rispetto a quello particolare della
vendita e dei canoni. Avevo presentato un'interrogazione nel maggio
di quest'anno per sapere qual era l'iter che si stava seguendo sia
per quanto riguardava i ritardi, sia per quanto riguardava il piano
vendita, così come prevedeva la legge n. 39.
Devo constatare che purtroppo ancora adesso, a distanza non solo
di un anno, ma a distanza di due anni, perché la legge n. 560 è del
'94, quindi non è una cosa che risale alla legge regionale, ma va
più indietro nel tempo, ancora adesso - come dicevo - non è stato
presentato alcun provvedimento che riguardi l'applicazione di
queste leggi. Per cui in questo campo forse la maggioranza non ha
dato quelle risposte che doveva dare.
Erano state fatte alcune proposte operative, proprio perché
andavano nel senso di affrontare nella sua complessità il problema
della politica della casa; purtroppo finora queste iniziative sono
rimaste nel cassetto. Di queste vorrei citarne alcune, che dovevano
essere portate avanti in contemporanea a quelle leggi che abbiamo
approvato. Innanzitutto la riforma della legge dello IACP, che è lì
nei cassetti non so da quanti anni; la riforma della legge
regionale n. 76, che è quella del finanziamento dei mutui per la
prima casa, che a detta di tutti è una legge perversa, che non ha
fatto altro che drogare il mercato, e che non dà la possibilità ad
una fascia di utenza di accedere a questi mutui.
Vorrei aggiungere che per quanto riguarda la legge n. 76, era
stato nominato un gruppo di studio, che non so che fine abbia
fatto! Vi era poi quel disegno di legge di cui si era interessato
anche il Consigliere Borre, facente riferimento ai progetti
integrati, che doveva essere il braccio operativo del finanziamento
che, di volta in volta, veniva destinato alla politica degli
alloggi di ERP; anche questo non è stato fatto.
Infine si era parlato di una legge quadro di settore, che
raggruppasse tutte le leggi che si interessano della problematica
della casa, e ci fosse anche la possibilità che l'interlocutore
della politica della casa fosse un solo soggetto e non - come
avviene adesso - quattro, cinque, sei, e non so quant'altri
soggetti politici, che si interessano di questo problema.
Non lo dico io, ma è la situazione reale, che emerge di giorno
in giorno, di quella che è la drammaticità del problema casa. Il
problema degli sfratti per fortuna è stato rinviato fino a giugno
dell'anno prossimo, altrimenti non so cosa sarebbe successo alla
sua scadenza naturale, visto che il decreto non era stato
reiterato. Per fortuna il Governo ha presentato questo disegno di
legge, che proroga gli sfratti fino a giugno dell'anno prossimo,
però la situazione rimane drammatica.
Di fronte ad un problema così complesso bisognava forse avere
una maggiore volontà politica per affrontarlo in tutte le sue
sfaccettature e in tutte le sue implicazioni.
Qui non si tratta di non voler far pagare il canone di affitto
di chi occupa un alloggio di ERP, anzi, è giusto che si paghi in
base a quella che è la capacità reddituale; però il problema va al
di là di quello che è il discorso dell'ERP e deve essere affrontato
sia per coloro che sono in situazione di sfratto, sia per coloro ai
quali oggi la legge di mercato non dà la possibilità di accedere ad
altri mercati. Facevo riferimento prima alla legge n. 76: se
pensate che oggi il costo al metro quadrato di un alloggio non solo
ad Aosta, ma nella periferia e anche al di là di questa, supera i 3
milioni, vedrete, fatti quattro conti, che per comperare un
alloggio di 80 metri quadrati ci vogliono 300 milioni. E per quanta
buona volontà possa mettere una certa categoria di utenza,
sicuramente non avrà la possibilità di accedere all'alloggio a
libero mercato.
Pertanto, come dicevo prima, per poter fare un discorso
realistico, bisognava affrontare il problema in tali termini, cosa
che non è stata fatta; e qui purtroppo devo dire con rammarico che
la situazione è, forse non per colpa dell'Assessore, quella che ho
cercato di esporre.
Per quanto riguarda lo IACP, l'istituto scarica sulla Regione la
responsabilità di non aver portato avanti certe iniziative, e
magari a sua volta la Regione la scarica sul Comune e sullo IACP;
per evitare che ci sia questo scarico di responsabilità, sarebbe
opportuno che ci si trovasse intorno ad un tavolo e si chiarisse
una volta per tutte di chi sono le responsabilità della mancata
applicazione della legge, perché qui non so se c'è un'omissione di
atti d'ufficio, però c'è qualcosa che non quadra perché anche la
legge n. 39 approvata al 31 ottobre 1995 dava tempo due mesi per
l'esecuzione dei piani di vendita; siamo ad ottobre '96 e ancora
non ne sappiamo nulla. Anche questo deve essere tenuto in
considerazione.
Ripeto, non voglio strumentalizzare la cosa, voglio solo far
presente che la situazione è drammatica, l'utenza è disponibile a
pagare il giusto canone, ma occorreva che le altre iniziative che
dovevano concorrere ad affrontare in maniera realistica questo
problema venissero portate avanti, cosa che non è avvenuta.
Termino dicendo che mi risulta che esistano dei grossi problemi
di applicazione fra la legge regionale concernente gli alloggi di
proprietà regionale - mi riferisco agli alloggi di via Chavanne e
via Lys - e la legge di applicazione dello IAPC, perché le leggi
sono in contrasto l'una con l'altra; l'Assessore forse ne è a
conoscenza e mi auguro che venga fuori anche questo tipo di
problematica.
Non mi dilungo di più, però non vorrei che questi problemi, che
di volta in volta vengono sollevati, fossero alla fine lasciati nel
dimenticatoio. Per adesso mi fermo qui; mi auguro che l'Assessore
ci dia delle risposte.
Sulla mozione di Chiarello, anche se è bellissima dal punto di
vista ideale, non credo che potrà trovare un'applicazione pratica,
perché sarei il primo io a gioire se venisse fatta quella legge
dall'Assessore. Mi auguro comunque che l'Assessore risponda di
sì.
Presidente Ha chiesto la parola il Consigliere Borre.
Borre (UV) Penso che i due interventi, anche se poi hanno un
momento di convergenza - seppure non parallela - sul fatto che gli
enti non hanno ancora applicato la legge, si dividano abbastanza
sul resto.
Il Consigliere Parisi invita a fare una politica della casa che
tenga conto di tutto quello che è il problema che oggi insiste sul
territorio valdostano, quindi la mancanza degli alloggi al di là
della decadenza, degli alloggi per edilizia residenziale, e di
affitti anche ad un canone accettabile sul territorio, cioè la
possibilità di rimettere sul mercato gli alloggi che oggi sono
sfitti, perché forse anche la legislazione italiana in fatto di
tasse non fa sì che vengano affittati gli alloggi.
Per quanto riguarda la mozione di Chiarello, vorrei che una
volta per tutte qui si decidesse quali sono le categorie di ERP e
quali sono invece le altre categorie che hanno pur diritto anche
loro ad avere un affitto ad un canone accettabile.
Noi continuiamo sempre e soltanto a parlare di edilizia
residenziale e cerchiamo di difendere in maniera... ma non dico
strumentale, Chiarello, nei tuoi confronti, perché conoscendoti
senz'altro non è strumentale, ma una maniera che a volte si presta
facilmente a delle critiche che la maggior parte dei cittadini
potrebbero fare, perché la maggior parte dei cittadini valdostani
abita in alloggi che costano un bel po' di più ed hanno forse le
stesse caratteristiche e le stesse richieste che hanno quelli dello
IACP.
Venendo alla legge regionale n. 39, la legge 29 ottobre 1993 n.
427, articolo 66 dice: "Entro 60 giorni dalla data di entrata in
vigore della legge di conversione del presente decreto, il Comitato
di edilizia residenziale determina l'ammontare per il 1994 della
quota di cui al primo comma, lett. b) del DPR, per consentire la
copertura delle spese di amministrazione e degli oneri fiscali.
Entro il 31 dicembre 1993 le regioni provvedono ad adeguare i
canoni di locazione di ERP con decorrenza 1° gennaio 1994, in modo
da rispettare i vincoli. In caso di mancato adeguamento dei canoni,
la differenza fra il gettito della quota di cui al terzo comma,
lett. b) della citata legge e quello necessario a coprire le spese
di amministrazione e gli oneri è posta a carico del bilancio
regionale". Questo è un articolo che mai nessuno ha cassato, non ho
visto quella circolare, ma mi sembra strano che con una legge
vigente come questa il Ministro faccia una circolare invitando a
non applicarla, ripeto, mi parrebbe una follia; ma siamo in Italia
e può succedere di tutto!
In base a questa legge un gruppo di lavoro, nominato
dall'Assessorato ai lavori pubblici, di cui ho fatto parte, ha
redatto la legge n. 39. Per redigere questa legge, abbiamo chiesto
un parere agli uffici legali.
La legge regionale ha applicato una disposizione di legge -
altro non poteva fare - e tale legge, sebbene la deliberazione del
CER risulti sospesa, non può certamente essere disattesa o
disapplicata o abrogata, se non in forza di un intervento
legislativo successivo che ciò disponga, ovvero qualora la stessa
sia dichiarata incostituzionale; cose che non sono avvenute. Quindi
la legge n. 39 è uscita, la delibera CER a cui fa riferimento
Chiarello viene modificata solo in un paragrafo, perché la legge
diceva che se la Regione non legifera, gli enti proprietari hanno
tempo sette mesi per applicare l'aumento dei canoni.
La delibera, dicevo, è stata modificata dicendo non più 7 mesi,
ma 12 mesi; i 12 mesi portano al 1° gennaio '97. Quindi le regioni
avevano ed hanno l'obbligo comunque di legiferare. La Val d'Aosta,
la Liguria, il Piemonte, il Veneto e la Lombardia hanno legiferato;
altre dieci regioni hanno legiferato ma le loro leggi sono state
bocciate dalla Corte costituzionale perché probabilmente hanno dato
delle applicazioni non conformi ai criteri della delibera del
CER.
Il Ministro ha indetto una riunione il 15 e 16 ottobre, alla
quale sono intervenute tutte le regioni, per chiedere che fossero
messi in piedi dei criteri che permettessero a quasi tutte le
regioni di legiferare, senza correre il rischio di una bocciatura
da parte della Corte costituzionale. Le regioni insieme ai
sindacati hanno prodotto un documento, concordato con il Ministero,
dal quale sono usciti fuori questi accordi: garantire il pareggio
dei costi di gestione, tutelare la socialità del canone, introdurre
la contrattazione dalla decadenza, consentire la formazione di
risorse regionali, fondo di solidarietà.
Si è chiesto al Ministero di modificare nella delibera del CIPE
13 marzo 1995, ovvero il canone sociale non deve rimanere al 10
percento ma deve arrivare all'8 percento; il canone deve essere
determinato non con dei criteri di estimi catastali - perché
salirebbe continuamente - ma con riferimento alla n. 392/78, ex
equo canone; il canone per la decadenza deve essere almeno del 50
percento superiore all'affitto di equo canone sul libero mercato.
Inoltre si chiede che la quota A) della suddivisione degli affitti
anziché essere versata al Governo, venga versata alle regioni per
poter costruire case di edilizia popolare. Queste sono le
richieste.
La legge regionale prevede il canone sociale del 5 percento,
quindi non si può superare il 5 percento. Abbiamo fatto cinque
fasce per gli affitti... Chiarello, mi piace l'attenzione...
dicevo, il discorso del canone da noi è stato fissato in base alla
n. 392, tenendo conto quindi del vecchio equo canone, quindi
abbiamo rispettato tutto quello che oggi il Ministero e i sindacati
chiedono per approvare una legge. É una legge che porta un minimo
di giustizia all'interno di questo settore, perché va applicata in
base ai redditi. Conoscete anche alcune violenze che volevo fare,
chiedevo l'applicazione della silicosi per pagare l'affitto, ma la
richiesta non è passata perché si vive in un paese di consensi e
poi c'è gente sullo stesso pianerottolo che si trova a due
difformità nei pagamenti, comunque è così.
É uscito un giornalino: "Nuovi criteri per gli affitti"; a
livello regionale il Sicet prende atto che la Regione autonoma
Valle d'Aosta ha già provveduto a legiferare in merito, le nuove
norme che sono contenute nella legge n. 39/95 non solo hanno già
tenuto conto dei contenuti della cortosonia, sicetonia, ma in
alcuni punti è migliorativa. E poi dice quello che vi dicevo
prima.
Mi chiedo se oggi si può ancora continuare, e non parlo di
Chiarello, ma delle polemiche che ci sono fuori, sulla piazza, a
dire che è una legge iniqua, inaccettabile, quando questa è una
legge che sta dando un buon esempio al resto delle regioni.
Quindi, Chiarello, ti chiedo di ritirare la mozione e di fare
invece un invito al Comune di Aosta e allo IACP di dilazionare in
maniera corretta, una maniera che permetta agli inquilini di far
fronte al dovuto, perché com'è possibile che oggi chiediamo agli
enti che dovrebbero aver applicato la legge da gennaio di
sospendere tutto e di pagare dall'anno prossimo quando c'è una
legge vigente? Questa richiesta mi sembra di difficile accoglienza
da parte nostra e di difficile praticabilità da parte degli enti
comunali.
Presidente Ha chiesto la parola il Consigliere Chiarello per il
secondo intervento.
Chiarello (RC) Borre sa benissimo che io sulla legge n. 39 sono
d'accordissimo, in commissione siamo arrivati ad una conclusione
che è soddisfacente, non mi interessa quello che ha detto la
piazza; però non può neanche dirmi, Borre, che il Comune di Aosta e
gli IACP possono emettere le tabelle per il pagamento fra 4-5 mesi
con gli arretrati di un anno e mezzo, e noi siamo qui a dire: tanto
è colpa loro!
Ci sono delle diatribe perché non si sa bene cosa uscirà da
queste tabelle, c'è chi dice che si paga di più, chi dice che si
paga di meno; dopo un anno che è stata fatta la legge, il bambino
non è ancora nato e quindi ci sono voluti più di nove mesi anche in
questo caso.
Allora non ditemi che come amministratori che abbiamo fatto la
legge, non abbiamo vigilato a che venisse applicata nei tempi e che
è fuori luogo, oppure che è un bel sogno pensare di dire
all'Amministrazione: volete che la cambi?
Dico all'Amministrazione che gli IACP o il Comune mettano in
pratica gli aumenti dal giorno in cui sono in grado di valutarli,
dato che è un anno che non riescono a valutarli, in modo che solo a
partire da quel giorno il cittadino paghi l'aumento. Quando gli
enti sono in grado di tirare fuori questi documenti che dicono al
cittadino quanto deve pagare, da quel giorno il cittadino paga.
Presidente Se nessun altro chiede la parola, dichiaro chiusa la
discussione generale.
Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Se, come abbiamo potuto capire, il
Consigliere Chiarello non intende ritirare la mozione, non posso
che dichiarare l'astensione da parte della maggioranza su questa
proposta. Il perché dal punto di vista pratico lo ha già anticipato
bene il Consigliere Parisi. Per quanto attiene invece le
motivazioni più di carattere generale, "l'Assessore Ombra sulla
casa", Borre, ha già detto tutto, quindi non ho grandi cose da
aggiungere.
Volevo fare due considerazioni invece sulla mozione, che dal
punto di vista politico mi pare demagogica. Scusa, Chiarello, ho
partecipato quindici giorni fa ad un incontro con le altre regioni,
c'era il Ministro Di Pietro, e da tutte le regioni è stata
sottolineata la validità del testo di legge approvato dalla Regione
autonoma Valle d'Aosta.
D'altro canto è stata anche sottolineata in quella sede la
difficoltà che hanno a livello nazionale a portare avanti politiche
serie sul problema della casa, proprio perché condizionati dalla
politica di Bertinotti. Infatti vedevo l'altro giorno la vignetta
che raffigurava Bertinotti che tiene al guinzaglio Prodi sotto
forma di cagnolino, e questo fa capire qual è la situazione a
livello nazionale. Per fortuna in Valle d'Aosta non possiamo farci
condizionare da una mozione talmente demagogica come questa.
Per quanto riguarda le osservazioni fatte dal Consigliere
Parisi, non è vero che siamo fermi; innanzitutto la legge n. 76,
che sottolineava prima il Consigliere Parisi, fa proprio
riferimento ad un disegno di legge decantato a livello nazionale,
dove si rimanda alla proposta di disegno di legge che prevede dei
mutui di 100 milioni, e dove venivano elencate le agevolazioni alle
coppie di meno di 32 anni, l'entità del mutuo concesso, il tasso di
interesse di 2-3 punti inferiore a quello praticato sul mercato, il
limite di reddito a 36 milioni lordi.
Ebbene, se vai a vedere la legge n. 76, al di là delle modifiche
che sono in corso ancora migliorative, legge in vigore da tanti
anni, supera dal punto di vista delle agevolazioni notevolmente
questa proposta di legge portata avanti a livello nazionale. Quindi
penso che anche in questo campo siamo all'avanguardia; stiamo
predisponendo la modificazione della legge n. 76 e a breve daremo
il testo di legge alla commissione competente perché lo
esamini.
Condivido invece quanto dice Parisi sull'esigenza di coordinare
meglio tutte le iniziative legate al problema della casa.
Confermo, se il Consigliere Chiarello non ritira la mozione,
l'astensione da parte della maggioranza.
Presidente Ha chiesto la parola il Consigliere Chiarello.
Chiarello (RC) Non so cosa c'entri Bertinotti in Valle d'Aosta,
spero che c'entri anche qui, ma che abbia tenuto al guinzaglio
Prodi non lo credo, perché penso che Prodi sia una persona seria,
forse più serio di qualcuno qui dentro e non penso che lo abbia
tenuto al guinzaglio.
Penso che invece neanche questa mia mozione era fatta
provocatoriamente e demagogicamente; continuo a dire che la legge è
stata fatta un anno fa e ci sono dei cittadini valdostani che non
sanno ancora adesso quanto dovranno pagare di arretrati; non mi
sembra una cosa buttata lì chiedere almeno di sapere quanto devono
pagare.
Sono d'accordo con Borre, sono disponibile a cambiare la mia
mozione, però stabiliamo di quanto devono essere dilazionati i
pagamenti, perché qualcuno dovrà pagare qualche milione se non di
più; mi sembra serio dire, dato che il ritardo è nostro nel
calcolare i soldi che i cittadini devono pagare, che dilazioniamo
il pagamento. Però questo Consiglio deve esprimersi.
Presidente Ha chiesto la parola il Consigliere Parisi.
Parisi (RV) Sinceramente sono rimasto un po' deluso della
risposta "tranchante" che ha dato l'Assessore Lavoyer. Credo che la
situazione non sia come lui l'ha esposta; la legge n. 76 ha dato sì
da una parte la possibilità a qualcuno di accedere alla prima casa,
dall'altra però ha creato la situazione che dicevo prima, dove una
categoria media di utenti, cioè coloro che sono a reddito
medio-alto - non medio-basso - non hanno la possibilità di accedere
al finanziamento perché per poter accedere a quel finanziamento un
utente con reddito medio-alto ha bisogno di 300 milioni. Tu non mi
puoi venire a dire che una categoria con reddito medio-alto, anche
con due stipendi, ha la possibilità di avere un conto in banca di
200 milioni per poter accedere al mercato libero.
Avevamo detto che andava modificata, perché si possono trovare i
correttivi, non ho mica detto che siamo stati fermi; però non si
può dire che la legge n. 76 è all'avanguardia rispetto a quello che
si sta facendo a Roma. Anche perché non si può reclamare la
specificità quando ci conviene e poi per altre cose fare
riferimento a Roma; se vogliamo essere coerenti fino in fondo,
affrontiamo i problemi come regione autonoma così come abbiamo
fatto per le leggi nn. 39 e 40, e andiamo a fare tutti quegli atti
che sono consequenziali per dare una risposta.
A me non interessa sapere se quello va bene o non va bene; a me
interessa che in questo momento in Valle d'Aosta e nella città di
Aosta c'è una grossissima esigenza di case e noi non siamo stati in
grado di dare delle risposte. Non voglio accusare l'Assessore
Lavoyer di essere stato inefficiente o incapace a portare avanti
questo discorso, magari affrontiamolo assieme; però ritengo che se
riusciamo a portare avanti tutte le proposte che ho cercato di
elencare prima, il problema casa diventerà meno drammatico e non
graverà neanche sulla Presidenza della Giunta, che tutti i giorni
deve farsi carico di centinaia di richieste di persone che vanno lì
per ottenere una soluzione. Se riuscissimo ad affrontare il
problema nella sua complessità, probabilmente avremmo dato una
buona risposta ai cittadini.
C'era l'ultimo problema che non ho citato prima, ma che dico
adesso. Con l'applicazione della legge n. 40 dovevamo fare il
regolamento per il fondo sociale, ma questo ancora non è stato
portato avanti. Quando arriveranno sia dal Comune che dallo IACP
l'applicazione della legge sui canoni e noi dovremo andare ad
applicare il fondo sociale, non saremo in grado di farlo. Pregherei
che su queste cose si prendesse un impegno; non dico che
l'Assessore da solo possa risolvere questo problema, però se ci
mettiamo assieme e con la volontà politica credo che si possano
dare delle risposte realistiche, così come abbiamo fatto per altri
settori della vita socio-economica della Valle d'Aosta.
Presidente Ha chiesto la parola il Consigliere Chiarello per
mozione d'ordine.
Chiarello (RC) Dato che nel finale dell'intervento di Borre si
parlava di una dilazione di pagamenti, sono d'accordo. Se devo
modificare la mozione, la modifico in quel senso lì.
Presidente Le ricordo che la discussione generale è già stata
chiusa.
Chiarello (RC) É stata chiusa dopo che lui è intervenuto. Ho
detto comunque che sono disponibile ad accettare quello che ha
detto Borre: di invitare questa Giunta a far sì che vengano
dilazionati i pagamenti.
Presidente Consigliere, lei per mozione d'ordine sta chiedendo
una sospensione?
Chiarello (RC) Chiedo una breve sospensione.
Presidente Se il Consiglio non ha niente in contrario, la
sospensione è accordata.
Si dà atto che la seduta è sospesa dalle ore 18,02 alle ore
18,08.
Presidente Riprendono i lavori.
Ha chiesto la parola il Consigliere Chiarello.
Chiarello (RC) Dopo aver saputo che siamo la miglior regione dal
punto di vista delle leggi fatte, per cercare di risolvere al più
presto questo problema invito l'Assessore, perché di sua
competenza, e il Presidente della III Commissione, a prevedere nel
più breve tempo possibile un incontro in quella sede con i
Presidenti degli IACP, con l'Assessore comunale, diciamo con tutti
gli organi competenti e con l'Assessore regionale, in modo da
capire come mai ci sono questi ritardi, a cosa sono dovuti, e
infine per vedere quali sono le soluzioni migliori.
Pertanto ritiro la mozione.
Presidente Ha chiesto la parola il Consigliere Parisi.
Parisi (RV) In qualità di Presidente della III Commissione
accetto l'invito, credo d'accordo anche l'Assessore, a fare questa
riunione in tempi brevi con tutti i soggetti interessati a questa
problematica. In quella sede il Consigliere Chiarello potrà fare
tutte le domande che riterrà opportuno fare.
A tempi brevi convocherò la commissione per discutere su questo
problema.
Presidente Il punto in oggetto viene ritirato.
Il Consiglio prende atto
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK