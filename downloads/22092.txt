Consiglio Regionale della Valle d'Aosta - Oggetto del Consiglio n. 1773 del 8 febbraio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1773 del 8 febbraio 2006 - Resoconto
OGGETTO N. 1773/XII - Stato delle trattative per l'acquisizione
del Grand Hôtel Billia. (Interrogazione)
Interrogazione
Richiamate le numerose iniziative consiliari relative alle
problematiche di acquisizione dell'Hôtel Billia;
Preso atto delle dichiarazioni rilasciate in un'intervista di
poche settimane fa dal proprietario dell'Hôtel Billia che non
esclude una probabile chiusura, in quanto ormai si è ridotto al 20%
l'utilizzo di tale struttura determinando una gestione in forte
perdita;
Preso atto inoltre della preoccupazione dei sindacati sulla
possibile ricaduta occupazionale per il personale del
Billia;
Ritenuto che sia conveniente informare il Consiglio regionale
sugli ultimi sviluppi di tale trattativa;
i sottoscritti Consiglieri regionali
Interrogano
la Giunta regionale per conoscere qual è lo stato delle
trattative per l'acquisizione dell'Hôtel Billia.
F.to: Comé - Stacchetti - Lanièce
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione i colleghi del gruppo
"Stella Alpina" riprendono una serie di attività fatte
precedentemente in Consiglio riguardanti l'acquisizione del "Grand
Hôtel Billia" e nella ricostruzione prendono come riferimento un
articolo, dove si indica un utilizzo del 20% del "Grand Hôtel
Billia". Prima di trattare la sostanza del problema, mi soffermerei
sul seguito di quell'articolo, perché mi pare abbastanza
significativo e abbastanza chiarificatore di un tipo di problema
come quello del Casinò che, come Regione, dobbiamo affrontare. In
un'intervista di Manfredi D'Ovidio Lefèbvre si accusa la Regione di
immobilismo, di non concludere le cose e in qualche modo si esprime
il rammarico di lasciare questo tipo di iniziativa. Cosa che ci ha
lasciato stupiti, perché, al di là della sostanza, l'interlocutore
sembrava non essere più Lefèbvre, perché aveva preso le distanze
dicendo:
"
io non c'entro più nulla, il "Grand Hôtel
Billia" non è più mio"
.
Preso atto di tale dichiarazione, insieme al Presidente Caveri
avevamo evidenziato questo e subito dopo tale nostro rilievo il 17
dicembre è apparsa una lettera dell'Avvocato Rappazzo su "La
Stampa" di tale tenore:
"
ci sono state delle gravi
affermazioni dell'Assessore Marguerettaz, devo dire l'estraneità
attuale del mio cliente alle vicende aostane che vengono seguite
dalla nuova proprietà, rappresentata dall'Avvocato romano Giampiero
Tasco"
. Lefèbvre quindi fa scrivere all'Avvocato Rappazzo che
non c'entra nulla; peccato che nell'intervista proprio Lefèbvre
dica:
"l'Avvocato
Tasco mi ha aggiornato"
.
Secondo voi l'Avvocato Tasco, che fa l'avvocato per qualcun altro,
informa Lefèbvre? È abbastanza poco credibile! L'Avvocato però si è
sentito in dovere di dichiarare che l'Assessore Marguerettaz ha
fatto delle gravi affermazioni. Vado allora a riprendermi un
articolo apparso sul "Corriere Economia" del 12 dicembre, dove
c'era scritto
: "Lefèbvre ora quota la "Silversea" a Oslo"
.
Leggo l'articolo e si dice che tale operazione di quotazione viene
fatta anche grazie ad un'operazione dove le quote della società
proprietaria del "Grand Hôtel Billia" di Saint-Vincent che la
Regione Valle d'Aosta vorrebbe acquistare da Lefèbvre... è servita
per fare un finanziamento di 225 milioni di dollari erogati dalla
banca tedesca "DVB", ed è un'altra questione che va a complicare,
ma non basta... il 26 gennaio 2006 appare un articolo sul "Corriere
della Sera", a firma di Sergio Bocconi - l'altro articolo era a
firma di Giovanni Paci -, dove si dice:
"
è quasi da
annali degli affari la trattativa con la Regione Valle d'Aosta per
la cessione del "Grand Hôtel Billia", posseduta oggi da Lefèbvre...
"
, eccetera. Capite che dire che la situazione è
"Pirandelliana" è veramente un eufemismo, io rimango stupefatto! Il
Consigliere Comé ha ragione sulla sostanza dell'interrogazione, che
si chiede: ma qui cosa succede? Io dall'altra parte dico: chi è il
mio interlocutore? Uno, nessuno, centomila! In questa situazione...
ma non è che lo dice il Governo regionale che è di parte, questi
non sono i bollettini parrocchiali del mio Comune, questi sono
giornali di tiratura nazionale, dove ci sono inserti di economia...
in tale situazione come posso procedere all'istruttoria da
presentare al Governo per concludere una trattativa? È chiaro che
in una situazione del genere l'attività del "Grand Hôtel Billia"
soffre della mortificazione di cui soffrono tutti gli esercizi
commerciali nell'ambito turistico, in particolare il Casinò, nel
senso che diminuiscono i clienti, quindi sicuramente c'è una
diminuzione. Abbiamo sicuramente a cuore la sorte di 120-130
dipendenti, ma io ricordo, collega Comé, che noi non siamo gli
imprenditori: siamo l'ente pubblico e, se abbiamo come
interlocutore un imprenditore che l'imprenditore non lo fa, diventa
difficile! Se l'imprenditore non esiste, che ragionamento può
essere fatto? Se l'imprenditore ha abdicato al ruolo di
imprenditore e vuole solo vendere, è chiaro che deve concentrarsi
sull'attività di vendita e quindi disconosce qualsiasi progetto
industriale, perché noi informalmente abbiamo anche fatto un altro
tipo di ragionamento: "tu, imprenditore del "Grand Hôtel
Billia"..." - lo definisco imprenditore, perché non sappiamo chi è,
noi abbiamo un avvocato, ma immagino che l'avvocato faccia un
mestiere - "... ma tu imprenditore virtuale cosa vuoi fare del
"Grand Hôtel Billia"? Vuoi fare un'operazione di rilancio?". Hanno
incontrato i sindacati e sembra dalla lettera che i sindacati hanno
trasmesso al Presidente della Regione che vi fosse una volontà di
promuovere un incontro per confrontarci sulle eventuali proposte
operative di rilancio aziendale, ma ben venga, se fosse vero! In
realtà, sembrerebbe smentito, ma prima di dirlo aspettiamo di fare
l'incontro. Siamo abituati non a giocare a carte, ma a capire il
procedimento; quando uno dice
"
rilancio"
, io dico
"
vedo"
. Vediamo
allora qual è la proposta di rilancio, se è vero che in tutto
questo "tourbillon" giuridico-legale non sappiamo qual è il nostro
interlocutore - ma se non lo so io che posso essere un modesto
Assessore di una piccola Regione... non lo sanno autorevoli
giornalisti di economia del "Corriere della Sera", forse il
giornale più importante di tutta Italia -, cosa pensate di poter
fare? Siamo nella condizione di avere dei soggetti che non ci sono
e, se qualcuno poi ha dei dubbi, metto a disposizione questi
articoli.
Capite che in questa annosa vicenda che ogni tanto accende la
tentazione di dire:
"
guarda, il Governo è
inefficiente"
... io con tutta la buona volontà mi chiedo: ma
con chi interloquiamo? Non possiamo interloquire con soggetti che
continuano ad alternarsi dal punto di vista della responsabilità
per vicende che sono molto più importanti, qui stiamo parlando di
un colosso, ci sono 4 navi da crociera che sono bellissime, che in
un articolo dicono già opzionate da Putin per i festeggiamenti a
San Pietroburgo... purtroppo non abbiamo il porto! La conclusione
di questo discorso è che la trattativa non ha fatto un ulteriore
passo avanti concreto, ma continua in tale fase ad essere
interlocutoria.
Si dà atto che dalle ore 11,16 presiede il Vicepresidente
Lanièce.
Presidente - La parola al Consigliere Comé.
Comé (SA) - Sinceramente la nostra intenzione quando abbiamo
presentato l'interrogazione non era quella di dire che la Regione
non fa niente, è immobile, ma lo scopo era quello di avere un
quadro chiaro della situazione dopo anni e anni di trattativa, dove
siamo partiti da due interlocutori: uno era la Regione e l'altro
Manfredi D'Ovidio Lefèbvre, mentre oggi l'unica cosa certa è che è
rimasto un solo interlocutore: la Regione, perché dall'altra parte
non si sa chi vi sia. Certo che questo veramente preoccupa, allora,
di fronte a tale situazione, secondo me la Regione deve prendere
delle decisioni, non può rimanere lì ad aspettare altri 10 anni
cercando di capire di chi è la proprietà del "Grand Hôtel Billia"!
Io, quando vado ad acquistare una casa, devo avere un
interlocutore, se non ho nessuno, che casa compro? Non compro
nessuna casa! Allora diciamocelo con chiarezza! Anche da parte
nostra poi vi è tutta la sensibilità e la preoccupazione per le
persone che lavorano lì, però mi pare che queste persone sono anni
che vivono nell'incertezza, non riescono a costruire il loro
futuro, perché non sanno domani cosa può succedere. Qui deve
esserci la distinzione netta fra la Regione e l'imprenditore, però
la Regione deve fare delle scelte: a fronte di una situazione dove
non c'è l'interlocutore deve fare le sue scelte. È questo che
chiediamo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK