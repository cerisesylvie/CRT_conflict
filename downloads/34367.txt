Consiglio Regionale della Valle d'Aosta - Oggetto del Consiglio n. 2153 del 11 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2153 del 11 gennaio 2012 - Resoconto
OGGETTO N. 2153/XIII - Interpellanza: "Impegno per il rinnovo
dei contratti a tempo determinato nel settore sanitario".
Interpellanza
Avendo appreso da "La Stampa" del 28 dicembre 2011 che l'Usl
ha bandito due concorsi pubblici per l'assunzione a tempo
indeterminato di 35 infermieri e 26 operatori
sociosanitari;
Preso atto della volontà politica di procedere come nel 2010
nel mese di dicembre a bandire i concorsi pubblici nel settore
sanitario;
Constatato però che gli impegni presi dall'Assessore avevano
un portata ben più ampia rispetto all'annoso problema del
precariato nella sanità pubblica regionale;
Rilevato che non si è dato seguito all'impegno di rinnovare
tutti i contratti a tempo determinato, anche quelli acquisiti a
mezzo di agenzia di lavoro interinale, pur a fronte di gravose
riduzioni orarie, in attesa di un piano complessivo di
stabilizzazione del personale;
il sottoscritto Consigliere regionale
Interpella
l'Assessore competente per sapere se intenda confermare gli
impegni assunti nel mese di ottobre nell'incontro del 27 con le
OO.SS..
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, torniamo
su un tema che è stato spesso all'ordine del giorno dei lavori di
questo Consiglio, un tema molto delicato, perché coinvolge
direttamente tantissimi lavoratori che da anni vivono la condizione
della precarietà, in particolare questo avviene nel settore della
sanità valdostana.
Abbiamo visto con piacere che l'Assessore, tramite l'USL, ha
bandito finalmente una serie di concorsi pubblici, ma la nostra
sorpresa è derivata dal fatto che questi concorsi, che noi
naturalmente pensiamo siano solo una prima tornata di concorsi,
fanno riferimento a 35 infermieri ed a 26 operatori sociosanitari,
il che non rappresenta una vera e propria novità: basta andare a
prendere il bando in scadenza a dicembre 2010 per un analogo
concorso pubblico per i posti nel ruolo sanitario e, anche qui,
troviamo che le cifre non erano molto lontane da quelle di
quest'anno!
Non vorremmo essere pedanti nel riportare alcune considerazioni
in questa sede, ma mi sembra importante richiamare il fatto che,
come più volte sollevato dalle organizzazioni sindacali, è in
vigore un contratto collettivo nazionale integrativo che, al comma
3 dell'articolo 32, recita:
"Il numero dei contratti di
fornitura di lavoro temporaneo non può superare il tetto massimo
del 7 percento, calcolato su base mensile dei lavoratori in
servizio a tempo indeterminato presso l'azienda, arrotondato in
caso di frazione all'unità"
, e che più avanti puntualizza:
"Alla fine di ciascun anno le aziende forniscono ai soggetti
sindacali firmatari del presente contratto collettivo nazionale
tutte le informazioni necessarie alla verifica del rispetto della
percentuale fissata nel comma 3"
. È mica una cosa da
ridere...cioè è un contratto che prevede...sia la norma, sia nel
contratto stesso, si prevede che ci siano controlli puntuali.
Ora noi apprendiamo - non da oggi - che una certa difficoltà
nelle relazioni sindacali si è venuta a creare, ma - al di là che
ci siano dei rapporti anche personali difficili - i contratti si
rispettano, e non è una cosa che attiene soltanto alla Valle
d'Aosta; per esempio, nel dossier informativo predisposto dalla
direzione dell'Assemblea regionale del Piemonte ad uso dei
Consiglieri regionali si recita, a pagina 79:
"Viene confermata
la possibilità di ricorrere al lavoro flessibile da parte delle
pubbliche amministrazioni, ivi comprese le Regioni, solo per
esigenze temporanee ed eccezionali, secondo la normativa in vigore,
senza porre limiti temporali e demandando ai contratti collettivi
nazionali l'individuazione dei contingenti del personale
utilizzabile"
e, in allegato, si fa riferimento a questo
articolo 32...quindi non è che le Amministrazioni regionali possano
assumere all'infinito il personale a tempo determinato!
Ora, cosa è successo in Valle d'Aosta? Che questo personale non
è per niente personale usato in situazione di flessibilità, ma è
personale utilizzato per garantire i LEA, quindi giustamente
l'amministrazione lo utilizza e nessuno di noi si sogna di dire che
possiamo fare a meno di questo personale! Ma la battaglia che noi
stiamo facendo è: allora, visto che questo personale ci serve
addirittura per garantire i LEA, dobbiamo assolutamente creare un
percorso di stabilizzazione di questo personale e ricondurre il
lavoro di carattere precario e flessibile alla sua vera realtà e
dimensione...questo deve essere l'obiettivo! Ora però qui passa un
anno, ne passano due, tre, ci diciamo sempre queste cose: sì, c'è
l'impegno, e poi gli impegni non vengono mantenuti! In particolare
faccio riferimento a quello che l'Assessore ha preso il 27 ottobre
2011 in sede di una riunione con le organizzazioni sindacali: in
quell'occasione si faceva riferimento ad alcune assunzioni a tempo
indeterminato, per esempio gli infermieri da assumere a tempo
indeterminato erano fissati nel numero di 45...ora, leggendo il
bando, io leggo 35, cioè 10 in meno! È vero che non è un grande
numero, ma nella nostra realtà è uno scarto non indifferente!
Poi l'altra questione ancora più delicata è che sarebbero stati
tutti prorogati i contratti a tempo determinato presso le agenzie
dell'obiettivo lavoro. Però, se vado a vedere le deliberazioni del
Direttore generale, c'è una frase molto sibillina che mi ha
colpito, perché nelle delibere che si riferiscono al personale che
serve a garantire i LEA, spunta questa piccola locuzione:
"Sentito il parere della direzione aziendale, che ritiene
opportuno prevedere un'ulteriore proroga sino alla data del 31
dicembre 2012, salvo talune eccezioni dei rapporti contrattuali in
somministrazione"
, cioè l'impegno era di mandarli tutti avanti,
ma nella delibera si specifica "salvo alcune eccezioni" e
puntualmente abbiamo già delle persone a cui non è stato rinnovato
il contratto.
Allora io dico: non si può andare a dire, sui giornali, che qui
non si tocca nessuno, riduciamo l'orario, facciamo fare dei
sacrifici ai "soliti noti", quindi riduciamo l'orario del personale
precario per garantire il posto di lavoro a tutti - frasi che
ricordavano molto il Bertinotti di Rifondazione -, quando nella
prassi si introduce il principio dell'eccezione! Bisogna capire in
cosa consiste l'eccezione: sono dei lavoratori che non hanno svolto
bene il loro compito? Ma queste cose non le decide per conto suo il
Direttore generale dell'USL, queste cose le decide insieme ai
sindacati, come previsto dal contratto! Deve dire perché allontana
dei lavoratori: non hanno lavorato bene? Dove sono tutte le
sanzioni disciplinari che giustificano quell'allontanamento? Viene
chiuso un servizio? Deve deciderlo con i sindacati quando chiude un
servizio! Non può dire: tu stai a casa e tu vieni a lavorare!
Questa cosa qui è una discriminazione inaccettabile in qualsiasi
luogo di lavoro, anche privato...figuriamoci in un luogo pubblico!
Ci devono essere delle ragioni e queste ragioni non sono delle
ragioni che uno tiene nel cassetto, sono delle ragioni che sono
discusse e certificate insieme alle organizzazioni sindacali,
perché a meno che uno non abbia gravi sanzioni disciplinari (allora
nessuno lo difende), non è giustificabile che ci sia qualcuno che
sta dentro e qualcuno che sta fuori, senza un percorso che sia
chiaro, trasparente e pubblico...dei criteri con cui vengono fatti
questi contratti. E questo vale anche per il personale a tempo
determinato, e anche per il personale precario...non è che chi è
precario non ha dei diritti o non è garantito! Si parla tanto di
articolo 18...non esiste solo l'articolo 18, esistono altre forme
di garanzia, ma non è che qui spazziamo via tutto, per cui un
lavoratore è assunto o no a seconda degli schiribizzi di chi dirige
un certo servizio!
Noi ci aspettavamo quindi molto di più dal punto di vista del
percorso, che fosse chiarito, delineato, puntuale di questa
transizione dalla dimensione di precarietà alla dimensione di
stabilizzazione, ripeto, per personale che svolge funzioni
essenziali, di cui la sanità valdostana non può fare a meno...forse
possiamo fare a meno di qualche dirigente, ma di questo personale
non possiamo fare a meno!
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Partendo dall'ultima considerazione del collega Donzel, cioè
quella del personale precario che è stato rinnovato, adesso mi
premuro di segnalare la percentuale del personale che è stato
rinnovato, e che è altissima. Successivamente voglio verificare
personalmente se ci sono stati alcuni casi di non rinnovo e in tal
caso riferirò tali dati direttamente al collega Donzel, proprio
perché abbiamo considerato che il personale precario è fondamentale
per mantenere i livelli essenziali di assistenza. Abbiamo - ripeto
- fatto la scelta politica che le razionalizzazioni non dovevano
andare sul personale e non dovevano gravare sugli utenti. Da qui la
scelta che abbiamo fatto alcuni mesi fa, di non introdurre ticket,
di non introdurre forme aggiuntive di compartecipazione degli
utenti, la scelta di razionalizzare soprattutto sull'organizzazione
interna dell'Azienda USL. Ha fatto bene il collega a riportare il
tema del personale, che mi sta particolarmente a cuore. Il 27
ottobre, abbiamo fatto con le organizzazioni sindacali una riunione
importante e da allora sono stati fatti dei passaggi. L'azienda ha
proceduto alla trasformazione di alcuni contratti somministrati in
contratti a tempo determinato mediante l'utilizzo delle
graduatorie; si è proceduto inoltre all'utilizzo delle graduatorie
vigenti per la copertura dei posti che si sono resi vacanti nel
2011. Tali graduatorie si esauriranno entro giugno 2012. Come è
stato detto, sono stati rinnovati per la quasi totalità i contratti
precari, alle medesime condizioni del 2011 con l'obiettivo di
garantire i LEA, andrò a vedere personalmente la percentuale dei
casi che non sono stati rinnovati, che sono veramente bassi.
In data 27 dicembre l'azienda ha deliberato l'indizione di
concorsi pubblici per la copertura di posti vacanti di infermieri
OSS, come appunto era stato condiviso nella riunione del 27
ottobre. Venerdì 20 gennaio 2012 ci sarà una nuova riunione
convocata da me con le organizzazioni sindacali, perché, come
espressamente chiestomi era di verificare quale fosse il personale
necessario a coprire le attività aggiuntive. Noi abbiamo, tramite
l'Azienda USL, indetto questi concorsi che servono a coprire
l'attuale pianta organica, quindi il ragionamento che stiamo
facendo, naturalmente tenendo conto di vincoli giuridici ed
economici imposti dalle normative, è la possibilità di vedere un
eventuale ampliamento della pianta organica dell'azienda, proprio
per andare a coprire là dove abbiamo attività aggiuntive come la
radioterapia, come la nuova dialisi, come l'apertura di alcuni
posti letto in più nei reparti. Quindi su questo punto c'è il mio
personale impegno a vedere entro la fine dell'anno
l'implementazione.
Adesso stiamo costruendo il PAL (piano di azione dell'Azienda
USL) per il 2012 e credo che questo sarà uno degli obiettivi che
l'azienda dovrà fornirci, cioè quando ci sarà il contratto di
programma da firmare al mese di aprile dovrà dirci, tenendo in
considerazione le possibilità che abbiamo in base ai vincoli delle
leggi nazionali, qual è l'aumento di pianta organica necessario.
Infatti concordiamo che prima di tutto c'è stata questa anomalia
che si è creata in questi anni, e adesso, con questo percorso,
vogliamo tornare a ridurre il personale somministrato; abbiamo
concordato con le organizzazioni sindacali che si creeranno delle
graduatorie e quindi si darà la possibilità di accedere al posto di
lavoro tramite, in alcuni casi, contratto a tempo determinato. Si
sta valutando la possibilità di ampliare la pianta organica,
proprio per coprire le attività che si sono create in più in questi
anni. Questo è il punto che era rimasto in sospeso e che quindi il
20 gennaio discuteremo con le organizzazioni sindacali, proprio con
l'intento di salvaguardare i posti di lavoro, ridurre il
precariato, mantenere e soprattutto sostenere quei LEA che abbiamo
ampliato in alcuni settori, che sicuramente non verranno
smantellati nel futuro prossimo. Grazie.
Presidente
- La parola al Consigliere Donzel.
Donzel (PD)
- Grazie Presidente. Mi fa molto piacere che
l'Assessore abbia fatto un'affermazione: andrà a verificare e
cercherà di entrare nel merito di quei contratti non rinnovati. Io
le anticipo che la percentuale di rinnovo è altissima, ma proprio
per questo c'è da capire come mai qualcuno ne sta fuori, visto che
la prestazione serve a garantire i livelli essenziali.
Per quanto riguarda gli altri aspetti che lei ha evocato, non è
l'ultimo Assessore che arriva e che ha tutta la responsabilità di
aver costruito un sistema di questo tipo, ma c'è un sistema di
governo che ha costruito questo sistema e che sta prendendo tempo,
cioè un anno, un anno, un anno, e noi diciamo: è tempo di
stringere! Mi fa piacere che ci sia una riunione con le forze
sindacali già a partire dal 20 gennaio, che ci sia un'ipotesi di
allargamento della pianta organica, perché mi sembrano dei percorsi
molto importanti. Soprattutto c'è una cosa che non caratterizza
solo il settore della sanità, quindi non è una cosa mirata al suo
settore, ma una cosa che il Partito Democratico sostiene da tre
anni a questa parte: che questi percorsi devono vedere una maggiore
condivisione con le forze sindacali. Non possiamo affrontare questi
percorsi con delle decisioni unilaterali, in altri settori sono
stati disastrosi i risultati (non rievoco la situazione del sistema
forestale), quindi vediamo di non creare, visto che si tratta qui
dei livelli essenziali di assistenza, le condizioni che sono state
create in altri settori, quindi coesione, lavoro con i
sindacati.
Attendo con piacere i riscontri dei suoi approfondimenti, di cui
mi fido assolutamente per la serietà della sua persona, e magari
vediamo se queste situazioni possono essere rettificate. Noi
continueremo questo
pressing
, perché non possiamo immaginare
di passare altri due o tre anni con una percentuale altissima di
precari; nella sanità valdostana, con il servizio che stanno dando
alla nostra comunità, sono oltre 300 persone!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK