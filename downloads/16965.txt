Consiglio Regionale della Valle d'Aosta - Oggetto del Consiglio n. 293 del 16 dicembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula
Oggetto del Consiglio n. 293 del 16 dicembre 1998 - Resoconto
SÉANCE DU 16 DÉCEMBRE 1998 (MATIN)
OGGETTO N. 293/XI Ritardi nella procedura della campagna
autunnale di risanamento del bestiame. (Interrogazione)
Interrogazione Venuto a conoscenza delle lamentele del mondo
agricolo relativamente ai ritardi nella procedura della campagna
autunnale di risanamento del bestiame;
Considerato che tali ritardi, acquisiti per stabilire i
risultati delle relative analisi, comportano gravose interferenze
agli agricoltori impegnati nello spostamento dei capi e nella
cessione o acquisto dei capi stessi;
i sottoscritti Consiglieri regionali
Interrogano
l'Assessore competente per conoscere:
1) se è vero che vi sono dei ritardi nell'espletamento delle
suddette analisi e quali sono le cause di tali ritardi;
2) i tempi entro i quali verrà ripristinata la regolare
tempistica adottata fino a poco tempo fa in merito alle suddette
analisi.
F.to: Lanièce - Viérin M.
Président La parole à l'Assesseur à l'agriculture et aux
ressources naturelles, Perrin.
Perrin (UV) Vorrei dire in premessa che le analisi sono fatte
dall'Istituto zooprofilattico sperimentale del Piemonte, Liguria e
Valle d'Aosta che è un ente sanitario di diritto pubblico, quindi
non è chiaramente un ufficio dipendente dalla Regione. Questo solo
per chiarire la nostra posizione di fronte all'Istituto.
È vero che ci sono dei ritardi; quali sono le motivazioni? Me lo
dice il Dott. Rusa, Direttore dell'Istituto della sede di Aosta:
"Si è verificato un notevole incremento del numero di sieri bovini
positivi alle prove per brucellosi rispetto a quanto verificatosi
nella campagna precedente di risanamento e ciò comporta tutta una
serie di prove in più perché il verificarsi di positività nella
prima prova di screening, quella cosiddetta Rosa Bengala test,
comporta per il laboratorio in seguito la necessità di sottoporre
tutto l'effettivo dell'allevamento di provenienza alla seconda
prova prevista per legge che è quella della fissazione del
complemento."
Quindi anche se c'è un solo animale positivo a questa prima
prova della Rosa Bengala test, poi tutto l'allevamento deve essere
sottoposto alla seconda prova, quindi aumentato il numero di
allevamenti che hanno avuto problemi, sono notevolmente aumentate
queste necessità di analisi.
Ulteriore motivazione, il laboratorio è impegnato in un progetto
di qualità delle prove, questo per dare maggiore garanzia per
quella che è la certezza di queste prove e tutto questo comporta
comunque dei controlli particolari proprio a garanzia della massima
affidabilità dei risultati e questo è un progetto che è partito
quest'anno.
C'è inoltre da sottolineare che c'è carenza di personale, in
parte a questa carenza di personale si è ovviato proprio da parte
del nostro Assessorato con l'invio di una persona d'ordine per la
trasmissione dei dati e con l'incarico di un personale addetto alle
analisi, questo per dare una mano al laboratorio e quindi
accelerare le prove.
C'è obiettiva difficoltà di riportare a regime - quando si parla
di regime, si parla di 10-12 giorni entro i quali i risultati
venivano notificati, oggi invece siamo sui 20-25 giorni - malgrado
che ci sia un impegno del Direttore che è stato da noi più volte
sollecitato a fare tutto il possibile sempre nel rispetto di tutte
le procedure per riuscire ad ovviare a quest'inconveniente,
comunque gli allevamenti cui è stata data risposta sono ormai circa
1200 sui 1750 presenti e vorrei approfittare di quest'occasione
anche per dare alcuni dati visto che un certo allarmismo si è
creato nel settore ed è un allarmismo giustificato.
Gli allevamenti infetti da brucellosi sono fino a questo momento
in numero di 41 pari circa al 2,4 percento degli allevamenti
provati con 391 capi; se paragoniamo ai dati dell'anno scorso, cioè
del 1997, gli allevamenti infetti da brucellosi erano 12 con 75
capi, quindi la Regione aveva acquisito la qualifica di
ufficialmente indenne.
C'è da notare che questi 41 allevamenti per una buona parte sono
poi concentrati in una parte di grossi alpeggi, quindi i veri
focolai non sono così tanti né così numerosi; i veri focolai sono
molto più ridotti. Sappiamo qual è la nostra difficoltà cronica
proprio per il nostro tipo di gestione aziendale, cioè gli
allevamenti che in alpeggio vengono mescolati gli uni con gli
altri, quindi quando succede la malcapitata infezione, questa si
diffonde e crea dei problemi gravi.
Bisogna inoltre dire che di questi 41 allevamenti solo 21 sono
positivi a tutte e due le prove, mentre 20 sono positivi solo al
primo "screening" e questo probabilmente è significativo perché la
malattia in questo caso non è ancora completamente sviluppata,
quindi potrebbe anche darsi che sia una prova di allarme però non
definitivamente assodata.
Questi sono i dati, noi stiamo seguendo con attenzione e
preoccupazione quest'andamento, probabilmente ci saranno - se così
continua - delle difficoltà a mantenere la qualifica di
ufficialmente indenne e questo comporterà poi successive prove di
accertamento e tutto quanto la legge prevede in tal senso.
Président La parole au Conseiller Lanièce.
Lanièce (Aut) Prendiamo atto della risposta dell'Assessore
Perrin. Avevamo presentato quest'interrogazione proprio perché ci
era stata sollecitata, visto l'allarmismo che si era creato,
nell'ambito degli allevatori, proprio per questi ritardi.
Come ha detto giustamente l'Assessore, mentre lo scorso anno i
risultati degli esami arrivavano circa in 10 giorni, quest'anno i
risultati arrivano dopo 20-30 giorni e questo nuoce all'attività di
compravendita e al trasferimento nei mercati del bestiame: abbiamo
quindi ritenuto opportuno sollevare questo problema proprio per le
conseguenze e per i danni che questi ritardi arrecano alla
compravendita, che è molto importante per l'attività degli
allevatori.
Giustamente l'Assessore ci ha detto che l'Istituto è un istituto
di diritto pubblico; l'importante è che ci sia da parte
dell'Assessorato e dell'Amministrazione regionale una certa
sensibilizzazione su questo problema, cercando di fare capire
all'Istituto l'importanza del fatto che i risultati di
quest'indagine pervengano in tempi i più veloci possibili proprio
per far fronte alle esigenze degli allevatori, tenuto conto anche
del problema della brucellosi emerso in questi giorni, di cui
l'Assessore ci ha fornito una relazione dettagliata: purtroppo
dobbiamo constatare che rispetto all'anno scorso c'è stato un
incremento di allevamenti infetti da brucellosi.
Invitiamo l'Assessore a cercare di far pressione sull'Istituto
per accelerarne la tempistica, magari non ritornando alla
tempistica precedente se ci sono difficoltà, ma almeno riducendo
sensibilmente questi tempi e poi a far sapere alla commissione
competente eventuali nuovi fatti che potrebbero riguardare il
problema della brucellosi, che è un problema molto importante e
delicato anche perché, essendoci nuovi allevamenti soggetti a
brucellosi, corriamo il rischio di perdere la qualifica di Regione
ufficialmente indenne.
Penso che questo sia un fatto molto delicato e molto importante
e pertanto invitiamo l'Assessore a seguire con attenzione questo
problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK