Consiglio Regionale della Valle d'Aosta - Oggetto del Consiglio n. 2854 del 28 maggio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2854 del 28 maggio 1987 - Resoconto
OGGETTO N. 2854/VIII - ACCERTAMENTO DELLA COMPATIBILITÀ CON
LE CARATTERISTICHE PAESAGGISTICHE ED AMBIENTALI DI UNA STRADA IN
FASE DI REALIZZAZIONE NELL'AMBITO DELLA FRAZIONE LA CRETE DEL
COMUNE DI VILLENEUVE. (Interpellanza).
PRESIDENTE
: Do lettura dell'interpellanza presentata dal
Consigliere Torrione:
INTERPELLANZA
È un dato ormai acquisito che la costruzione di strade, specie
di tipo poderale ed interpoderale, non sempre abbia apportato al
mondo dell'agricoltura dei vantaggi perlomeno pari ai danni
arrecati all'ambiente della nostra Regione.
Di strade in Valle d'Aosta forse se ne sono costruite troppe
ma una delle ultime realizzazioni non può non destare la
perplessità se non addirittura lo sconcerto anche del più
disattento degli osservatori.
Si tratta della strada, in fase di avanzata costruzione,
nell'ambito della frazione "La Crête" del Comune di Villeneuve.
Il tracciato, previsto dal piano regolatore comunale (almeno
così pare!) è quanto di più inverosimile si possa concepire
"tagliando" letteralmente in due una zona splendidamente adagiata
in una conca attualmente adibita a "verger" e destinata invece
d'ora in poi ad ospitare una serie di ville (la cultura del cemento
è quella dominante).
Già una scelta di tipo urbanistico così dissennata costituisce
un vero e proprio "sfregio" alle caratteristiche ambientali e
paesaggistiche della località ma come se ciò non bastasse le
caratteristiche costruttive della strada in questione sono un
insulto al buon senso e una chiara manifestazione di brutale
insensibilità nei confronti dei problemi della tutela
ambientale.
Infatti anzichè una strada normale si è preferito costruire una
specie di fortificazione paragonabile ad una "muraglia cinese" in
miniatura con muri di contenimento alti, in alcuni punti, più di
tre metri e costruiti, tanto per accentuarne l'impatto visivo, con
blocchi di pietra enormi (provenienti, si dice, da una cava di
Arnad).
Il manufatto così concepito, oltre a costituire una bruttura
difficile da sopportare, può essere definito come un monumento alla
superficialità di certi Amministratori comunali considerando che,
ad opera ultimata, il territorio frazionale interessato da una
simile realizzazione dovrebbe essere "solcato" da un reticolo
stradale con soluzioni costruttive di dimensioni così faraoniche
soprattutto se rapportate alla relativa esiguità della porzione di
superficie interessata dal piano di edificazione.
Il caso assume una caratteristica di emblematicità tale da
rendere indispensabile un intervento della Regione, tramite la
Sovraintendenza ai Beni Culturali e Ambientali ed il competente
Assessorato alla Tutela Ambientale, per fare capire che il rispetto
delle autonomie comunali non può precludere la possibilità di porre
in essere tutte le azioni necessarie per fare riconsiderare
l'opportunità o meno di realizzare opere in grado di recare offesa
ad un patrimonio ambientale che non appartiene ad un solo Comune ma
piuttosto all'intera Comunità valdostana;
tutto ciò premesso, il sottoscritto Consigliere
regionale
INTERPELLA
gli Assessori competenti per conoscere:
a) se non sia opportuno di affidare al Sovraintendente ai
Beni Culturali e Ambientali l'incarico di effettuare un
accertamento atto a stabilire se la rete stradale in fase di
costruzione nell'ambito della frazione La Crête del Comune di
Villeneuve sia compatibile con le caratteristiche paesaggistiche e
ambientali della predetta località specie alla luce della
considerazione che le caratteristiche costruttive e le dimensioni
dell'opera stessa possono pregiudicare in maniera definitiva
l'assetto di un'intera zona fra le più suggestive dell'intero
comprensorio;
b) se tale accertamento dovesse comportare la sospensione dei
lavori, quali saranno gli intendimenti della Giunta circa la
possibilità di smantellare l'attuale manufatto e di rinegoziare
contestualmente con gli Amministratori comunali di Villeneuve la
realizzazione della strada in questione secondo un tracciato e con
accorgimenti costruttivi meno lesivi delle peculiarità ambientali
della località e più rispettosi delle tipiche connotazioni
dell'intero complesso frazionale di "La Crête".
PRESIDENTE:
Ha chiesto di illustrare l'interpellanza il
Consigliere Torrione; ne ha facoltà.
TORRIONE - (P.S.I.):
Il Presidente del Consiglio sarà
così gentile da consentirmi due minuti in più, perchè, prima di
raccontare ed illustrare questa interpellanza, voglio raccontare
soprattutto al Presidente della Giunta e ai Colleghi Consiglieri
una vicenda che mi ha visto protagonista e che riguarda questa
interpellanza, per certi versi, e il modo di atteggiarsi di certi
uffici, per altri.
La voglio raccontare, questa vicenda, perchè credo che il
cittadino subisca una serie di violenze nel corso della sua
giornata e ho potuto riscontrare che la stessa burocrazia sovente
ti usa violenza, perchè ti frappone una serie di ostacoli che
servono per creare una tale barriera intorno al cittadino che poi
non riesce ad accedere alle informazioni che gli sono dovute, agli
atti che sovente la Pubblica Amministrazione gli deve fornire e non
gli fornisce.
Per poter illustrare questa interpellanza avevo bisogno di
alcuni dati che riguardavano il Comune di Villeneuve e come si era
svolta questa pratica, relativa alla costruzione della strada della
frazione "La Crete". Ebbene, ho telefonato al Comune per sapere
come dovevo comportarmi per prendere visione di questi atti e ho
avuto le informazioni esatte per poter formulare una mia richiesta
di visione degli atti (perchè i tempi qui hanno anche la loro
importanza). Nella mia richiesta al Sindaco del Comune di
Villeneuve, partita l'8 maggio 1987, chiedevo di poter prendere
visione di tutti gli atti relativi alla pratica concernente la
costruzione di una strada nell'ambito del territorio frazionale di
"La Crete" nel Comune di Villeneuve. Questa istanza era corredata
da una mia lettera in cui spiegavo le ragioni per cui volevo
prendere visione di quella documentazione, che mi serviva per la
illustrazione di una interpellanza consiliare.
In data 15 maggio, non avendo ancora ricevuto risposta, mi sono
permesso di telefonare al Comune di Villeneuve e mi ha risposto la
segretaria comunale, di cui faccio nome e cognome: si chiama
Nardone Chiara. La segretaria ha confermato di aver ricevuto la mia
istanza e, di fronte alla mia richiesta di sollecitare una
risposta, ha detto che il Sindaco, ai sensi del regolamento, aveva
quindici giorni di tempo; in effetti, questa circostanza era
vera.
Non sto a dire cosa è successo nel corso di quella conversazione
telefonica, perchè mi si è obiettato che la mia istanza mancava
delle generalità, quando invece mi ero qualificato come "Il
sottoscritto Gianni Torrione, Consigliere regionale". A parte
questo, la segretaria ha fatto apprezzamenti poco piacevoli sulla
mia correttezza e sulla mia educazione: pazienza, si vede che
ognuno si regola come vuole.
Il giorno 16 maggio ho ricevuto la risposta da parte
dell'Amministrazione comunale, in cui mi accordavano
l'autorizzazione per la visione degli atti indicati in premessa e
mi si stabiliva il giorno, il 26 maggio, nonchè l'orario. Il Comune
dovrebbe essere la casa di tutti, ma questa precisione faceva sì
che si capisse quale era lo stato d'animo con cui il Comune stesso
è disponibile nei confronti dei cittadini.
Mi sono presentato il giorno e all'ora stabiliti al Comune di
Villeneuve, mi sono qualificato, sono entrato negli uffici. Mi
siedo davanti alla pratica che mi era stata già preparata, tiro
fuori la matita, prendo un pezzo di carta e, a questo punto, il
Messo comunale, che era lì presente, mi ha detto: "Mi dispiace, non
può prendere appunti; se vuole farlo, deve prima fare una domanda
in carta da bollo da £ 3.000 al Comune". Ho detto: "Guardi, ho una
certa pratica amministrativa; sono stato Sindaco di Aosta, ma non
mi è mai successo di dover fare una domanda per prendere degli
appunti; ma, se così vuole il regolamento, io, che sono un
cittadino corretto, lo faccio".
Sono uscito dal Comune, ho comprato una carta da bollo e con
molta mortificazione ho dovuto scrivere la seguente domanda: "Il
sottoscritto Consigliere regionale, Gianni Torrione, nato ad Aosta
(seguivano le generalità) porge rispettosa istanza al fine di poter
prendere appunti in merito alla documentazione che codesto Comune
ha messo a disposizione e quindi in visione dello scrivente, in
seguito a precedente richiesta regolarmente accolta". Ho dovuto
aggiungere sotto, per evitare che si prendessero dei provvedimenti
nei confronti di eventuali dipendenti che non avevano nessuna
responsabilità: "La presente richiesta è motivata dal fatto che,
nel momento in cui il sottoscritto richiedente si è presentato in
Comune per prendere visione degli atti relativi alla costruzione
della strada, gli impiegati degli uffici competenti hanno preteso,
su disposizione ed ordine del segretario comunale, l'inoltro della
presente richiesta".
Sono rimasto allibito, e lo dico al Signor Presidente della
Giunta, in qualità di Prefetto, perchè credo che questo episodio
vada considerato per quello che è. Non volevo nessun trattamento
preferenziale, perchè in quel momento ero un cittadino come gli
altri, e la documentazione che ho qui ne fa prova, ma il pretendere
da un cittadino che faccia una domanda per prendere degli appunti
credo sia un caso unico in Europa.
I dipendenti del Comune mi hanno molto gentilmente portato in
visione il regolamento, il quale non porta assolutamente il fatto
che non si possa prendere appunti.
Signor Presidente, se un trattamento così rigoroso è stato
riservato ad una persona che è anche pubblico ufficiale, ad un
povero cittadino che abita in una frazione alta di Villeneuve, per
prendere visione di un documento, cosa dovrà fare? Essere
sottoposto a fustigazione pubblica? Questa è la vicenda, che
denuncio pubblicamente in aula con tutte le conseguenze del
caso.
Chiedo scusa per la parentesi e vengo all'illustrazione
dell'interpellanza, che non ha peraltro bisogno di grossi elementi
di ulteriore delucidazione, perchè è abbastanza circostanziata. La
documentazione di cui sono venuto in possesso ha confermato che la
strada in costruzione presso la frazione "La Crete" è regolarmente
prevista dal piano regolatore, che il Comune aveva dato un incarico
per la sua progettazione nel 1984 al geometra Dupont Giuseppe di
Valsavarenche e che, sulla base del progetto realizzato da questo
professionista, è stata appaltata successivamente l'opera
all'impresa Co.Ge.Co. di Pont-Saint-Martin e quindi l'opera stessa
è in fase di realizzazione.
Qui voglio fare una considerazione, senza entrare minimamente in
quella che è l'autonomia dei comuni, perchè guai se pensassi,
nell'esercitare la mia funzione di Consigliere regionale, di voler
entrare nel merito delle decisioni che un comune liberamente
assume. Coloro che hanno progettato e che stanno realizzando questo
tipo di costruzione forse non si sono resi conto dell'offesa
terribile che hanno fatto all'ambiente di quella zona: è uno dei
più bei "verger" che ci siano nell'intera nostra Regione e questa
mia convinzione è confermata, esaminando la documentazione messami
a disposizione dal Comune, dal fatto che uno dei ricorrenti per la
pratica di esproprio dice testualmente: "Si ritiene che la strada
stessa, proprio perchè serve una delle migliori zone della Valle a
frutteto (...)". Condivido questa affermazione e credo che, se il
Comune doveva realizzare una strada di questo tipo, avrebbe dovuto
usare tutte le precauzioni per evitare di sconvolgere l'ambiente
che è attraversato da questo manufatto.
È un manufatto che ha la caratteristica di essere una
fortificazione: è alto in certi punti, sul piano di campagna, oltre
tre metri; è un manufatto emergente; è costruito con delle pietre
che sono di dimensioni ciclopiche. Anche ad uno sprovveduto
qualsiasi non può non balzare immediatamente all'occhio come sia
una stonatura di una violenza tale da determinare delle perplessità
circa la lungimiranza degli Amministratori per lasciare ai posteri
una testimonianza così poco gradevole sul piano dell'impatto
visivo.
La mia polemica nei confronti della realizzazione di certe
strade poderali, interpoderali, è nota da tempo. Certo che devo
chiedere delle grosse scuse all'Assessore Perrin, perchè io, che ho
criticato la realizzazione di certe strade e anche piste forestali,
quando ho visto questa strada, un'opera del regime del Comune di
Villeneuve, mi sono detto che, per essere corretto fino in fondo,
sarei dovuto andare a stringere la mano al collega Perrin. A
Villeneuve hanno realizzato una sorta di muraglia cinese in
miniatura; basta andarla a vedere e poi mi si dirà se ho esagerato
oppure se ho detto la verità. Tra l'altro, per accedere alle
singole proprietà, hanno pensato di costruire una sorta di accessi
che accentuano questa caratteristica di fortificazione, perchè ci
sono ogni cinquanta metri delle specie di scivoli giganteschi che
si addossano sul terreno.
So che non si potrà più intervenire, però mi sorge un dubbio:
chi è tanto difensore dell'ambiente e delle prerogative della
nostra Regione, e in altre occasioni l'ho sentito proclamare ad
alta voce questa necessità di preservare il nostro territorio,
dovrebbe avere, per coerenza, lo stesso tipo di approccio quando si
concepiscono opere stradali di questo tipo.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali, Lanièce; ne ha facoltà.
LANIECE - (D.C.):
Quando c'è pervenuta questa
interpellanza, la Giunta ha interessato la Sovrintendenza della
questione e l'ha invitata a fare un sopralluogo, in quanto, non
trattandosi di zona sottoposta a vincolo paesaggistico, non eravamo
stati avvisati dell'esecuzione dell'opera. La Sovrintendenza ha
emesso uno stringato comunicato del sopralluogo effettuato,
dicendo: "Si ritiene che la strada in oggetto, esaminata da questo
ufficio nella mattinata del 21 c.m. possa essere nel complesso
accettata. Si potrebbe correggere l'impatto visivo di qualche muro
alto oltre due metri con la piantumazione di arbusti ed altre
essenze. L'opera non è mai stata autorizzata da questo ufficio non
essendo la zona sottoposta al vincolo ai sensi della legge 1497 del
29.6.1939 e n. 431 dell'8 agosto 1985 - la famosa legge Galasso.
Essendo il piano regolatore approvato, non è possibile un nostro
intervento per modificare la destinazione di zona delle
infrastrutture di urbanizzazione. Le considerazioni
dell'interpellanza sugli interventi nel paesaggio sono condivisi in
linea di massima da parte di questa Sovrintendenza".
La Giunta non ha nessuna possibilità di intervenire su quella
strada, in quanto è prevista nel Piano Regolatore, che è stato
regolarmente approvato, e la zona non è sottoposta a vincolo.
PRESIDENTE
: Ha chiesto di parlare il Consigliere
Torrione: ne ha facoltà.
TORRIONE - (P.S.I.):
Prendo atto di quanto mi ha detto
l'Assessore, che è poi il parere dell'Ufficio, e faccio due
brevissime considerazioni per recuperare il tempo che ho perso
nell'illustrazione. Fin quando la Regione non si doterà sul piano
legislativo di strumenti atti ad evitare che anche i comuni possano
usare questo tipo di violenza nei confronti del territorio, episodi
di questo genere saranno senz'altro destinati a ripetersi. Questa
osservazione mi serve per dire che la legge sull'impatto ambientale
e la legge cosiddetta "cornice", che da tanto tempo aspettiamo
sull'ambiente, sono due atti dovuti alla nostra Regione.
L'altra considerazione che faccio è che ognuno si amministra
come può e come vuole, quindi la strada c'è, e anche se io la
demolirei a cannonate, devo accettare questa situazione, che non
saprei nemmeno bene definire, se di superficialità oppure di non
considerazione delle caratteristiche della nostra Regione.
Mi fa piacere che la Sovrintendenza, nel suo parere (che è
discutibile), abbia dichiarato alla fine di condividere in linea di
massima le considerazioni dell'interpellante sugli interventi nel
paesaggio. Piantiamo almeno gli arbusti, visto che non possiamo
fare niente; mettiamo una cortina di verde su questa strada che
rimarrà un monumento alla incapacità degli Amministratori pubblici
di costruire qualcosa che non sia offensivo nei confronti delle
caratteristiche paesaggistiche e ambientali del nostro
territorio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK