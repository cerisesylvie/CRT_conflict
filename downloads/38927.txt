Consiglio Regionale della Valle d'Aosta - Oggetto del Consiglio n. 2340 del 21 settembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2340 del 21 settembre 2016 - Resoconto
OGGETTO N. 2340/XIV - Interpellanza: "Interventi per
garantire la presenza del medico d'emergenza su tutto il territorio
regionale".
Rosset (Presidente) -
Punto n. 28 dell'ordine del giorno.
Ha chiesto la parola il Consigliere Chatrian, ne ha facoltà.
Chatrian (ALPE) -
Abbiamo ritirato questa iniziativa
qualche mese fa, era stata presentata dal nostro gruppo e ci
sembrava giusto creare le condizioni per il nuovo Assessore di
capire quali sono le soluzioni che l'Assessorato, l'azienda e il
Governo, a seguito di un'importante modifica del punto di vista
politico, intendono mettere in campo.
Faccio solo qualche considerazione sul tema che abbiamo voluto
portare all'attenzione di questo Consiglio. Nelle ultime due
finanziarie con il Presidente Rollandin abbiamo voluto proprio
entrare nel merito di questa questione per dire che la nostra
Regione la conosciamo bene dal punto di vista geografico,
geomorfologico, sappiamo perfettamente i costi di una sanità di
montagna dei piccoli centri, dei piccoli numeri, ma alla base di
tutto questo indubbiamente dobbiamo mettere al centro il cittadino,
le comunità piccole e grandi che siano distanti o vicine dal Pronto
soccorso. Da qui l'iniziativa che oggi noi poniamo al Governo
regionale, le domande che poniamo su come pensate di riportare a
regime il sistema di emergenza valdostana. Non sono dati di
Chatrian o del gruppo ALPE, ma fino a sei mesi fa-un anno fa
avevamo i livelli più alti d'Italia per quanto riguarda
l'emergenza-urgenza numeri alla mano, dati alla mano e soprattutto
interventi alla mano; nel mentre, metà 2015-inizio 2016, l'azienda
insieme all'Assessorato ha deciso di prendere una strada
alternativa: quella della riorganizzazione. C'erano due filosofie
di pensiero, perché abbiamo passato in commissione numerosissime
ore: il pensiero del progetto DERA messo in campo era quello di
andare in una direzione diversa rispetto a quello che si è fatto
fino a fine 2015. Secondo noi, comunque i livelli sono sempre alti:
così ci dicevano il Direttore generale e l'allora Capo del
Dipartimento, quindi si decise di mettere in discussione il medico
a Donnas. Dopo una sollevazione della comunità, dei Sindaci della
Bassa Valle, si decise nuovamente di garantire il medico a Donnas.
In mezzo c'è quella cosa un po' ibrida che diverse volte abbiamo
affrontato in quest'aula, ma non si è ancora capito cosa si intende
fare, cosa l'Assessorato intende fare: Châtillon a livello di
emergenza e urgenza ha il medico presente dalle 7:00 fino alle
15:00. Sinceramente non sono un medico, però faccio un ragionamento
e chiedo perché dalle 7:00 alle 15:00 e perché dalle 15:00 alle
7:00 non c'è la copertura H24 come c'è a Donnas. Le tre fasce sono
suddivise abbastanza bene. Questo è un po' lo stato dell'arte. Allo
stato attuale nel nuovo piano aziendale il 118 viene trasferito
sotto il Pronto soccorso, prima era sotto la Rianimazione: questa è
l'unica novità. Ad oggi, oltre a questa novità, permettetemi un
passaggio, che è una novità formale: il 118 viene trasferito sotto
il Pronto soccorso e prima era sotto la Rianimazione, ma, oltre a
questa novità, rispetto al vecchio progetto DERA, è tutto molto
simile. Se la filosofia è quella di andare in quella direzione e se
la filosofia è quella di avere comunque, per quanto riguarda il
cittadino, un filtro indispensabile ai ricoveri ospedalieri in
tutto il territorio regionale e che ci sia un'emergenza sanitaria
in risposta all'immediato bisogno assistenziale e sanitario in
tutta la regione, chiediamo al Governo regionale: "come intende
risolvere il problema legato al medico di emergenza territoriale
assente per gran parte delle ore a Châtillon e completamente
assente a Morgex"; se esistono o se si è deciso di garantire
cittadini di serie A o di serie B per quanto riguarda il medico
d'emergenza H24 alla identica distanza dall'ospedale; "quali sono
gli intendimenti e gli indirizzi di natura politica e le relative
azioni concrete che si intendono dare all'USL per tenere alto il
livello di guardia e non esporre i cittadini più distanti
dall'ospedale ad una risposta inadeguata nei tempi o nelle
competenze".
È un dibattito che abbiamo fatto in commissione, è stato un
confronto anche serrato, e ad oggi - per quanto mi risulta, poi
magari l'Assessore mi corregge se ho dato un'informazione non
corretta - probabilmente si farà solo un unico concorso e non si sa
ad oggi ancora quando.
Rispetto alle domande che noi abbiamo posto, gradiremmo avere
anche un discorso, oltre a quali sono le indicazioni, tempi, modi,
con che risorse e qual è dal punto di vista politico, dato che mi
sembra si voglia andare in un'altra direzione rispetto a quanto è
stato fatto fino ad oggi, nelle intenzioni capire chi fa che cosa,
con che risorse, con quali medici e soprattutto che non ci siano
dei doppioni. Sicuramente il tema è di una grande importanza,
perché riteniamo che, per quanto riguarda quanto meno l'urgenza e
l'emergenza, siano alla base di una società evoluta e soprattutto
di una Regione a Statuto speciale.
Presidente -
Ha chiesto la parola l'Assessore Viérin, ne
ha facoltà.
Viérin L. (UVP) -
Ringraziamo i colleghi per questa
iniziativa che ci dà la possibilità effettivamente di fare il punto
della situazione sulla riorganizzazione in tema di emergenza
territoriale per quanto riguarda il sistema che pensiamo di mettere
in piedi sul territorio.
In premessa crediamo che la riorganizzazione sia necessaria e il
primo passo verso questa riorganizzazione, che traduce le
intenzioni in atti concreti, è l'approvazione dell'atto aziendale,
perché nella bozza di atto aziendale che esisteva la struttura
dell'emergenza territoriale non esisteva più. Il primo passo quindi
è attraverso l'atto che, con l'approvazione della V Commissione e
dell'azienda, il Governo ha licenziato, è un atto che crea questa
struttura dell'emergenza territoriale e la centrale operativa che
non esistevano più, perché erano state inglobate all'interno di
Anestesia e Rianimazione nella stessa struttura, quindi la prima
attenzione si legge in questo atto. Viene inquadrata al di sotto
del MCA, del Pronto soccorso per capirci, ridando dignità e dando
dignità a un intervento quotidiano che necessita in un territorio
di montagna di certi crismi, di certe attenzioni e assieme alla
riorganizzazione dell'intero dipartimento, cioè del DERA, a seguito
delle scelte di chi dirigeva e nel mese di agosto ha lasciato
questo settore delicatissimo, anche in un periodo molto
particolare, con tutte le problematiche del caso, abbiamo gestito
in emergenza il periodo estivo. Abbiamo dovuto agire con una
reggenza, prevista dalla normativa, con delle regole ben precise,
che prevedono dei titoli per poter affidare questa reggenza. Oggi
abbiamo una situazione e in prospettiva - e vengo alla sua ultima
domanda per dire i tempi - nelle prossime settimane verrà bandito;
in questi giorni stiamo preparando tutta la questione dello sblocco
dei concorsi, delle assunzioni in azienda per avere, non solo in
questo senso ma soprattutto per quanto riguarda la domanda che lei
ha fatto, per bandire il concorso di anestesia (la struttura
complessa) e per ridare equilibrio assieme anche al rilancio del
Pronto soccorso, che anche oggi è una realtà scoperta. Questo per
dire che nell'atto l'attenzione di creare questa casella
dell'emergenza territoriale sta a significare che c'è di nuovo un
punto di riferimento e c'è sul territorio un'attenzione, non ci
sono, e non ci saranno, cittadini di serie A e di serie B,
assolutamente. Ci sono sicuramente anche in campo tecnico delle
visioni diverse su questo argomento, ma noi siamo convinti che
l'attenzione al territorio faccia parte delle sensibilità che
abbiamo messo in campo in questo periodo e che metteremo in campo.
La filosofia quindi di avere, da un lato, l'ospedale, ma
l'attenzione al territorio attraverso questa rivisitazione è
sicuramente un
atout
, assieme anche alla parte del
Dipartimento che si occupa del territorio, cioè dei servizi per
evitare che si arrivi all'ospedalizzazione al 100 percento di tutto
ciò che avviene sul territorio, che ci sia un pre-triage sul
territorio che possa agire, evitando lo spostamento dei cittadini,
degli utenti ed evitando anche che ci sia l'impossibilità di
gestire le emergenze.
Come si risolve questa questione? Intanto l'atto è fortemente,
attraverso queste modifiche, valorizzante il territorio e
l'emergenza territoriale. Le cose che abbiamo rivisitato sono
queste: come si può pensare che il territorio, attraverso degli
interventi urgenti che vengono classificati in base alla gravità,
possa essere efficace in termini di tempi e di qualità? Sicuramente
un ragionamento che stiamo facendo è la riflessione sull'auto
medica, perché esiste l'ambulanza, esiste il medico, esistono le
infermiere, ma esiste anche l'auto medica che viene già utilizzata
in certe parti di territorio: da Aosta in su, per capirci, e dà la
possibilità di avere una prontezza di intervento, di evitare che
magari su un intervento meno grave non ci sia poi la possibilità di
avere l'ambulanza presente, come nel caso di Châtillon, che invece
potrebbe vedere la presenza di un intervento più grave. Questo per
dire che assieme alla rivisitazione delle persone che andranno a
gestire i dipartimenti ci sono delle riflessioni che già stiamo
mettendo in piedi in termini di indirizzo amministrativo politico,
per poi confrontarci tecnicamente con l'azienda su questi
punti.
Il tema dei medici rianimatori a Donnas lo sappiamo, perché le
distanze sono diverse rispetto ad altre zone, copriamo sei turni.
Oggi abbiamo però anche l'esigenza di contemplare la necessità di
avere degli anestesisti rianimatori in sala. Si faceva una
riflessione: che magari in modo sperimentale per un periodo, invece
di applicare le 8 ore che erano state riviste, si potrebbe
applicare la questione delle 12 ore ai rianimatori di Donnas, in
modo da liberare 30 turni - al di là delle persone che sono sempre
le stesse - per avere sia la garanzia di copertura sul territorio
che una necessità ospedaliera che i tecnici ci manifestano. Questo
per dire alcuni spunti e, collega Chatrian, credo che avremo
occasione e in modo più organico di discuterne anche in
commissione, però ci tenevo e ci tenevamo a veicolare il messaggio
di ciò che si sta facendo, contemplando i passaggi tecnici che
devono essere fatti per ricollocare le figure attraverso dei
concorsi, perché possano avere dei punti di riferimento sullo
skill
che noi politicamente e tecnicamente abbiamo mandato
avanti. Quello che è certo è che come la questione delle 12 ore è
stata affrontata all'interno del Dipartimento, e già è stata data
disposizione di vedere questa questione...la questione del
pre-triage, la questione di riuscire ad avere un sistema
equilibrato sul territorio. Stiamo anche cercando di lavorare a dei
progetti sperimentali sul territorio, stiamo avendo accesso ad un
fondo nazionale sulle aree interne, che vede, e che vedrà,
nell'
Unité Grand Paradis
,
che, per i parametri
nazionali che vengono applicati, risulta essere una delle zone
disagiate, avremo accesso ad un fondo - e stiamo lavorando ai
contenuti - proprio per aumentare in particolari zone di montagna
la possibilità di essere presenti verso l'utenza rispetto al fatto
di dover scendere dalle valli per tutta una serie di servizi. Come
dicevo, questo va contemplato non solo per la questione
dell'emergenza territoriale, ma anche dell'organizzazione
territoriale, di tutto ciò che si è costruito negli anni sul
territorio e che va in termini di contenuti e di servizi applicati
differenziata per territorio e per servizi offerti. Il lavoro
quindi lo stiamo facendo, l'impegno è quello nelle prossime
settimane, come ho avuto modo di annunciare in V Commissione tra i
vari temi dicendo che avevamo delle questioni da condividere con la
commissione prima di voler procedere...è proprio in questo senso
che intendevamo agire. L'attenzione al territorio quindi deve
essere un'attenzione generale, differenziata chiaramente in base
alle distanze chilometriche e all'organizzazione che vogliamo
mettere in piedi. Alcuni spunti però come l'auto medica o la
questione della riorganizzazione sul territorio e anche della
presenza del medico sono questioni che possono essere con delle
leggere modifiche che non vadano a stravolgere un'organizzazione
che in termini di competenze e di professionalità è
un'organizzazione che ha delle dotazioni di personale, che bisogna
contemperare tra territorio e ospedale...ha, secondo noi, una
possibilità effettivamente di avere uno sviluppo positivo.
È quindi un modello che stiamo elaborando e un modello che avrà
una particolare attenzione al territorio perché siamo pienamente
consapevoli che l'emergenza-urgenza sul territorio è un servizio
che deve essere garantito, soprattutto in un territorio di montagna
e anche nella questione degli accordi di confine abbiamo discusso
con la Regione Piemonte proprio nei mesi scorsi per salvaguardare
la questione della centrale, che fosse con una deroga nazionale,
che nelle prossime settimane, tra l'altro, verrà ratificata dal
Presidente a Roma...per andare in deroga e avere la possibilità,
malgrado i nostri numeri, di avere una centrale a Torino e una ad
Aosta, con una rivisitazione e un inserimento di tutto ciò che
viene fatto in emergenza territoriale anche con la centrale unica:
la centrale che è oggi una delle prerogative per garantire non solo
in ambito sanitario e medico del territorio di emergenza il
servizio, ma in generale l'emergenza che può essere necessaria in
certi momenti. La disponibilità quindi al confronto e arrivare già
con un'idea più o meno articolata c'è; ci riserviamo attraverso un
dibattito...di discutere dei contenuti di ciò che oggi abbiamo
parzialmente anticipato.
Dalle ore 17:15 assume la presidenza il Vicepresidente Marco
Viérin.
Viérin M. (Presidente) -
Ha chiesto la parola il
Consigliere Chatrian, ne ha facoltà.
Chatrian (ALPE) -
Avevo provato a fare delle domande
puntuali; il collega Assessore Viérin ha fatto un po' di
riflessioni, ma, oltre alle riflessioni, per adesso c'è poca roba.
Come dicevo già nelle premesse, il 118 viene trasferito sotto al
Pronto soccorso e prima era sotto la Rianimazione, ma attualmente -
lo diceva anche lei - l'unico concorso che si farà, e non si sa
quando, ma lei mi dice che tra poco si farà se ho capito bene, ci
sarà questa possibilità in più. Non è scomparso il 118 ad oggi, era
sotto la Rianimazione ma nulla è cambiato, è cambiato a livello di
forma...come dire? ad oggi è rimasto tutto come prima. Mi chiedo,
mi faccio una domanda: l'auto medica ad Aosta è usata dal medico di
centrale e praticamente, nel momento in cui il medico di centrale
utilizza l'auto medica, lascia la stessa centrale sguarnita. Mi
sembra dalle risposte un po' il gioco delle tre carte. La domanda
era, è e sarà: abbiamo la forza di garantire a tutto il territorio
la stessa assistenza di emergenza-urgenza o no? Sei mesi fa mi
sembrava che quella fosse quanto meno la proposta che arrivava da
questi banchi, insieme ai colleghi: mi sembrava che fosse quella.
Mi sembrava che quando si è deciso di congelare la riforma del DERA
- io la chiamo così -, a Donnas si è garantito H24 il medico.
L'iniziativa che abbiamo cercato di porre andava in quella
direzione: diteci quando, se c'è la volontà e poi c'è la parte
importante: come, giustamente. Non so se vi ricordate quando
abbiamo parlato del Pronto soccorso, che, sottraendo del personale
al Pronto soccorso, poi lo facciamo rientrare dall'altra parte
della porta, pagando 50-60 euro all'ora in LPA, ma non abbiamo
risolto il problema. Questa è un po' la sintesi dell'iniziativa che
abbiamo posto e sinceramente, Assessore Viérin, ci aspettavamo, al
di là della proposta che in parte si fa già adesso con il discorso
dell'auto medica, ma ad oggi il rischio è di sguarnire comunque la
Bassa Valle nel momento in cui fa l'operazione a Breuil Cervinia,
che in questo momento è scoperto dalle 7:00 alle 15:00. C'è il
medico, ma dopo quest'orario non c'è nessuno. Come a dire, con il
gioco delle tre carte noi pensiamo che non si vada da nessuna
parte. Il nostro unico obiettivo è che si crei...e ben venga la
proposta dell'Assessore di confrontarci anche in commissione, ma,
oltre al confronto in commissione, noi gradiremmo sapere quali sono
le soluzioni: quanti medici ci vanno per poter garantire l'H24 nei
quattro presidi; quante risorse in più ci vanno per garantire la
stessa qualità, efficienza, tempismo, efficacia in tutti i 74
Comuni della Valle d'Aosta suddivisi da Donnas, Châtillon, Pronto
soccorso di Aosta e Morgex.
Ultimo: voi sapete meglio di me che tra i candidati al concorso
vi sono già probabilmente diversi medici, che operano a contratto
nello stesso all'interno; anche su questo che non sia un gioco
delle tre carte perché alla fine non andiamo assolutamente a
migliorare la situazione, quanto meno - e mi riallaccio alla
premessa che ho fatto all'inizio presentando questa iniziativa -
come pensate di riportare a regime il sistema di emergenza
valdostano, che comunque, dati alla mano, è calato di qualità.
Questo era un po'...partendo dal presupposto che indubbiamente
bisogna mettere sul tavolo delle soluzioni, proposte, immagino
risorse e la volontà di condire i quattro punti se si decide di
andare in quella direzione e fare da filtro al Pronto soccorso.
Questo è un po' lo sconcerto da una parte, perché solo pochi mesi
fa sostenendo il fatto di mantenere l'H24 a Donnas, l'obiettivo di
congelare, secondo noi, il DERA come era stato organizzato
all'epoca con il Signor Visetti a capo, che ha fatto delle scelte
diverse dal punto di vista professionale...ma, al di là del gioco
delle tre carte e della reggenza che avete dovuto mettere in campo
a seguito della scelta del Signor Visetti, praticamente nulla è
cambiato se non a livello di targhette. Il 118 oggi è sotto un
altro cappello, ma a livello di sostanza poco è cambiato. Torneremo
sicuramente su questo tema troppo importante.
Io penso che non più tutto si potrà fare a livello sanitario in
Valle d'Aosta, ma c'è una cosa sola che sicuramente dovremo fare
meglio ed è l'emergenza. Scusi, Presidente, ma il tema è un po'
interessante soprattutto per chi dista 50-70 chilometri
dall'ospedale e dal Pronto soccorso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK