Consiglio Regionale della Valle d'Aosta - Oggetto del Consiglio n. 396 del 25 febbraio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 396 del 25 febbraio 2009 - Resoconto
OGGETTO N. 396/XIII - Interpellanza: "Finanziamenti regionali
per l'effettuazione del soccorso sulle piste di sci".
Interpellanza
Richiamate:
- la legge regionale 32 del 2001 riguardante i finanziamenti
per l'effettuazione del soccorso sulle piste da sci;
- la delibera 175 del 2009 con la quale la Giunta approva le
richieste pervenute dai comprensori sciistici, destinando agli
stessi una somma pari a circa 3 milioni di euro;
- la delibera 4412 del 26 novembre 2001, con la quale vengono
definiti i criteri per l'erogazione dei finanziamenti;
Preso atto che gli stanziamenti ai comprensori sono stimati
in base alla potenza degli impianti di risalita e all'estensione
delle piste nella misura del 50% ciascuno, e che gli stessi
comprensori ogni anno, su apposito modulo, fanno richiesta presso
l'amministrazione regionale dei fondi necessari al
soccorso;
Verificato che all'interno della delibera di Giunta non è
indicato l'ammontare degli stanziamenti per ciascun comprensorio e
che non sembrano esserci ulteriori specificazioni riguardo a quanto
spendono i comprensori per l'attività di soccorso;
Considerato che il soccorso sulle piste di discesa è di
fondamentale importanza per offrire ai nostri turisti e agli amanti
dello sci un servizio completo e sicuro sulle nostre piste;
i sottoscritti Consiglieri regionali
Interpellano
l'Assessore competente per sapere:
1) a quanto ammonta lo stanziamento per ciascun comprensorio
sciistico;
2) quali controlli vengono effettuati e con quali metodi al
fine di poter ottemperare a quanto previsto dall'art. 5 della legge
regionale 32 del 2001;
3) che tipo di controlli vengono effettuati sulla gestione e
sulla reale spesa dei fondi destinati;
4) se la Giunta non ritenga necessario un aggiornamento della
legge in oggetto, al fine di favorire un computo più preciso delle
spese riguardanti il soccorso sulle piste.
F.to: Zucchi - Benin
Président
- La parole au Conseiller Zucchi.
Zucchi (PdL)
- Nella disamina settimanale delle
deliberazioni di Giunta ho accentrato la mia attenzione su questo
tema dal momento che ho visto stanziati 3 milioni di euro per il
soccorso sulle piste. Analizzando poi la materia più nel dettaglio,
ho visto che questi contributi per il soccorso sulle piste di sci
dei nostri comprensori sono legati ad una legge regionale, a delle
deliberazioni di attuazione della suddetta legge e che disciplinano
il mantenimento di questi soccorsi, che per essere chiari fin
dall'inizio sono un fatto doveroso per la sicurezza sui nostri
comprensori sciistici. Lo scopo dell'interpellanza però è dato dal
fatto di poter comprendere meglio quali sono le verifiche e i
controlli che sono posti in essere dall'Amministrazione, in quanto
non mi è parso di scorgere una particolare attività di verifica in
merito e alla ripartizione dei fondi sui comprensori, dal momento
che sembrerebbe che si parli di un discorso omnicomprensivo,
delegando poi dopo in fasi successive (di cui in questo momento le
chiedo delucidazioni) le effettive ripartizioni sui nostri
comprensori. Non sono anche molto chiare le verifiche a posteriori
su dei preventivi di spesa che sono portati all'attenzione degli
uffici dell'Assessorato e che giustificano l'ottenimento di questi
contributi. Lo scopo è solo di tipo conoscitivo, le domande non le
ripeto, perché sono contenute puntualmente nell'interpellanza, ma
solo per comprendere quali sono le
ratio
che vanno a
disciplinare il controllo e le verifiche
ante
e
post
;
se ci sono questi controlli, se vengono reputati controlli
sufficienti oppure no e l'intendimento della Giunta in merito ad
eventuali modifiche o correttivi atti a voler controllare in una
maniera più puntuale la corrispondenza fra le spese che sono
dichiarate dai vari responsabili dei soccorsi sulle piste e fra
quanto poi effettivamente svolto.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Cercherò di dare una risposta
puntuale. Per quanto attiene la deliberazione di Giunta, lei ha
fatto già riferimento alla legge e annualmente la Giunta approva la
concessione dei finanziamenti regionali da destinare
all'effettuazione del servizio di soccorso sulle piste di sci da
discesa, nonché la ripartizione degli stessi tra i gestori secondo
i criteri stabiliti in un'altra deliberazione di Giunta del 2001.
Per la stagione invernale 2008-2009 la Giunta ha pertanto
provveduto ad un impegno della spesa complessiva occorrente
all'erogazione dei finanziamenti per il citato servizio di
soccorso, nonché alla ripartizione del citato stanziamento fra i
gestori. Non so, probabilmente le è sfuggito, ma io gliela lascio,
c'è tutto il riepilogo, i 2.940.000 €, società per società...
(interruzione del Consigliere Zucchi, fuori
microfono)
... sì, c'era un allegato alla deliberazione... ma poco
male.
Venendo al punto n. 2:
"quali controlli vengono effettuati e
con quali metodi al fine di poter ottemperare a quanto previsto
dall'articolo 5..."
, il servizio competente del Dipartimento
trasporti provvede alle opportune verifiche durante le stagioni
invernali mediante il controllo dei dati riportati nel registro di
cui al punto n. 3 dell'allegato della deliberazione di Giunta, il
quale stabilisce quanto segue:
"Le società sono tenute a
compilare giornalmente, a cura del direttore di pista, il registro
chiusura piste, come da facsimile allegato, appositamente
predisposto dall'Assessorato del turismo; tale registro dovrà
essere messo a disposizione del personale dipendente addetto ai
controlli dell'ufficio competente in materia di piste di sci e
trasmesso all'Assessorato in questione, opportunamente firmato dal
legale rappresentante della società entro 15 giorni dalla chiusura
della stagione invernale"
. In passato la procedura è stata
informatizzata. Tale registro viene compilato in maniera
informatica dalle singole società di gestione degli impianti a fune
e il servizio regionale competente per le verifiche dispone di un
accesso riservato all'applicativo. Noi quindi abbiamo giornalmente
l'apertura e la chiusura delle piste e dell'attività di
soccorso.
"Che tipo di controlli vengono effettuati sulla gestione e
sulla reale spesa dei fondi destinati"
, lei ha già citato... il
finanziamento viene ripartito per il 50% in relazione
all'estensione intesa come superficie delle piste e il 50% in
relazione alla potenza degli impianti di risalita; quindi,
relativamente alla ripartizione per ogni singolo gestore, viene
calcolato il valore ponderato percentuale di ogni singolo
comprensorio rispetto al totale dei gestori. La concessione dei
finanziamenti viene calcolata su dati oggettivi e non sulle singole
e reali spese che le società sostengono per il servizio di
soccorso. Aggiungo, anche per dare risposta alla quarta domanda,
che è stato recentemente comunicato anche alla Commissione europea
in materia di servizi di interesse economico generale che tale
intervento risulta essere correttamente rapportato alla spesa
sostenuta dai gestori delle piste. In Valle d'Aosta (le do il dato
generale) gli addetti al settore degli impianti a fune sono 920, di
questi almeno il 20% è dedicato ai compiti inerenti la sicurezza in
pista. Se si ipotizza una stagione invernale di cinque mesi e un
costo aziendale di 3.800 euro/addetto, il costo complessivo del
servizio è pari a 3,5 milioni. Rispetto al contributo che abbiamo
dato, 2.940.000 €, abbiamo stimato che la spesa è di 3,5 milioni
complessivamente, a cui vanno aggiunti tutti i costi generali di
assicurazione, la formazione, la dotazione di sicurezza del
personale, i mezzi che possiamo tranquillamente dire che incidono
per un 10% rispetto a quei 3,5 milioni e ovviamente, parlando di
società, potrebbe esserci anche un margine di utile, ma questo lo
lasciamo perdere. Rispetto al ragionamento fatto, quindi la legge
così come è stata concepita la struttura di sostegno, definisce una
media ponderata fra le superfici, 50% e 50%; il costo è superiore a
quanto eroghiamo (abbiamo erogato 2,94 milioni rispetto ad un costo
stimato di 3,5 milioni); quindi, in virtù e in coerenza con quanto
comunicato alla Commissione europea, riteniamo di mantenere questo
tipo di impostazione. Dal punto di vista del controllo, come ho
detto nelle risposte, c'è l'attività che, pur essendo
informatizzata, dà giorno per giorno la situazione dell'apertura di
piste e attribuisce la responsabilità di questa comunicazione al
direttore, stazione per stazione.
Le lascio qui la deliberazione con il dettaglio.
Président
- Y a t-il la réplique?
(interruption du Conseiller Zucchi, hors micro)
... non. Merci, Conseiller Zucchi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK