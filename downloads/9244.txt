Consiglio Regionale della Valle d'Aosta - Oggetto del Consiglio n. 3808 del 10 maggio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3808 del 10 maggio 1988 - Resoconto
OGGETTO N. 3808/VIII - ACCETTAZIONE DELLA COSTITUZIONE DI
DIRITTI REALI SU UN'AREA DI PROPRIETÀ DEL COMUNE DI COURMAYEUR,
LOCALITÀ BAGNI DI LA SAXE, A FAVORE DELLA REGIONE VALLE D'AOSTA -
DELEGA ALLA GIUNTA.
PRESIDENTE
: Do lettura della deliberazione in oggetto,
presentata dalla Giunta regionale.
IL CONSIGLIO
DELIBERA
1°) di accettare la costituzione di un diritto di superficie,
per la realizzazione di un fabbricato di uso industriale, per il
periodo di anni 30, decorrenti dalla data dell'atto notarile, a
favore della Regione Valle d'Aosta, sull'area di proprietà del
Comune di Courmayeur, sita in località Bagni di La Saxe, della
superficie di circa mq. 890, da scorporare con frazionamento di più
ampi mappali
a Catasto
Terreni come segue:
F. 45, mappale n. 72/a - 72/b - 99 (ex 99/a) - 98 mq. 2.165,
e come meglio contornata in rosso nella planimetria allegata alla
presente deliberazione per costituirne parte integrante.
2°) di accettare l'utilizzazione della volumetria, relativa
all'area di proprietà comunale, necessaria secondo le disposizioni
urbanistiche vigenti, per la realizzazione del detto fabbricato,
nonché di accettare la costituzione di una servitù d'uso, quale
area di servizio per la durata di anni 30, decorrenti dalla
data
di stipulazione dell'atto notarile,
a
favore del
costruendo fabbricato e
a
carico della restante area di
proprietà comunale distinta al Catasto Terreni al F. 45 con i
mappali 72 73 - 98 -
99,
come meglio risulta contornata in
blu nella planimetria citata al punto precedente.
3°) di prendere atto
:
-
che il Comune di Courmayeur si è riservato a suo
favore una striscia di terreno della larghezza di metri 3
attraverso i mappali 72/b - 99 (ex
99/a)
72/a -
595
-93 - 92, costituente la strada di accesso alla sorgente
solforosa posta ad ovest dell'area interessata dalla costituzione
del diritto di superficie come risulta colorata in giallo nella già
citata planimetria;
- che la presa d'acqua di detta sorgente solforosa resterà di
proprietà comunale e che pertanto la Regione superficiaria non
potrà usufruirne;
- che il Comune di Courmayeur ha posto a carico della Regione
Autonoma Valle d'Aosta le spese di stipulazione e registrazione del
contratto ed ogni altra inerente.
4°) di dare inoltre atto che il Comune di Courmayeur non
richiede alcun corrispettivo per la costituzione del diritto di
superficie in considerazione del fatto che, per la reviviscenza del
principio dell'accessione, alla scadenza del trentesimo anno il
Comune diventerà proprietario della costruzione, senza obbligo di
pagare alcun indennizzo
o
compenso.
5°)
di delegare alla Giunta regionale l'adozione di ogni
successivo provvedimento di esecuzione per addivenire alla
stipulazione dell'atto notarile conseguente al seguente
provvedimento e, in particolare per la designazione del Notaio
rogante, per la liquidazione delle relative spese, nonché per
gli accertamenti circa l'esatta individuazione, la consistenza e
l'intestazione catastale e l'esatta superficie sulla quale saranno
costituiti i suddetti diritti reali secondo le risultanze del
redigendo tipo
di frazionamento.
PRESIDENTE
: Ha chiesto la parola il Consigliere
Segretario, Breuvé; ne ha facoltà.
BREUVÈ LILLIANA (P.S.I.):
La ringrazio, signor
Presidente, anche perché mi sembra doveroso che l'ultimo atto
amministrativo di questa legislatura sia anche una buona occasione
per dare la parola ad una donna...
PRESIDENTE
: Non è l'ultimo.
BREUVÈ LILLIANA (P.S.I.):
Vorrei tanto che l'ultima
parola della legislatura spettasse ad una donna! Posso
iniziare?
PRESIDENTE
: Siamo in attesa.
BREUVÈ LILLIANA (P.S.I
.): La ringrazio ancora signor
Presidente. È molto difficile per me prendere la parola su questo
argomento, anche perché, dopo aver approvato spese per tanti
miliardi, ora ci occupiamo di una semplice fontanella! Eppure,
questo vi fa molto onore, perché il salvataggio di una fontanella è
un atto che sicuramente passerà alla storia, sempreché, ovviamente,
tutto vada in porto.
I lavori del Consiglio regionale del 13 novembre 1986, nel corso
del quale si esaminava il contributo di 234 milioni per la famosa
acquisizione di questo terreno, si sono protratti per tutta la
mattinata proprio perché non si capiva bene la sua
destinazione.
La sottoscritta, però, molto ingenuamente si batté sostenendo
che si sarebbero potute anche pagare le 75.000 lire per metro
quadrato di superficie, perché si trattava di salvare la famosa
fontanella di La Saxe, dalla quale sgorgano le acque sulfuree, già
note all'epoca romana. Voglio sperare che non saremo proprio noi a
distruggerla!
Il 26 febbraio 1987, fu presentata un'interpellanza con la quale
si chiedeva la destinazione delle sorgenti delle acque minerali,
che allora era incerta. Quell'interpellanza testimonia che il
Consiglio regionale è abbastanza sensibile al problema.
Il 19 marzo 1987, fu presentata una mozione ed il Presidente
della Giunta, Rollandin, colse l'occasione per rileggere la lettera
del famosissimo Perotti, che vi risparmio, ma della quale vi cito
solo l'ultima frase che recita testualmente:
"Ancora un'ultima considerazione. La captazione deve essere
fatta in zona assolutamente protetta. Lo stabilimento può essere
realizzato nel luogo più idoneo, in funzione delle disponibilità
urbanistiche, ma quello che ci interessa..."
(...INTERRUZIONE...)
... Qui si sta parlando della fontana di La Saxe e, per
cortesia, vi prego di fare silenzio!
Il 24 giugno 1987 fu presentata una altra interpellanza, sempre
per salvare queste acque.
Il Comune di Courmayeur, il 22 marzo 1988, discuteva delle
dimissioni del signor Gobbi, che voleva dimettersi da tutti gli
incarichi, perché sosteneva che la cultura non deve essere
caratterizzata solo dall'aspetto turistico, ma anche da altro. Egli
ha scritto anche una lettera che è una grande ode alla piccozza.
Non ve la leggo, ma ve ne potrò dare qualche copia. Egli sostiene,
infatti, che se Courmayeur non ha la piccozza "Grivel", è possibile
che distrugga....
TORRIONE
(fuori microfono): Perché lui è amministratore
della "Grivel".
BREUVÈ LILLIANA (P.S.I.):
È vero che Gobbi è
amministratore della "Grivel", è vero che è consigliere comunale...
Ma non scendiamo a queste cose! È importante, invece, che egli
abbia scritto questa "ode" in onore della piccozza e che in essa
dica:
"Assisteremo alla concentrazione del potere effettivo
nelle mani di pochi gruppi, nel settore del turismo, che sapranno
gestire la grande monocultura e assisteremo al declino di quelle
qualità e di quelle doti che fanno di un certo uomo un
montanaro". E, quindi, ode alla piccozza!
Il
22
marzo 1988, finalmente, il Consiglio comunale
chiede di poter fare la fabbrica vicino a questa fontana.
Dopo aver fatto questa breve cronistoria, io salto il tutto e
vengo alla famosa petizione della gente di Courmayeur, la quale
teme che tale costruzione, autorizzata con grande insensibilità
politica, pregiudichi un luogo particolare, che non è stato
tutelato con vincolo ambientale e che, oltre ad essere patrimonio
economico della popolazione, è anche luogo di memoria collettiva.
Io sono qui a testimoniare ed a sollecitare questa riflessione in
proposito, perché, in effetti, a Courmayeur noi siamo legati
affettivamente a questa fontana.
Nella petizione si chiede anche che venga individuata un'area
alternativa all'insediamento della società "Grivel". A livello
personale, posso dire che poco mi importa di questo insediamento,
mentre mi importa molto la salvezza della fontana. Aspetto,
pertanto, delle dichiarazioni e delle spiegazioni, per sapere
quello che si può fare e ricordo che alla popolazione di Courmayeur
interessa che quella fontana resti lì dove è stata per centinaia e
centinaia d'anni e che non venga spostata per qualsiasi altro
motivo. Le sue acque possono essere utilizzate diversamente, ma la
fontana deve rimanere al suo posto.
Grazie.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
La Collega Breuvé ha fatto una
cronistoria dell'ormai lunga vicenda della sorgente sulfurea di La
Saxe. Il nostro Gruppo ha condotto una vera e propria piccola
battaglia consiliare per scongiurare il pericolo che tale sorgente,
per qualche verso, possa non essere utilizzata per ragioni
termali.
La costruzione di uno stabilimento proprio su di un'area che
insiste dove sgorga la "fontanella", come l'ha chiamata la mia
Collega Breuvé, desta in noi serie preoccupazioni.
Non sto qui a ripetere tutte le risposte, alcune rassicuranti ma
altre meno, che ci sono state date in occasione delle nostre varie
iniziative consiliari. Devo ricordare, però, che questa vicenda
passerà alla storia per essere stata un pochino complicata anche
dall'atteggiamento del Comune di Courmayeur che recentemente ha
approvato di destinare definitivamente quell'area alla costruzione
di uno stabilimento, con una votazione, peraltro, molto
contrastata.
Non stiamo qui a fare altre considerazioni, anche perché le
posizioni sono ben delineate, ma ci preme solo sottolineare
l'esigenza che l'eventuale
"accettazione della costituzione di
diritti reali su un'area di proprietà",
come dice l'oggetto,
venga un po' condizionata nei modi suggeriti da un emendamento che
io mi permetto di presentare e che, nel caso si debba arrivare alla
deprecata costruzione del capannone industriale, chiede che si
scongiuri almeno l'eventualità che la stessa costruzione possa
pregiudicare la captazione delle acque. L'emendamento chiede che,
dopo il punto 4, si aggiunga il seguente nuovo punto:
"5)
di dare corso ai lavori di costruzione del fabbricato in
questione soltanto ad avvenuto accertamento, tramite apposito
studio di fattibilità, che la captazione delle acque sorgive non
sia in alcun modo compromessa da tale costruzione".
Se verrà accettato questo emendamento, noi, anziché votare
contro la presente deliberazione, assumeremo un atteggiamento di
attesa ed opteremo per l'astensione.
Grazie.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Sarò breve, per un senso di rispetto nei
confronti del Consiglio, ma non credo che ci si possa trovare
d'accordo sull'emendamento presentato dal Consigliere Torrione,
concordato con la maggioranza, perché di fatto accetta, anche se
forse rinvia di qualche tempo, l'installazione di un insediamento
industriale su di un terreno che, invece, dovrebbe essere destinato
a tutt'altra cosa, per la quale da parte della Regione era stato
approvato anche uno specifico finanziamento. Infatti, come è stato
giustamente sottolineato prima dal Consigliere Breuvé, il 13
novembre 1986 la Regione, in base alla legge n. 27, aveva accordato
uno stanziamento di 234 milioni per contribuire all'utilizzo a
scopo termale di quelle acque sulfuree, come del resto è stato ben
scritto dall'allora Assessore al Turismo, Urbanistica e Beni
Culturali, Borbey, nella lettera di accompagnamento alla
relazione.
Sono noti i fatti successivi. Come spesso abbiamo potuto
assistere negli ultimi anni in questo Consiglio, le destinazioni
sono modificate e si formano degli assi preferenziali tra la
Presidenza della Giunta e qualche Sindaco; si danno anche indegne
interpretazioni su pareri tecnici, eppure il prof. Gualtierotti era
stato precisissimo ed aveva detto con chiarezza:
"A mio parere, la costruzione va allontanata dall'attuale
sorgente e l'acqua va captata il più possibile all'interno della
montagna, onde evitare che nell'affioramento possano verificarsi
contaminazioni, del resto già manifestatesi
".
Inoltre, in una trasmissione televisiva, come ho già ricordato,
egli aveva identificato in un quadrato di cento metri di lato, e
cioè in un ettaro, la superficie libera con cui difendere questa
sorgente.
Trovo più negativo, però, il fatto che non si voglia riconoscere
a questa sorgente, ma anche a questo tipo di risorsa ambientale e
turistica, il valore che merita ed il diritto degli abitanti di
Courmayeur ad utilizzarla sul loro territorio e sul loro suolo con
delle iniziative che possano contribuire allo sviluppo di questo
settore, e si inseguano, invece, gli strani sogni di trasportare
quell'acqua altrove. Nuova Sinistra è molto ferma in questa
prospettiva e concorda perfettamente con la petizione che è stata
portata avanti, a Courmayeur, dalla signora Cesarina Pavone che, in
pochissimi giorni, ha raccolto 365 firme.
Il fatto più interessante di questa petizione, a mio avviso, è
la ben chiara denuncia della situazione che sta alla base di queste
scelte e cioè che esistono delle vaste operazioni di opposizione
politica e di divisioni per "lobbies" che stanno dietro a questo
fatto e che hanno portato alla decisione di costruire un capannone
su quel terreno.
Comunque io ritengo che la soluzione del problema sia da
affidare all'autorità giudiziaria ed amministrativa, perché la
deliberazione del Consiglio comunale di Courmayeur, a mio avviso,
chiaramente non può reggere e mi pare molto strano che la
Commissione regionale di controllo l'abbia firmata così
rapidamente. Perché? Dopo una lunga discussione, ben documentata,
si procede alla votazione. Come va la votazione? L'esito della
votazione dà come esito: 6 voti favorevoli e 6 contrari. Il non
voto, che viene interpretato a favore, e che vi leggo, ha la
seguente giustificazione:
"...
quest'ultimo con la convinzione che sia salvaguardata la
captazione delle acque, che vengano portate al Plan des Lizzes, per
il loro
sfruttamento, e che la strada di accesso alle
sorgenti venga allargata a metri quattro".
Se queste sono le
motivazioni, dovrebbero essere riprese anche nella parte
deliberativa, nella quale invece si vede che la strada è di metri
tre e non esiste alcuna indicazione sull'utilizzo delle acque al
Plan des Lizzes.
Noi riteniamo, quindi, che questa de liberazione debba essere
bocciata dal T.A.R., al quale abbiamo contribuito ad avanzare
ricorso. Tra parentesi, invitiamo anche qualche altro Consigliere,
sempreché sia disponibile, a dividere le spese di questo
ricorso...
(...INTERRUZIONE del Consigliere TORRIONE...)
SANDRI (N.S.):
Gli onori, ma anche gli oneri, Consigliere
Torrione!
Faccio ancora un'ultima considerazione. Questa sera dobbiamo
smascherare una certa posizione e la vogliamo chiarire con
precisione, perché alcune forze politiche stanno speculando
pesantemente su questo problema che coinvolge la popolazione ed il
comune di Courmayeur. Mi riferisco in particolar modo alla
Democrazia Cristiana.
Questo Partito, a Courmayeur, fa una serie di pesanti
apprezzamenti sull'utilizzo delle sorgenti e del terreno su cui
erigere dei fabbricati, fa dichiarazioni alla stampa, urla e
sbraita, mentre qui in Consiglio regionale, come ben vedete, è
appiattito sulle posizioni della maggioranza e svende la gente di
Courmayeur per quattro lire! Diciamolo chiaramente: voi avete
abbandonato la gente di Courmayeur, dove votate con una faccia,
mentre qui ne presentate un'altra! Sono solo due delle migliaia di
facce che avete!
Sia ben chiaro che noi, se sono d'accordo anche altri Partiti,
chiederemo la votazione a scrutinio segreto. Perché? Perché se voi
vi comportate qui come vi comportate a Courmayeur, dovrete votare
tutti contro questo provvedimento amministrativo! Vedremo se avrete
il coraggio di fare questo. Se non avrete questo coraggio, noi
potremo almeno dire che la Democrazia Cristiana si è venduta ancora
una volta!
PRESIDENTE
: Ha chiesto la parola il Consigliere Borbey;
ne ha facoltà.
BORBEY (D.C.):
Penso di dover prendere nuovamente la
parola, anche se già ieri, alla fine del dibattito, mi sono
permesso di apostrofare il Consigliere Sandri, al quale, ragionando
in termini di correttezza politica, credo che la laurea sia servita
a ben poco. Nel corso del dibattito consiliare di ieri, infatti, è
mancato di parola in parecchie occasioni.
Diamo invece atto al Partito socialista ed al Partito comunista
di essersi comportati correttamente, pur svolgendo il loro ruolo di
opposizione e cercando di mettere alla corda la maggioranza che, al
termine della legislatura, ha portato in Consiglio tanti
provvedimenti. Questi Partiti ci hanno messo alla corda ed hanno
fatto il loro gioco.
Il Consigliere Sandri, invece, e il Movimento di Nuova Sinistra,
che si atteggiano a garantisti ed a gente che si comporta bene, si
permettono, come in questo momento, di offendere in modo così
marcato un Partito e della gente che non avranno mai nulla da
rispondere ai militanti di Nuova Sinistra, in tema di correttezza
amministrativa...
(...INTERRUZIONE del Consigliere SANDRI...)
BORBEY (D.C.):
Lasciami dire! ... ed in tema correttezza
politica, perché di questo noi rispondiamo e risponderemo sempre e
solo al nostro elettorato!
Se voi sarete sempre pochi, se tu sarai ridotto ad avere 70
preferenze in Valle d'Aosta, è perché sei una persona molto poco
stimata. 70 persone che ti danno la loro preferenza, infatti, non
sono certamente le 2.500 preferenze del Consigliere Chabod o le
2.000 del Consigliere Ricco, che sono voti dati con grande piacere
dai cittadini agli uomini della Democrazia Cristiana! Quindi, non
accettiamo lezioni!
Voglio ribadire, inoltre, la scorrettezza del Consigliere di
Nuova Sinistra che, ieri, è mancato diverse volte alla parola data
e vergognosamente ha messo alle corde anche l'Assessore alla Sanità
ed Assistenza Sociale. Eppure tutti sapevano quanto egli avesse
lavorato nel settore della sanità! Ci teneva tanto a che passasse
il piano socio-sanitario e anche ieri era molto preoccupato che non
potesse passare. Ma il Consigliere di Nuova Sinistra ha
approfittato anche dell'ultimo momento per cercare di ricattarlo in
una maniera vergognosa!
Ieri, poi, quando io l'ho apostrofato dicendogli:
"Ci si può
comportare così?",
mi ha risposto in modo piuttosto cattivo:
"Tu, prega solo di non aver bisogno di una ecografia!".
Questo ha detto quel "personaggio"!
E tu ti permetti di apostrofare, in quest'aula, un
democristiano! Ti devi solo vergognare! Tu sei un medico, ma sei
anche pubblico ufficiale e se un domani io, come paziente, dovessi
aver bisogno di te, sarebbe tuo dovere farmi un'ecografia corretta,
senza mandarmi al cimitero! Vergognoso!
Termino, ma mi permetto di ricordare, in tutta tranquillità,
quello che mi diceva l'amico Bordon: "Non ho mai sofferto come in
questi ultimi mesi, ed in questi ultimi anni, per dei personaggi
che di politica e di etica politica hanno ben poco!".
Certamente, anche noi abbiamo sbagliato e anch'io ho sbagliato
tanto, ma non siamo mai venuti meno ai principi dell'etica
politica. Pertanto, non accettiamo assolutamente di prendere
lezioni da voi e voteremo così come la nostra coscienza ci permette
di votare e come riteniamo politicamente conveniente per la
Democrazia Cristiana, perché questo è il nostro dovere! Non siete
voi a doverci imporre come e che cosa votare! Questo sia
chiaro!
A volte gli interessi possono essere validi a livello comunale,
ma altre volte no, perché ce ne possono essere di più elevati e
questo fa sì che si possa essere costretti ad accettare dei giusti
compromessi politici. Ma questo non significa che si tratti sempre
di quei compromessi ai quali il Consigliere Sandri, secondo la sua
etica politica, si appella per ricattare le persone! I nostri
compromessi politici sono dettati dalla necessità di saper
convivere all'interno di una maggioranza!
La Democrazia Cristiana, quindi, pur sapendo e riconoscendo che
il gruppo democristiano di Courmayeur ha condotto una battaglia
valida e corretta, avendo però dato la sua parola per un impegno
economico a Courmayeur, in un particolare settore di attività,
voterà a favore di questo provvedimento e ciò proprio perché ha
dato la sua parola! Quand'anche si dovesse chiedere la votazione
segreta, i voti della Democrazia Cristiana ci sarebbero sicuramente
tutti, perché la D.C., pur avendo le sue pecche, si è sempre
comportata così.
Solo delle menti bacate, come quella che in questo momento
rappresenta Nuova Sinistra, possono pensare che si possa tradire
l'onore, perché questo pensiero lui ce l'ha nell'animo! Lui, ma non
noi!
PRESIDENTE
: Ha chiesto la parola, per fatto personale, il
Consigliere Sandri; ne ha facoltà.
SANDRI (N.S.):
Posso anche non eseguire bene il mio
lavoro professionale, comunque non ho mai detto la frase
attribuitami e posso garantire al Consigliere Borbey che sono
disponibile a fare quanto di meglio mi è possibile. Se a volte ho
fatto degli errori, raramente comunque hanno portato alla morte
della gente, anzi, non credo di averne mai fatti di questo genere.
Per questo vorrei chiedere all'ex-Assessore Borbey di ritirare
quanto ha detto, perché è stato di una scorrettezza professionale
veramente notevole.
PRESIDENTE
: Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Je crois avant tout qu'il y a un énorme
malentendu à propos de ce problème. On a voulu faire croire que
ceux qui étaient pour l'établissement de la Grivel étaient contre
la source de La Saxe. On en avait discuté hier et l'on a accepté
l'amendement présenté du fait que nous n'y voyons rien de
contraire, pour souligner que nous voulons sauvegarder l'eau de La
Saxe. Le fait que par la suite il y ait une étude en vue de
l'utilisation locale ou intercommunale, cela les communes
l'examinent actuellement.
Je crois donc que le référendum qui a été fait là été sur une
base que je ne trouve pas correcte: personne n'est conte
l'utilisation de l'eau de La Saxe; personne n'est contre la
possibilité de sauvegarder cette eau; le problème ne se pose donc
pas.
On avait préparé un projet pour une zone - je tiens à le
souligner - que le plan d'aménagement de Courmayeur considère comme
zone industrielle. Nous avons prévu de sauvegarder l'eau et de
permettre, rationnellement, l'utilisation d'un bâtiment pour la
Grivel et je pense que ce discours ne va pas contre le tourisme, ni
contre l'emploi, ni contre la communauté de Courmayeur, bien au
contraire!
Au-delà du fait que la Grivel ait la participation de Gobbi ou
de quelqu'un d'autre; ce n'est pas une question personnelle. Il
s'agit là de donner la possibilité à une entreprise qui a un
marché, qui a toujours défendu le nom de Courmayeur, de continuer
son activité et, en même temps, de sauvegarder cette eau de La Saxe
pour laquelle nous avons toujours soutenu que nous étions
d'accord.
Enfin, nous pouvons accepter cet amendement qui sera inséré dans
la délibération.
Je crois que même les contradictions que quelqu'un veut mettre
contre la Communauté sont de faux problèmes. Le plus tôt possible
nous pourrons démontrer que cet absurde n'existe pas. Nous sommes
disposés à faire les rencontres que vous voudrez avec la commune de
Courmayeur. Si d'autres décisions, de la commune ou d'autres,
devaient surgir, nous agirions en conséquence.
PRESIDENTE
: Do lettura dell'emendamento aggiuntivo
presentato dal Consigliere Torrione.
EMENDAMENTO
Aggiungere dopo il punto 4°) il seguente nuovo punto:
5°)
di dare corso ai lavori di costruzione del fabbricato in
questione soltanto ad avvenuto accertamento, tramite apposito
studio di fattibilità, che la captazione delle acque sorgive non
sia in alcun modo compromessa da tale costruzione.
PRESIDENTE
: Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti: 30
Votanti: 29
Favorevoli: 29
Astenuti: 1 (Sandri)
Il Consiglio approva
PRESIDENTE
: Ha chiesto la parola, per fatto personale, il
Consigliere Sandri: ne ha facoltà.
SANDRI (N.S.):
Non avendo ancora ricevuto le scuse del
Consigliere Borbey, chiederei ulteriormente che, prima di passare
alla votazione, egli smentisca quanto ha affermato prima, perché
non ho mai detto quella frase e pertanto non ho nessuna intenzione
di lasciar passare un atteggiamento di questo genere.
PRESIDENTE
: Ha chiesto la parola il Consigliere Borbey;
ne ha facoltà.
BORBEY (D.C.):
Dico al Consigliere Sandri che, avendo io
ritenuto il suo precedente intervento esagerato sotto l'aspetto
politico, anch'io, di conseguenza, ho fatto un intervento piuttosto
forte. Tuttavia, se egli dichiara che la frase che mi ha rivolta
ieri, uscendo da quest'aula, l'ha detta a livello di battuta, ben
volentieri io ritiro quanto ho detto; sempre, però, se me l'ha
detta come battuta. Se, invece, la sua dichiarazione di ieri, che
io ho testé ripetuto, è stata da lui pronunciata seriamente, io non
ritiro assolutamente niente. Se l'ha pronunciata a livello di
battuta, visto che anche in quest'aula a tutti possono scappare
delle battute e tante ne scappano anche a me, io sono il primo a
ritirare quanto ho detto.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Mi scuso con il Consiglio, ma credo che
questa circostanza debba essere chiarita. Personalmente, forse per
la stanchezza, non ricordo di aver pronunciato quella battuta.
Comunque, per evitare ulteriori discussioni, sempreché io abbia
detto una cosa di quel genere, anche se non me la ricordo perché,
del resto, non rientra nel mio costume, dichiaro che era
sicuramente una battuta.
PRESIDENTE
: Essendo stati chiariti i vari punti di vista,
penso che il Consigliere Sandri possa ritenersi soddisfatto.
Do lettura della deliberazione in oggetto nel testo
emendato.
IL CONSIGLIO
DELIBERA
1°)
di accettare la costituzione di un diritto di superficie,
per la realizzazione di un fabbricato di uso industriale, per il
periodo di anni 30, decorrenti dalla data dell'atto notarile, a
favore della Regione Valle d'Aosta, sull'area di proprietà del
Comune di Courmayeur, sita in località Bagni di La Saxe, della
superficie di circa mq. 890, da scorporare con frazionamento di più
ampi mappali a Catasto Terreni come segue:
F. 45, mappale n. 72/a - 72/b - 99
(ex
99/a) - 98 mq.
2.165, e come meglio contornata in rosso nella planimetria allegata
alla presente deliberazione per costituirne parte
integrante.
2°) di accettare l'utilizzazione della volumetria, relativa
all'area di proprietà comunale, necessaria secondo le disposizioni
urbanistiche vigenti, per la realizzazione del detto fabbricato,
nonché di accettare la costituzione di una servitù d'uso, quale
area di servizio per la durata di anni 30, decorrenti dalla data di
stipulazione dell'atto notarile, a favore del costruendo fabbricato
e a carico della restante area di proprietà comunale distinta al
Catasto Terreni al F. 45 con i mappali 72 73 - 98 - 99, come meglio
risulta contornata in blu nella planimetria citata al punto
precedente.
3°) di prendere atto:
-
che il Comune di Courmayeur si è riservato a suo favore una
striscia di terreno della larghezza di metri 3 attraverso i mappali
72/b - 99 (ex
99/a)
72/a -
595
-93 - 92, costituente
la strada di accesso alla sorgente solforosa posta ad ovest
dell'area interessata dalla costituzione del diritto
di
superficie come risulta colorata in giallo nella già citata
planimetria;
-
che la presa d'acqua di detta sorgente solforosa resterà di
proprietà comunale e che pertanto la
Regione superificiaria
non potrà usufruirne;
-
che il Comune di Courmayeur ha posto a carico della Regione
Autonoma Valle d'Aosta le spese di stipulazione e registrazione del
contratto ed ogni altra inerente.
4°) di dare inoltre atto che il Comune di Courmayeur non
richiede alcun corrispettivo per la costituzione del diritto di
superficie in considerazione del fatto che, per la reviviscenza del
principio dell'accessione, alla scadenza del trentesimo anno il
Comune diventerà proprietario della costruzione, senza obbligo di
pagare alcun indennizzo o compenso.
5°) di dare corso ai lavori di costruzione del fabbricato in
questione soltanto ad avvenuto accertamento, tramite apposito
studio di fattibilità, che la captazione delle acque sorgive non
sia in alcun modo compromessa da tale costruzione.
6°) di delegare alla Giunta regionale l'adozione di ogni
successivo provvedimento di esecuzione per addivenire alla
stipulazione dell'atto notarile conseguente al seguente
provvedimento e, in particolare per la designazione del Notaio
rogante, per la liquidazione delle relative spese, nonché per gli
accertamenti circa l'esatta individuazione, la consistenza e
l'intestazione catastale e l'esatta superficie sulla quale saranno
costituiti i suddetti diritti reali secondo le risultanze del
redigendo tipo di frazionamento.
PRESIDENTE
: Se
nessuno chiede la parola, pongo in
votazione la deliberazione in oggetto, nel testo emendato testé
letto.
ESITO DELLA VOTAZIONE
Presenti: 30
Votanti: 20
Favorevoli: 20
Astenuti: 10 (Aloisi, Bajocco, Breuvé, Cout, Dolchi, Mafrica,
Millet, Pascale, Sandri e Torrione)
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK