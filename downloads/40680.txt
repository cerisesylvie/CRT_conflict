Consiglio Regionale della Valle d'Aosta - Oggetto del Consiglio n. 33 del 11 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 33 del 11 luglio 2018 - Resoconto
OGGETTO N. 33/XV - Ordine dei lavori. Ritiro di
mozione.
Fosson (Presidente) -
Punto n. 17 all'ordine del giorno.
La parola al Consigliere Bertschy per mozione d'ordine.
Bertschy (UVP) -
Avete sospeso per più di un'ora il
Consiglio per decidere un atto che il più delle volte in questo
Consiglio regionale è stato accettato, per assumere una decisione
assolutamente contraria alle azioni che molti dei colleghi che
erano qui la scorsa legislatura hanno portato e discusso in Aula e
non siete stati capaci di spiegarlo prima del voto.
Lei, Presidente del Consiglio, ha dimostrato in questo momento
di essere inadeguato, perché non ha messo in condizione altri
diciassette Consiglieri di sapere quale discussione lei ha fatto
con la sua maggioranza e ha dimostrato di essere "il Presidente
della maggioranza". Questo non è il modo di comportarsi! Noi,
questa mattina, abbiamo detto che non avremmo strumentalizzato la
nostra posizione e che domani il Presidente della Giunta avrebbe
avuto la possibilità, alla chiusura dei lavori del Consiglio, di
andare a Roma a difendere gli interessi della Valle d'Aosta e la
risposta, per tutto il giorno, è stato questo atteggiamento. Dov'è,
Presidente del Consiglio, cosa vuole fare? Vuole continuare così?
Si ricorda la scorsa legislatura quando abbiamo cominciato a
parlare della figura del Presidente del Consiglio che non difendeva
il Consiglio regionale? Cosa ritiene di fare, di continuare in
questa maniera? Se non ce la fanno gli altri colleghi di
maggioranza, lei almeno, con il
bon ton
che le riconosciamo,
dovrebbe entrare e dirci "abbiamo deciso di non votare le
risoluzioni" e poi si vota. Ma chi ha mai visto aprire una
discussione dopo un'ora di mancanza di comunicazione nei confronti
del resto del Consiglio, rientrare e mettersi a votare?
Noi vi abbiamo chiesto di discutere di temi abbastanza
importanti per noi - probabilmente per voi no -, che verranno
portati all'ordine del giorno del prossimo Consiglio, probabilmente
li ritenete superati dall'atteggiamento che state tenendo; abbiamo
aspettato venti giorni la convocazione dei Parlamentari in I
Commissione, mentre voi, come Giunta, avete ricevuto i Parlamentari
alla chetichella per dimostrare quanto credete nel Consiglio
regionale. Oggi, di fronte ad una discussione importante rispetto a
tre temi che noi vorremmo portare all'attenzione anche della
popolazione, la risposta è: chiusura totale, voto contrario,
nessuna discussione, nessuna giustificazione della scelta che
adottate. Se questo è il modo di lavorare, non è un sistema che
riteniamo possa portare nessun risultato in futuro, a maggior
ragione se veniamo derisi da un rappresentante del Governo mentre
si discute di un tema importante attraverso i
social
.
Immagino che sia una scivolata, ma spero sia anche l'ultima.
Chiediamo un po' di rispetto, e lo chiediamo per questa
Assemblea e per questo Consiglio regionale. Avete detto voi che il
Consiglio regionale è centrale nella discussione; ci credete in
quello che dite oppure è un messaggio solo per l'opinione pubblica,
dato che poi fate esattamente il contrario? A me dispiace.
Colleghi Borrello, Restano, Gerandin, Certan, Rini, Marquis,
Cognetta, Ferrero e Chatrian, più volte con voi, all'opposizione
nella prima parte di legislatura, abbiamo chiesto e ottenuto da
parte del Governo certe discussioni e poi, a ruoli invertiti...
l'abbiamo fatto più volte. Avremmo anche capito se aveste
giustificato il fatto di non iscriverle perché è necessario
completare i lavori del Consiglio entro un orario utile a
permettere la partecipazione della Presidente, ma almeno darci
delle spiegazioni! Un'ora di discussione fra di voi, dove sappiamo
bene che non c'era l'accordo per votare all'unanimità sulle tre
risoluzioni, quindi c'è una paura di venire in aula a votare,
perché avreste già dovuto dimostrare di non avere i diciotto voti e
la chiusura della discussione è stata "non se ne parla neanche".
Non è l'atteggiamento giusto!
Mi rivolgo a lei, Presidente del Consiglio: le chiediamo di
farsi garante del ruolo di tutti i trentacinque Consiglieri.
Presidente -
Consigliere Bertschy, in qualità di neo
Presidente voglio fare tutto il possibile perché non manchi il
rispetto a nessuno dei Consiglieri qui presenti. Se nessuno della
maggioranza decide di intervenire, io non posso costringerlo.
Questo è nei fatti.
Diamo adesso la possibilità di intervenire ancora per questo al
Consigliere Testolin, prego.
Testolin (UV) -
Ringrazio per la disponibilità che ci
viene accordata di parlare dopo la votazione di un punto che
sarebbe stato opportuno e deontologico affrontare in maniera
immediata, ma è anche per non nascondersi dietro a situazioni che
poi non sono spiegabili da nessuno, soprattutto per un percorso che
molte persone hanno avuto all'interno di questo Consiglio, dove
chiedevano di avere delle risposte, delle motivazioni per dei
dinieghi che venivano a volte presentati all'interno di sedute
molto più lunghe e molto più laboriose di queste.
Lei, Presidente, non ha neanche tentato di sollecitare un
intervento da parte dei rappresentanti del Governo prima di un voto
che voleva essere una spiegazione. Lo ha detto bene il collega
Bertschy: noi ci eravamo persino attrezzati per poter portare
queste stesse istanze nella prossima seduta del Consiglio
regionale, perché - lo abbiamo detto questa mattina e lo ripeto
ancora una volta - non siamo qua per fare sterile polemica, però
abbiamo anche noi le nostre istanze da presentare, abbiamo anche
noi delle motivazioni per rappresentare oggi certi tipi di
argomenti, perché domani, visto che ci sono dei tavoli importanti a
Roma, attraverso la Paritetica si poteva portare il Consiglio
regionale a prendere alcune decisioni che avrebbero avuto delle
ripercussioni. Ci sono tutta una serie di situazioni che non
possono essere trascurate o prese solo per delle istigazioni o per
degli incentivi a una discussione sterile. Non è così.
Le motivazioni che ci hanno portato a scrivere queste tre
risoluzioni sono assolutamente attinenti al lavoro che deve essere
fatto in questo Consiglio. Dispiace veramente, perché il regime
parte da queste piccole cose e dispiace ancora di più che ci siano
dei Consiglieri e dei colleghi che abbiamo avuto modo di conoscere
nella passata legislatura, che si sono battuti molte volte per
avere la possibilità di parlare all'interno di questo Consiglio,
che adesso stanno zitti. Questo è veramente vergognoso! Io non so
se ci sia una parola per esprimere il sentimento che si prova
quando si vede che, passati dall'altra parte della barricata, si
perde ogni tipo di principio. Non è mai successo con le Giunte
precedenti che ci fosse la mancanza di comunicazione pari a questa.
È veramente una cosa scandalosa!
Io penso che questa non sia soltanto una scivolata iniziale,
penso che sia un precipizio quello che ci aspetta, perché, se il
buongiorno si vede dal mattino, questo tipo di atteggiamento non
potrà creare nessun presupposto per una collaborazione fattiva, su
nessun tipo di tavolo. Se non c'è la possibilità di capire perché
si fanno determinate scelte, diventa poi difficile cercare di
mediare le differenti visioni. Mi dispiace veramente. Io non trovo
altre parole per esprimere il disagio in questo momento. Altro che
poi andare sui giornali e dire che siamo il "Governo del fare"!
Governo del fare vuol dire anche prendersi delle responsabilità,
avere almeno l'accortezza che hanno sempre avuto tutti i Presidenti
- e qua ce ne sono svariati che erano seduti al suo posto -, i
quali si sono sempre presi l'onere, anche nei momenti più
difficili, di rispondere al Consiglio regionale. Questa è una
mancanza immonda nei confronti della Regione autonoma Valle d'Aosta
e dei suoi cittadini.
Presidente -
La parola al Consigliere Bertin.
Bertin (IC) -
Presidente Fosson, proprio non ci siamo!
Ancora una volta una brutta pagina per questo Consiglio e lei ci
mette la firma sopra, perché oggettivamente questa è l'ennesima
brutta pagina. Nell'elenco dei Consiglieri qualcuno si è
dimenticato la Consigliera Segretaria Morelli, che è vicino a
lei.
Non sto a riprendere quanto abbiamo detto in occasioni simili,
ma rivedere la stessa cosa oggi da lei e dalla Consigliera Morelli
che, con una fretta eccessiva, avete voluto chiudere la
discussione, è grave. Avete la responsabilità dell'ennesima brutta
pagina nella gestione di questo Consiglio. Lei si è dimostrato
inadeguato al ruolo anche in questo caso. Dispiace constatare
questo vostro atteggiamento.
Nel merito, credo sia semplicemente scandaloso non iscrivere
delle risoluzioni. Peraltro da parte nostra c'era la disponibilità
a verificare i tempi e quant'altro. È un atteggiamento
inaccettabile.
Presidente -
La parola al Consigliere Bianchi.
Bianchi (UV) -
Mi rivolgo a lei, Presidente Fosson,
perché ritengo che rivolgersi al Governo non serva.
Prima cosa: è bene che tutti i valdostani sappiano - per chi sta
seguendo, ma spero che anche i giornalisti domani diano il giusto
risalto alle risoluzioni che abbiamo chiesto di iscrivere, come
hanno fatto negli anni passati - su quali temi volevamo discutere.
Con la prima chiedevamo al Presidente della Regione di venire in I
Commissione a dirci cosa si diranno domani a Roma. Ci sembrava una
cosa di dieci minuti. Penso che la richiesta di andare in
Commissione fino ad oggi non sia mai entrata nel merito e mi sembra
la cosa più logica! La seconda era una risoluzione sulla
Paritetica, e proprio su un punto in discussione domani a Roma,
quindi sembrava logico presentarla oggi. L'ultima era magari un
pochino più difficile per qualcuno, in ogni caso era un impegno da
parte del Consiglio regionale nei confronti del Presidente della
Regione che la invitava a rimodulare il proprio approccio
comunicativo.
Detto questo, se una maggioranza ha dei problemi ad iscrivere
tre risoluzioni come queste e non vuole fare una discussione in
Consiglio, a mio avviso il problema è politico! Non c'erano i
numeri, non c'erano i diciotto voti per bocciare queste
risoluzioni. Ecco qual è il problema: al secondo Consiglio
regionale che facciamo ci sono già dei problemi di questo tipo.
E poi obiettivamente, Presidente Fosson, in futuro da lei mi
aspetto un pochino di neutralità. Capisco che non è facile, ne sono
sicuro, però non è mai accaduto! Quello che è successo oggi non è
mai successo. All'interno del Consiglio regionale è già capitato
che non vengano iscritte delle risoluzioni, ma sempre con delle
spiegazioni, consone o no, ma con delle spiegazioni. Questo non è
avvenuto. È un affronto alle istituzioni. Cominciamo benissimo!
Presidente -
Mi scusi, Capogruppo Testolin, chiedo una
Conferenza dei Capigruppo urgente a questo punto, proprio per
questa attenzione al Consiglio.
Viérin (UVP) -
Presidente, la ringraziamo per questa
attenzione tardiva, ma questa attenzione noi oggi non la possiamo
accogliere e le spieghiamo perché. Anzi, ne approfittiamo per
annunciare che ritiriamo anche questa iniziativa, perché siamo
stupidi dal suo atteggiamento e da quello del Presidente della
Giunta, poiché siete i due garanti di questo programma, di qualche
pagina che ci avete più o meno letto ed illustrato quindici giorni
fa, che parlava di discontinuità con la passata politica e di
maggiore valorizzazione del ruolo del Consiglio regionale,
espressione della democrazia parlamentare.
Voi oggi vi siete già smentiti dopo quindici giorni che siete
arroccati nella vostra posizione di diciotto a diciassette, con un
Presidente del Consiglio che - come abbiamo avuto modo di dire in
altre occasioni e in altre legislature - per cinque anni ha fatto
in quest'Aula una battaglia sui principi e soprattutto sul dialogo,
il quale però oggi non ha dimostrato di essere l'arbitro
super
partes
che ci aveva garantito di essere. Non è mai successo che
dopo un'ora di sospensione non fosse spiegato da qualcuno il motivo
della non iscrizione delle risoluzioni.
Noi abbiamo contezza che probabilmente qualcuno di voi è stato
catapultato in quest'Aula e non ha ancora proprio questa
consuetudine al rispetto dell'istituzione - lo sta anche
dimostrando quotidianamente -, ma sinceramente ci aspettavamo di
più, perlomeno da chi è in quest'Aula da diverse legislature come
lei, Presidente Fosson, che ha assistito alle battaglie della
scorsa legislatura assieme ai colleghi, dei quali ci stupiamo
ancora di più. Mi riferisco per esempio al collega Gerandin, che da
questi banchi negli ultimi mesi ci ha dato lezioni di moralità,
lezioni di etica, di coerenza e di rispetto delle regole, anche
contabili. Non pensavamo che voi, già nel primo Consiglio, dopo
l'insediamento, sareste arrivati a tanto! Se questo è il
cambiamento annunciato, noi siamo veramente stupiti, perché qui non
si tratta più di discutere di alcuni temi, bensì di capire perché
certi atti non vengono portati avanti.
Lo dico a nome dei gruppi che hanno sottoscritto questo atto ed
altri: Presidente Spelgatti, se - come ricordava il collega
Bertschy - avete avuto probabilmente dei problemi per paura di
portare in Aula una risoluzione la quale forse non avrebbe ottenuto
i numeri necessari, state tranquilli, perché venerdì c'è scadenza
termini e la ripresenteremo. Questi temi che voi oggi non avete
voluto dibattere saranno dibattuti in quest'Aula, nel prossimo
Consiglio. Ci stupisce soprattutto che voi, che vi state
presentando come "il cambiamento", portiate avanti l'unico
cambiamento che non avremmo voluto, insieme a tutte le cose da voi
annunciate. Noi pensavamo che almeno le cose che in quest'Aula
hanno sempre funzionato (il rispetto di tutti nel poter discutere
alcuni argomenti) sarebbero state portate avanti. Ripetiamo: siamo
stupiti, soprattutto dei colleghi che hanno fatto determinate
battaglie da una certa parte della barricata e che, con un certo
savoir faire
in termini di camaleonti, si sono trasformati
in questa nuova maggioranza, la quale "miracolosamente" sta
portando un cambiamento, ma l'unico cambiamento che ha portato è
cambiare la propria idea.
Ritiriamo questo atto, che pur aveva una finalità importante,
perché riteniamo che il rispetto portato da voi oggi a quest'Aula
non abbia creato le condizioni per proseguire.
Il Consiglio prende atto del ritiro.
Presidente -
Se queste sono le determinazioni, chiudiamo
il Consiglio di oggi. La seduta è chiusa.
---
L'adunanza termina alle ore 19:25.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK