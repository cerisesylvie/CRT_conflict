Consiglio Regionale della Valle d'Aosta - Oggetto del Consiglio n. 4182 del 15 febbraio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4182 del 15 febbraio 1993 - Resoconto
OGGETTO N. 4182/IX Iniziative e modalità di applicazione
della legge regionale in materia di polizia locale.
(Interrogazione e interpellanza)
Presidente
Il Consigliere Riccarand ha chiesto la
parola per mozione d'ordine.
Riccarand (VA)
In precedenza l'interrogazione del
Consigliere Gremmo iscritta al punto 7 è stata congiunta
all'interpellanza iscritta al punto 17 che io avevo presentato
relativamente all'applicazione delle nome sulla polizia locale.
Poiché il Consigliere Gremmo ha annunciato che fra un po' si
dovrà assentare, per evitare che questi due punti siano rinviati a
domani, chiederei, sempreché sia possibile, di affrontarli
subito.
Interrogazione La recente Assemblea annuale dell'Associazione
Valdostana Operatori di Polizia Municipale, tenutasi a Saint
Vincent, non ha nascosto le sue critiche nei confronti dei ritardi
e delle inadempienze degli amministratori locali, in particolare
per quanto attiene l'effettiva applicazione della legge regionale
n. 47 del 1989:
- la mancata istituzione di una scuola di polizia
municipale;
- la mancata assunzione di personale secondo le modalità
stabilite dalla legge;
- l'utilizzazione degli Agenti di Polizia Municipale per le
mansioni diverse da quelle istituzionali.
Tenendo presente che il quadro di applicazione della legge ha
evidenziato carenze e ritardi inammissibili,
si interroga
il Signor Presidente della Giunta regionale
per conoscere quali iniziative urgenti intenda mettere in atto
la Regione al fine di dare applicazione alle norme legislative
richiamate e di grande importanza per tutti gli operatori di
Polizia Municipale Valdostani.
F.to: Gremmo.
Interpellanza Premesso che la legge regionale n. 47/1989
contenente "Norme sulla polizia locale" è rimasta praticamente
inapplicata;
rilevato che adempimenti previsti dalla legge per l'istituzione
dell'Ufficio regionale della Polizia locale, per il Regolamento
applicativo, per la Scuola di Polizia, eccetera , non hanno trovato
concreta applicazione;
sottolineato che con l'entrata in vigore del Nuovo Codice della
strada sono aumentati i compiti e le responsabilità della polizia
municipale;
ricordato che il Presidente della Giunta regionale,
nell'adunanza del Consiglio regionale del 29 giugno 1992, si era
impegnato ad assumere concreti provvedimenti ed a presentare entro
l'autunno '92 una proposta di modifica dell'attuale legge
regionale;
il sottoscritto Consigliere regionale del Gruppo Verde
Alternativo
interpella
il Presidente della Giunta regionale per sapere:
1) se si sono svolti gli incontri con Sindaci, comunità montane,
Organizzazioni sindacali, Operatori della polizia municipale per
definire le modalità di applicazione e revisione della legge
regionale n. 47/1989;
2) per quale motivo non è stato rispettato l'impegno di
trasmettere al Consiglio entro l'autunno 1992 la Proposta di
revisione dell'attuale legge regionale sulla Polizia locale;
3) in che modo si intende procedere per recuperare il tempo
perso e dotare la Valle d'Aosta di un corpo efficiente, ben
organizzato e ben preparato di polizia locale.
F.to: Riccarand.
PresidenteHa chiesto la parola il Consigliere Riccarand.
Riccarand (VA)
L'interpellanza è stata presentata
perché il problema dell'applica-zione della legge regionale sulle
norme riguardanti il funziona-mento della polizia locale, che ormai
si trascina da alcuni anni, in questi ultimi mesi, anzi in queste
ultime settimane, si è ulterior-mente aggravato con l'entrata in
vigore del nuovo codice della strada, che ha apportato tutta una
serie di modifiche alle norme ed affidato ulteriori e delicati
compiti alla polizia municipale.
Purtroppo, a fronte di un ruolo sempre più importante affidato
alla polizia municipale, abbiamo la realtà di una legge regionale
che, in primo luogo, è inadeguata, perché, come abbiamo detto anche
in passato, doveva essere rivista, corretta e adeguata alle
funzioni ed ai compiti della polizia municipale, ed in secondo
luogo è rimasta finora lettera morta, cioè non è stata
applicata.
Infatti tutta una serie di punti già previsti dalla legge, come
l'Ufficio regionale della polizia locale, la Scuola di polizia e
tutta una serie di regolamentazioni che avrebbero dovuto essere
attuate nei singoli comuni, non sono andate avanti.
Le cose sono rimaste ferme ed ora abbiamo una realtà corposa -
sono circa 150 gli operatori della polizia municipale in Valle
d'Aosta - si trova di fronte a grosse difficoltà di aggiornamento e
formazione, ma con responsabilità sempre maggiori.
Questa interpellanza ha quindi lo scopo di accertare come mai
non sono andate avanti, da una parte, la verifica della legge e,
dall'altra, l'applicazione dell'attuale normativa.
Vorrei ricordare che già nel mese di giugno del 1992 il nostro
Gruppo aveva presentato un'interrogazione alla Giunta regionale per
chiedere quale era la situazione e come si voleva intervenire. In
quell'occasione il Presidente della Giunta si era impegnato a
presentare entro l'autunno del 1992 una proposta di legge di
revisione della legge del 1989 per adeguarla alle nuove esigenze,
che erano state espresse, tra l'altro, anche dalla stessa
Associazione degli operatori della polizia municipale.
Purtroppo, sono passati molti mesi dall'autunno del 1992, la
situa-zione si è aggravate e quindi noi ritorniamo alla carica per
sapere che cosa si vuole fare, perché vorremmo che prima della fine
di questa legislatura si desse una sistemazione a questo settore
tanto importante per il governo del territorio della nostra
Regione.
Presidente
Ha chiesto la parola il Presidente
della Giunta, Lanivi.
Lanivi (GM)
Non temo di dire che le mie previsioni
sono andate deluse, perché il punto centrale della materia del
contendere era ed è il rapporto tra comuni e l'Associazione degli
operatori della polizia locale, cioè i vigili urbani. In effetti,
il problema concerne le competenze di questi operatori.
I Sindaci ed i rappresentanti degli enti locali rimangono
fortemente critici nei confronti di ogni ipotesi che veda il Corpo
della polizia locale fuori dalla loro competenza e dalla loro
possibilità di controllo, mentre l'Associazione dei vigili urbani
tende a specializzare le competenze e l'attività del corpo.
Si sa che in questo momento il Parlamento sta per modificare la
legge quadro della polizia locale, che con ogni probabilità
ribadirà la maggiore specializzazione del ruolo di questi
operatori. Nel contempo però noi dobbiamo tenere conto anche delle
situazioni e dei problemi degli amministratori locali in Valle
d'Aosta. Un'altra posizione, abbastanza forte, dei rappresentanti
dei comuni è la poca disponibilità a delegare alle comunità montane
la gestione di questo problema. Al momento le posizioni sono ancora
molto distanti. L'Associazione dei Sindaci vuole infatti che alla
polizia locale, oltre alle competenze di vigilanza, siano
riconosciute anche altre competenze, che però non sarebbero
accettate dagli operatori della polizia locale.
Gli incontri sono stati numerosi sia con l'Associazione degli
operatori sia con l'Associazione dei sindaci.
Il mio impegno è teso a riconvocare gli uni e gli altri per
cercare qualche via d'uscita che superi l'attuale situazione di
scontro o meglio che superi le attuali posizioni che, se
irrigidite, potrebbero risultare difficilmente componibili.
Presidente
Ha chiesto la parola il Consigliere
Riccarand.
Riccarand (VA)
Mi dichiaro insoddisfatto della
riposta del Presidente della Giunta.
Sappiamo che è difficile conciliare le esigenze dei Sindaci con
quelle degli operatori della polizia municipale, che chiedono
appunto una maggiore specializzazione nei loro compiti, per non
essere costretti a svolgere funzioni improprie per la polizia
municipale, ma il problema è che questa contrapposizione, che ormai
dura da anni, non può continuare a paralizzare ogni iniziativa,
altrimenti non concludiamo nulla.
Noi riteniamo che bisogna arrivare comunque ad una sintesi per
cui, di fronte a queste posizioni che continuano a rimanere
divergenti, l'Amministrazione regionale si dovrà assumere il
compito di operare una scelta e di imboccare una strada, in modo da
rendere comunque operante una normativa e permettere che,
quantomeno alcuni princìpi relativi alla formazione e
all'organizzazione, vadano comunque avanti. Ciò è essenziale anche
alla luce dei nuovi compiti, molto delicati, che il nuovo codice
della strada pone a carico della polizia municipale. Vi si
prevedono, infatti, anche delle responsabilità personali, che la
polizia municipale si sta assumendo in molte realtà comunali, ma
che sono difficili da sopportare in assenza di un quadro normativo
di riferimento ben preciso.
Anche in questo caso, quindi, chiediamo alla Giunta di assumere
una decisione anche per chiudere sul piano legislativo questa
vicenda prima che lo scioglimento del Consiglio impedisca di fatto
l'attività legislativa, cosicché si riesca a consegnare alla
prossima legislatura una legge organica che possa finalmente
entrare in applicazione.
Presidente
Ha chiesto la parola il Consigliere
Gremmo.
Gremmo (UAP)
Anch'io manifesto profonda
insoddisfazione per la risposta del Presidente della Giunta. Io
ritengo che il problema sia mal posto se lo si vede soltanto in
termini di contrasti tra le amministrazioni comunali ed i vari
operatori di polizia locale. Il problema non è questo. Infatti il
primo punto che richiamavo nella mia interrogazione non riguarda i
comuni, ma l'applicazione della nostra legge e l'istituzione della
scuola di polizia municipale. Qui possono esserci tutti gli
ostacoli, tutte le remore da parte dei vari sindaci, ma il ritardo
è della Regione.
Apro una parentesi. Al congresso degli operatori della polizia
municipale c'era il rappresentante dei Sindaci, ma non quello della
Regione...
(...Interruzione...)
No, il Presidente non c'era.
Comunque, ammesso che ci sia questa contrapposizione, ciò vuol
dire che una controparte è virilmente attenta ai suoi interessi e
tale controparte è costituita dai comuni che, nell'ipotesi
espositiva del Presidente, sono quelli che stanno frenando, ma
l'altra, cioè noi, non ha voglia di premere sull'acceleratore.
La mia opinione è che, indipendentemente dalle remore degli
amministratori - ammesso che ci siano, anche perché non è
propriamente così. Leggo, infatti, dalle cronache che il Sindaco
Ruffier, che era presente all'assemblea, ha detto: "Do tutta la mia
disponibilità ad eventuali incontri per risolvere i problemi..." -
il problema della scuola di polizia municipale, che è a monte, non
riguarda i Sindaci, ma noi.
Esiste però un secondo problema, che io temo sia stato in
qualche modo sottovalutato dal Presidente e che è già stato
richiamato dal collega che parlava prima. Mi riferisco all'entrata
in vigore del nuovo codice della strada, che pone gli operatori
della polizia municipale nelle condizioni di farsi carico di una
serie di nuove dimensioni, tra cui, mi pare di capire, addirittura
una speciale patente e delle auto con targa particolare - ma questo
è un discorso ancora più complesso - che non possono vederci del
tutto impreparati. Tra l'altro, questo deve avvenire, se non
sbaglio, nel giro di 180 giorni, quindi i tempi sono sicuramente
molto ristretti.
Cosa ha fatto l'Associazione Valdostana degli Operatori di
polizia municipale? Ha mandato tutto al Procuratore della
Repubblica. Questa scelta è abbastanza legittima, almeno per
verificare se vi sono degli atteggiamenti omissivi.
Io credo che non bisogna mai, dalle piccole alle grandi cose,
permettere che si arrivi agli estremi. Credo cioè che uno si
rivolga alla magistratura quando a livello di dialogo o di
confronto politico non ci sono più altre alternative. Io sono
sempre contrario a coloro che prima vanno dal magistrato e poi
vanno a discutere. Quella è solo l'ultima "ratio", perché prima
bisogna esplorare altre strade. Se però quegli operatori sono
arrivati a far verificare se ci sono degli atteggiamenti omissivi,
vuol dire che la situazione è grave.
Come cittadino che vede le cose dal di fuori, mi sembra che il
punto peggiore sia il fatto lamentato più volte e con insistenza
dagli operatori e con cui non si può non essere d'accordo, è il
fatto che del personale specializzato, e che quindi dovrebbe avere
un ruolo specifico, viene utilizzato per qualunque incombenza
comunale. Infatti, nella protesta uscita sulla stampa si legge:
"Siamo agenti e non cuochi od operai", ammesso, ovviamente, che
siano adoperati solo per quello e non come sguatteri o come gli
ultimi sciacquini del Comune.
Nel momento in cui si è estremamente vigili ed attenti alla
dignità di qualunque lavoratore, fa abbastanza inquietare che sia
stato continuamente sottovalutato questo aspetto proprio nei
confronti di questa categoria, che è valdostana e che ha certamente
una sua dimensione ed una sua dignità.
Prendo atto di quello che ha detto il Presidente, che assentiva
mentre parlava il Consigliere Riccarand, perché la sua cortesia è
notevole. Però, anche in questo caso devo dire che non vorrei
trovarmi ancora di fronte a muri di gomma, mentre qualche volta
piacerebbe poter dire: "Toh, siamo riusciti ad affrontare questo
problema!". Francamente, se si entra nella logica del balletto
delle responsabilità dell'uno o dell'altro, diventa sempre
difficile risolvere i problemi e questo - Presidente, lei lo sa
bene - crea nel cittadino quell'insoddisfazione, che poi lo porta
alla disaffezione nei confronti di tutti. So che lei è
particolarmente sensibile ad evitare questo, anche perché, non
essendo un politico partitico, lei è uno dei pochi - questo lo
voglio dire per concludere i ragionamenti che sono stati fatti
prima - che in qualche maniera cercano di uscire dalle logiche che
tutti deprechiamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK