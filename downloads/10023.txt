Consiglio Regionale della Valle d'Aosta - Oggetto del Consiglio n. 1679 del 12 dicembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSULTE COMMISSIONI E ORGANI COLLEGIALI
Precedente
Successivo
Resoconto integrale del dibattito dell'aula
Oggetto del Consiglio n. 1679 del 12 dicembre 1995 - Resoconto
SEDUTA POMERIDIANA DEL 12 DICEMBRE 1995
OGGETTO N. 1679/X Consulta regionale per la condizione
femminile. Nuovo aggiornamento del programma di attività per l'anno
1995.
Deliberazione Il Consiglio
Premesso che il Consiglio regionale, con provvedimento n. 1516/X
in data 26 luglio 1995, ha approvato l'aggiornamento del programma
di attività predisposto dalla Consulta regionale per la condizione
femminile per l'anno 1995 che prevede una spesa complessiva di lire
120.000.000 (centoventimilioni);
Considerato che la Consulta regionale femminile ha presentato
delle nuove proposte di modifica al programma di attività per
l'anno 1995 che tuttavia non variano la spesa globale già impegnata
di lire 120.000.000 (centoventimilioni) e ne chiede l'approvazione
da parte del Consiglio regionale, ai sensi dell'articolo 8 della
legge regionale 23 giugno 1983, n. 65;
Vista, inoltre, la relazione illustrativa delle nuove proposte
di modifica apportate al programma per l'anno 1995;
Visto il parere favorevole di legittimità rilasciato dal
Dirigente del Servizio affari generali della Presidenza del
Consiglio, ai sensi dell'articolo 72 della legge regionale n.
3/1956 e successive modificazioni, e del combinato disposto degli
articoli 13 - comma 1 - lett. e) e 59 - comma 2 - della legge
regionale n. 45/1995, sulla presente deliberazione;
Delibera
1) di approvare il nuovo aggiornamento dell'allegato programma
di attività predisposto dalla Consulta regionale per la condizione
femminile per l'anno 1995 che modifica la spesa complessiva già
impegnata di lire 120.000.000 (centoventimilioni);
2) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320 e di darne
esecuzione.
Programma di attività
(...omissis...)
Si dà atto che, dalle ore 18,13, riassume la Presidenza il
Presidente Stévenin.
Presidente Ha chiesto la parola il Consigliere Squarzino
Secondina.
Squarzino (VA) Volevo solo ricordare, al di là delle battute
dell'Assessore Vicquéry, che fa notare come questo bilancio di
previsione e queste proposte di modifica non sono scritte in modo
chiaro - ma a volte è anche la fretta che fa fare certe cose -
ricordo che qui non è tanto questione di forma quanto di
sostanza.
Mi sembra importante ricordare una cosa al Consiglio: che la
Consulta esiste perché c'è una legge istitutiva che l'ha voluta e
che ha indicato con molta chiarezza quali sono le finalità e quali
sono i compiti di questa Consulta, ovvero non solo esprimere il
parere, ma prendere contatto con le donne per sollecitare una
partecipazione più consapevole alla vita politica, sociale,
culturale, promuovere dibattiti e convegni, operare come centro di
informazione e di consulenza per i problemi della donna.
La Consulta in questo anno ha lavorato ed ha lavorato bene; se
qualche difficoltà è emersa per rapporti di tipo amministrativo,
credo che con la nuova legge probabilmente questi problemi saranno
superati: una legge che probabilmente la Befana ci porterà.
Ricordo brevemente che in questo anno l'attività è stata molto
intensa. Il mensile "Informa Donna" è inviato a più di 3500
persone, quindi è diventato uno strumento di collegamento fra tutta
una serie di realtà.
Ricordo che è stato attivato il centro di prima accoglienza,
quel centralino telefonico che è la prima ed unica risposta che
adesso viene data in Valle ai disagi delle donne. In tutta Italia
si parla delle donne violentate, della violenza che c'è in
famiglia, anche in Valle d'Aosta c'è questa violenza nei confronti
delle donne ed anche dei bambini, e questo finora è stato l'unico
spazio in cui queste realtà hanno potuto esprimersi.
Fra l'altro, è un servizio che poggia proprio sul volontariato;
vorrei che fosse chiaro che i 120 milioni previsti dalla legge
della Consulta non sono utilizzati per pagare le consultrici che
vanno alle riunioni o che fanno le attività, ma servono per creare
quella rete di iniziative in cui il volontariato lavora ed opera.
Ricordo, solo perché mi sembra importante questo centralino
telefonico, che lì ci sono 27 volontari di cui 2 che sono dei
legali, quindi offrono un servizio di consulenza legale, quel
servizio che i nostri consultori non riescono ancora a dare. Non
solo, ma queste volontarie complessivamente regalano ogni mese alla
collettività più di 80 ore di servizio di ascolto attento. Il
Consigliere Bich ha qualcosa da dire?
(... intervento del Consigliere Bich, fuori microfono...)
Credo che guardando questo consesso, si capisce benissimo qual è
la parte del genere umano che ha più bisogno di essere protetta e
tutelata, mi sembra, se non altro, numericamente... Dicevo anche
che c'è tutta una serie di iniziative che sono state fatte, fra
queste ricordo anche un progetto di educazione sessuale nelle
scuole, che ha coinvolto centinaia di alunni e che ha coinvolto due
scuole medie superiori e due scuole medie inferiori, delle scuole
elementari, e che è stata una delle iniziative importanti proprio
nell'ambito dell'educazione dei giovani per quell'opera di
prevenzione di cui abbiamo tutti bisogno.
La Consulta è, dunque, lo strumento attraverso cui il Consiglio
regionale, anche se mi sembra che in questo momento non se ne renda
conto, opera per rispondere ai bisogni delle donne nelle diverse
fasi della vita ed anche delle fasce che sono più deboli, per
rispondere anche ad esigenze che nella quotidianità emergono. E' un
investimento che il Consiglio fa per migliorare la qualità della
vita delle donne, ma tutti sappiamo che questo significa migliorare
la qualità della vita anche di tutti gli altri membri della
società.
Presidente E' aperta la discussione generale. Ha chiesto la
parola il Consigliere Tibaldi.
Tibaldi (LN) Meno male che c'è la Consulta, altrimenti saremmo
veramente in difficoltà.
Vorrei sapere dal relatore alcune cose in merito a questa
delibera che viene sottoposta oggi alla nostra ratifica. Qui il
programma di aggiornamento è stato approvato dal Consiglio
regionale il 26 luglio scorso; adesso le nuove proposte di modifica
del programma di attività per il 1995 arrivano solo a 20 giorni
dalla scadenza dell'anno. Come mai questo ritardo? Ed è il primo
quesito.
Come secondo quesito vorrei conoscere qualcosa di più su questo
programma, che ci è stato illustrato in maniera sintetica, su quali
sono le ragioni che hanno indotto la Consulta ad effettuare queste
modificazioni.
Presidente Per quanto riguarda la Presidenza del Consiglio,
abbiamo iscritto all'ordine del giorno del Consiglio quando ci è
arrivata la richiesta di modificazione del bilancio di previsione e
quindi con i tempi corretti. Non potevamo fare altrimenti.
Ha chiesto la parola il Consigliere Chiarello.
Chiarello (RC) Mi tirerò contro strali di donne anch'io, però
volevo dire una cosa che avevo già espresso l'anno scorso in
Commissione Capigruppo, quando discutemmo del finanziamento alla
Consulta. Non ho niente contro la Consulta, però non vorrei che la
Consulta andasse a fare quello che deve fare l'Assessorato alla
pubblica istruzione o alla sanità; fossi donna, spero di non
esserlo...
(... ilarità dell'Assemblea...)
... mi sentirei veramente non troppo bene a dover presentare una
legge che mi difenda e a dover ricevere dei soldi per poter portare
avanti le mie priorità. Penso che la Consulta, pur con la buona
volontà con cui era nata, adesso stia occupando degli spazi che
sono dell'Amministrazione.
Presidente Ha chiesto la parola il Consigliere Linty.
Linty (LN) Vittorino mi ha anticipato, perché qui non mi tornano
i conti, nel senso che vedo nel bilancio di previsione iniziative
che, a mio modo di vedere, sono di competenza degli assessorati. Ad
esempio, per quanto riguarda l'iniziativa sulla educazione sessuale
mi chiedo perché l'Assessorato alla pubblica istruzione non
interviene ad organizzare queste iniziative, e ci deve pensare la
Consulta per la condizione femminile.
Così, come in merito al corso di avvicinamento alla politica,
chiedo in questa sede, e lo chiedo al Presidente del Consiglio - mi
scuserà se lo tiro in campo - così come le donne hanno la
possibilità di avere un corso ad hoc per imparare cos'è la
politica, ritenendomi ed essendo sicuro di non essere il solo ad
avere bisogno di avere maggiori nozioni, chiedo che la Presidenza
del Consiglio si faccia carico, visto che non abbiamo la Consulta
per la condizione maschile, di organizzare dei corsi per
l'avvicinamento alla politica dei maschietti. Altrimenti non mi
sembra che ci sia coerenza in questa azione, al di là della
discutibilità di ciò che può essere diventata la Consulta per la
condizione femminile.
Credo di parlare con cognizione di causa e senza atteggiamenti
maschilisti, per il semplice fatto che credo di rappresentare una
forza che, nel suo piccolo, abbia sempre dato grandi spazi alle
donne, più di altre forze che oggi probabilmente la pensano
diversamente dal sottoscritto. Credo che la discriminazione fra i
sessi si combatta non con delle istituzioni, ma con dei fatti
concreti, perché finché si organizzano solo dei corsi non avremo
mai nulla di concreto.
Quindi chiedo come mai molte di queste iniziative non sono state
organizzate dai relativi assessorati e chiedo al Presidente del
Consiglio di attivarsi per organizzare anche per la parte maschile
della Comunità valdostana dei corsi di avvicinamento alla politica,
essendo questioni istituzionali molto importanti.
Presidente Collega Linty, forse dico io per primo, ma il
Consiglio ha su questo tema probabilmente sorvolato, nel senso che
ha approvato il bilancio di previsione per quest'anno senza quella
necessaria verifica di quelle che erano le proposte, perché abbiamo
già approvato all'inizio dell'anno questo bilancio del Consiglio
regionale con il progetto per l'educazione sessuale nelle
scuole.
Voglio dire, con questo, che già in quella sede forse le
osservazioni che sono state fatte dal Linty potevano trovare
l'attenzione necessaria. Noi tutti abbiamo approvato, abbiamo detto
che avevano deciso loro, salvo poi renderci conto che
effettivamente ci sono alcune delle proposte che possono sollevare
delle obiezioni.
Per quanto concerne il corso di avvicinamento alla politica, il
collega Linty dovrebbe sapere che nel bilancio di previsione del
1996 c'è l'intenzione non solo di fare della formazione per quanto
riguarda il Consiglio regionale nostro, ma c'è un altro problema
che riguarda la stessa formazione dei consiglieri comunali di tutta
la Valle, perché anche qui c'è un aspetto che lascia un po' di
perplessità, cioè che si possa fare formazione solo per le elette
che si presentano nei Consigli comunali mentre la stessa formazione
non viene fatta per i consiglieri comunali maschi. Questi aspetti
lasciano effettivamente un po' perplessi e meritano una attenzione
più importante di quella che abbiamo avuto fino adesso.
Presidente Ha chiesto la parola il Consigliere Squarzino
Secondina.
Squarzino(VA) Credo che non valga la pena di fare grandi
discorsi, dico solo due cose.
Primo, non accetto nessuna osservazione sulle donne da chi
organizza marce contro la prostituzione...
(... intervento del Consigliere Linty, fuori microfono...)
... secondo, rispetto ai corsi di avvicinamento alla politica
per le donne e via dicendo, se in questo consesso è rappresentato
il 3 percento delle donne, mi sembra che gli uomini non abbiano
tanto bisogno di essere aiutati ad entrare in politica.
Terza cosa, si rimprovera alla Consulta di occuparsi di problemi
di cui dovrebbe occuparsi l'Amministrazione. Credo che la Consulta
abbia il compito, per legge, di fare questo lavoro di promozione e
di sostegno ed ha il compito di individuare quali sono i problemi,
su cui poi richiama l'attenzione degli altri. Perché la Consulta si
è occupata dell'educazione sessuale nelle scuole? Perché i vari
assessorati competenti non hanno messo in atto servizi di questo
genere, quindi si fa un'opera di supplenza in questo senso.
Vorrei dire ancora che qui abbiamo votato in poco tempo 46
miliardi e nessuno ha fatto tante più osservazioni, per 120 milioni
che le donne cercano in qualche modo di utilizzare per migliorare e
per sostenere quello che nelle varie situazioni cercano di fare, si
fanno invece tante storie. Vorrei proprio sottolineare questo
aspetto: 120 milioni su un bilancio così enorme. Vorrei che fosse
chiaro allora come in questa regione per le donne si stanziano 120
milioni... e tutto il resto?
Presidente No, non è corretto, mi dispiace, Consigliere
Squarzino, questo non lo accetto, non è vero. Si stanziano gli
stessi soldi che si stanzia per tutta la comunità. Ma allora per
gli uomini non si stanzia niente! Centoventimilioni per le donne e
neanche una lira per gli uomini, se questo è il rapporto!
Ha chiesto la parola il Consigliere Bich.
Bich (APA) Giuro che non faccio delle battute, se c'è la tutela
sulla menopausa, anche l'andropausa dovrebbe... a parte questo,
però siamo sinceri. Sulla Consulta femminile, dove peraltro abbiamo
fatto discorsi, confronti, dibattiti e quanto era necessario, forse
non abbiamo mai detto la verità. La Consulta femminile, come si sta
comportando vieppiù in questi ultimi anni, seguendo dei canali
paralleli a quelli che l'Amministrazione mette in atto nei suoi
vari settori, non è altro che un trampolino di lancio per la
visibilità politica.
Allora, oggi che non è più possibile la campagna elettorale
porta a porta con gli stemmi dei partiti, il voto di scambio, le
carognate di una volta, per carità, e quant'altro si poteva buttare
in quella terribile forgia, cosa funziona? Funziona la televisione,
l'immagine. Allora, Consulta femminile uguale immagine; immagine
uguale visibilità politica, uguale voto. Non ha nessun altro senso,
nessun altro fondamento giuridico né nella Carta costituzionale né
in qualsiasi altra diavoleria di tipo legislativo o ordinamentale,
l'esistenza di una struttura del genere. Tutto lì.
Poi vogliamo per compiacimento, per pura e onesta piaggeria
votare a favore... ma votiamo a favore! Però questo è un pessimo
servizio alle donne perché la tutela delle donne deve avvenire
nelle istituzioni, nei servizi pubblici, nei servizi di istituto,
nei confronti diretti, magari donna che vota donna, cosa che non è
avvenuto perché mi sembra che l'altra metà del cielo non è qui
presente, quindi abbiate pazienza... su questo, mi consenti una
voce libera perché non mi sembra di aver troppi stemmi da tutelare,
ma su questo non me la sento di sprecare delle grandi ed
altisonanti frasi da garantismo per una parte importante e
fondamentale dell'umanità, ma che è mal tutelata con questo
sistema.
E male la tutelate voi e male la tutela l'intervento della
donna, che è tutela donna oggi qui, come fanno i gruppuscoli
femministi, dobbiamo solo metterci qui a fare un sit-in e via di
questo passo. E' sbagliatissimo. Vogliamo tutelare la donna?
Tuteliamola nei servizi e nelle istituzioni, e si sanno
autotutelare molto bene le donne, senza bisogno di porta-bandiera
che riescono solo con questi sistemi a succhiare qualche voto e
qualche consenso.
Ecco perché, seguendo là dove ti porta il cuore, mi asterrò su
questo argomento, ma proprio perché sono convinto che debba essere
così.
Presidente Ha chiesto la parola il Consigliere Linty.
Linty (LN) Per tre considerazioni e per rispondere a quei fatti.
Forse il Consigliere Squarzino si dimentica che l'abbiamo proposta
Presidente del Consiglio regionale della Valle d'Aosta e lei non si
è neppure votata, questo tanto per chiarire che pensiamo ai fatti
piuttosto che alle grandi cose.
Seconda cosa, probabilmente sarà stata distorta l'informazione,
ma quella manifestazione era contro tante cose, ma ultima contro la
prostituzione. E se è stata fatta quella manifestazione, è perché
in V Commissione si è glissato sul problema, perché di fronte a
certe cose meglio non parlarne visto che esistono dei grossi tabù.
Quindi, di fronte all'immobilismo delle istituzioni, è stata fatta
un'azione a tutela semplicemente della popolazione valdostana che
abita lì. Non era contro, ho cercato di dirlo, poi non so cosa
hanno riportato gli organi di stampa, ma era a favore; quindi
respingo completamente quella affermazione.
Altra questione: il 55 percento della popolazione valdostana è
donna, quando va a votare il 55 percento è libero, non c'è nessuno
con la pistola nel seggio che dice che deve votare per forza un
uomo. Credo che la libertà della donna in Valle d'Aosta mi pare sia
ampiamente rispettata e tutelata. Se poi non vota le donne, forse è
perché non vede nelle donne delle rappresentanti ideali da mandare
nelle istituzioni valdostane. Ma non è questo che giustifica
un'azione come quella che si sta portando avanti da tempo, perché
potrebbe funzionare molto meglio se entrasse dentro la Consulta un
po' più di istituzione e uscisse un po' più di politica. Forse in
quella maniera le cose potrebbero funzionare. Di questo passo, con
questi conti, annuncio l'astensione del gruppo di Lega Nord.
Presidente Pongo in votazione la delibera in oggetto.
Presenti: 28
Votanti e favorevoli: 20
Astenuti: 8 (Bich, Chiarello, Collé, Lanièce, Linty,
Marguerettaz, Mostacchi e Tibaldi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK