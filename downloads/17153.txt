Consiglio Regionale della Valle d'Aosta - Oggetto del Consiglio n. 499 del 24 marzo 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula
Oggetto del Consiglio n. 499 del 24 marzo 1999 - Resoconto
SÉANCE DU 24 MARS 1999 (MATIN)
OGGETTO N. 499/XI Iniziative per l'attuazione in Valle d'Aosta
delle disposizioni del decreto Bersani in materia di commercio.
(Interpellanza)
Interpellanza Considerate le disposizioni del Decreto Bersani in
materia di regolamentazione del commercio;
Preso atto della competenza delegata alla Regione per la
legislazione di riferimento del piano regionale di commercio;
il sottoscritto Consigliere regionale
Interpella
l'Assessore competente al fine di sapere con quali tempistiche e
con quali iniziative intende rispondere alla necessità della
suddetta legge per il commercio.
F.to: Lattanzi
Président La parole au Conseiller Lattanzi.
Lattanzi (FI) Il 10 marzo, quando ho presentato
quest'interpellanza, a distanza di qualche giorno, qualcuno ha
pensato che negli ultimi due mesi Lattanzi fosse stato al mare e
non si fosse reso edotto di quanto stava succedendo per quello che
riguarda il commercio, visto che si erano succedute dal 25 febbraio
in avanti tutta una serie di comunicazioni stampa e media che
informavano dell'avvenuto parto di una bozza di legge per quanto
riguarda il colmare questo impegno che il decreto "Bersani" n. 114
ci delega per quanto riguarda la presentazione di un piano per il
commercio.
Intanto rassicuro i media, che avevano pensato che fossi stato
al mare, che invece ho lavorato e vissuto in Valle d'Aosta in
questi due mesi, che ho assistito come credo tutti i consiglieri
regionali alle comunicazioni stampa dell'Assessorato, alle
conferenze e ai comunicati, li ho letti, e ciò nonostante il 10
marzo ho voluto presentare quest'interpellanza comunque.
Le motivazioni sono sostanzialmente due, e sono scritte
nell'interpellanza stessa: conoscere, al di là del contenuto che ho
potuto leggere solo qualche giorno fa, perché la bozza è arrivata
sui nostri tavoli non più tardi di giovedì scorso, due aspetti che
ritengo importanti, cioè, il primo, i tempi di attuazione, se così
come anticipato dall'Assessore siamo in linea con i tempi di
presentazione di questa legge alla commissione e poi al Consiglio
entro il 24 marzo, data ultima che il decreto "Bersani" ci indica
come possibile per la presentazione di un piano
regionale… sì 24 aprile, fine aprile, e
quindi data ultima per non entrare in un vuoto legislativo che
sarebbe gravissimo in questo settore perché andrebbe a creare tutta
una serie di problematiche operative; secondo, conoscere quali sono
le iniziative con le quali l'Assessore intende portare avanti
queste procedure con questi tempi.
Vorrei lasciarmi qualche riflessione aggiuntiva dopo aver
sentito però ufficialmente in Consiglio le iniziative
dell'Assessore e poterle, se possibile, commentare.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) Pensavo che il Consigliere Lattanzi su questa
interpellanza prendesse atto che è un po' fuori tempo massimo,
proprio nel senso di tempistica.
Vorrei ricordare che su questo argomento abbiamo, nell'ultimo
Consiglio regionale, ampiamente dibattuto e informato il Consiglio
in occasione di una mozione presentata dal gruppo degli
Autonomisti, che poi correttamente l'hanno ritirata perché anche
quella mozione non aveva più senso, visto che la Giunta regionale
già aveva provveduto ad approvare il disegno di legge e a
trasmetterlo in commissione.
Quindi su questa interpellanza non ho nulla da dire, fuorché
sottolineare che il Consigliere Lattanzi nel senso di "Massimo" è
fuori tempo massimo.
Président La parole au Conseiller Lattanzi.
Lattanzi (FI) Potrei dire finalmente. Finalmente questa bozza è
in mano al Consiglio regionale. Dico finalmente e spero che
l'Assessore non me ne voglia, perché nei suoi confronti riconosco
che c'è sempre stata una disponibilità massima per quanto riguarda
il confronto sui temi che riguardano il suo Assessorato, però mi
dispiace dover sentire che ancora una volta lui voglia prendere di
sbieco il problema, facendo finta di non capire o non avendo
capito. Ma se non ha capito, glielo spiego subito.
Lattanzi poteva prendere atto dalle conferenze stampa che
esisteva in Valle d'Aosta un disegno di legge: 25 febbraio,
comunicazione ai media, mozione degli Autonomisti che chiedevano
che fine aveva fatto questa legge e dichiarazione che questa legge
era in parto, quindi ci si stava lavorando; io mi chiedo però, al
di là della tempistica, domanda alla quale tra l'altro l'Assessore
non mi ha risposto ed è l'aspetto più rilevante, cioè riusciamo
entro i termini del decreto "Bersani" a portare in Consiglio questa
cosa, lui risponde che è alla commissione, dipenderà dalla
commissione e dal Consiglio che questo avvenga.
E io sono contento di questa sua posizione; preferirei fare una
riflessione però sulla metodologia.
È vero che oggi il Consiglio è ufficialmente informato, perché
io giovedì scorso ho ricevuto, come tutti i Consiglieri, la bozza
del disegno di legge; però mi chiedo se nel modus operandi ci sia
qualcosa che non funziona. Penso alla situazione in cui si trova un
consigliere che il 10 marzo, al di là degli atti ufficiosi, non ha
ancora in mano la bozza di cui tutta la Valle d'Aosta parla, fermo
restando che dovremmo prendere atto che il Consiglio regionale deve
anche seguire i telegiornali in modo da poter creare un'opposizione
esterna in questo Consiglio, perché l'opposizione e il dibattito in
questo Consiglio diventano sempre più sterili.
Vorrei rivolgere una riflessione al Presidente del Consiglio,
senza entrare nel merito di questo Assessorato e di questo disegno
di legge, ma solo di una procedura. Un assessore convoca un gruppo
di lavoro, fa predisporre una bozza - cosa che nello spirito della
concertazione di cui tanto ci si riempie la bocca oggi è più che
onorevole - il gruppo di lavoro elabora una bozza e un disegno che
vengono portati in Giunta. La quale Giunta una volta dato il suo
benestare, predispone alle commissioni il documento perché possa
essere dibattuto. Questo credo che possa essere interpretato come
un procedimento istituzionalmente corretto, perché poi la
commissione in quella sede esterna le sue opposizioni o i suoi
favori, i consiglieri vengono informati perché la documentazione
contestualmente alla commissione viene fornita anche ai consiglieri
regionali, dopo di che il Consiglio finalmente ne parla.
Mi chiedo se invece è corretto continuare in questo modo, non
solo per quanto riguarda l'Assessore Lavoyer su questo specifico
disegno di legge, ma su tutti i disegni di legge, che da qualche
mese stanno uscendo direttamente sui giornali ancor prima che i
consiglieri ne abbiamo almeno la bozza.
Con questa interpellanza vorrei ribadire ancora una volta che
non è corretto istituzionalmente che un assessorato predisponga una
bozza di lavoro con un gruppo di lavoro composto da specialisti -
cosa questa buona e giusta - che questa bozza, ancor prima che
passi in Giunta, sia ufficializzata come il documento che la Giunta
porterà avanti e che qualche giorno dopo la Giunta lo approvi,
ancor prima che il Consigliere singolo - indipendentemente che
abbia guardato la televisione o abbia letto i giornali - possa
avere il disegno in mano ed esprimere un parere in merito.
Dobbiamo arrivare a chiedere ai consulenti esterni le bozze dei
disegni di legge che la Giunta sta per approvare, in modo che alle
conferenze stampa possano susseguirsi delle controconferenze stampa
e il dibattito si faccia in quelle sedi e non in questo Consiglio o
nelle commissioni, e che quindi il confronto politico istituzionale
fra maggioranza e opposizione, fra le varie forze politiche si
consumi nelle conferenze stampa e non nelle commissioni?
Credo che sarebbe cosa buona e giusta dare massima diffusione
agli organi di stampa e ai media delle bozze di legge che gli
assessorati vari e le Giunte si predispongono a valutare o comunque
ad approvare, perché è evidente che se un assessorato dà un compito
a un gruppo di lavoro e prende questa bozza di lavoro come propria
e la ufficializza, mi sembra una cosa non disdicevole, normale.
Quello che non vedo normale è che il dibattito politico sul
contenuto di quella bozza inizi un mese prima al di fuori di questo
palazzo, per cui quando si arriva a discutere in commissione o
ancor peggio in Consiglio il caso è già chiuso e bisogna prenderne
atto. Io credo che non sia corretto mettere i consiglieri regionali
nelle condizioni non tanto di conoscere dai media, perché sarebbe
il problema minore, ma di non poter esprimere politicamente nulla
all'interno di queste commissioni e di questo Consiglio, e di
doverlo fare al di fuori.
I consiglieri regionali, eletti dal popolo valdostano, che con
una partecipazione dell'80 percento ha decretato quali sono i suoi
rappresentanti in questa istituzione, devono ridursi a chiedere
sottobanco le bozze che stanno per arrivare in Giunta, per poter
creare delle controconferenze stampa e discutere i problemi e i
disegni di legge? O dobbiamo stare zitti come succede adesso,
arrivare in commissione quando ormai è già cosa fatta, prenderne
atto perché il dibattito è già avvenuto un mese fa?
Lattanzi sei fuori tempo massimo, mi ha detto l'Assessore,
perché il 10 marzo discuti di una cosa che ormai tutti sanno già.
Ma lo sanno tutti quando? Quando gli Autonomisti hanno avuto
l'intelligenza e la capacità di presentare una mozione alla
maggioranza per sapere a che punto era il disegno di legge?
Noi siamo stati informati della bozza di disegno di legge non
più tardi di 4 giorni fa, giovedì scorso, quando ce la siamo
trovata sui tavoli del consiglieri regionali, e finalmente abbiamo
potuto valutarla, al di là di dover fare ricorso a delle strade
traverse, e lì ha ragione Vicquéry a dire che il consigliere si
deve cercare le strade traverse per discutere di bozze che
dovrebbero essere istituzionali.
Concludo, Presidente. Credo che sia assolutamente da rivedere,
non so se in sede di Regolamento, o comunque di forma anche
etico-morale, politico, istituzionale, il fatto che i disegni di
legge partoriti dai gruppi di lavoro assunti dai vari assessorati
vengano forniti, contestualmente alla stampa, ai consiglieri
regionali visto che lo si dà per scontato. Non è così!
Il 10 marzo non sapevamo se non per una richiesta degli
Autonomisti che era in elaborazione questo disegno di legge; la
bozza non l'abbiamo avuta se non delle parole di risposta da parte
dell'Assessore, e dico all'Assessore Lavoyer oggi, ma mi riferisco
a un modus operandi della Giunta regionale: non è assolutamente
concepibile che il consigliere regionale, eletto dal popolo per
rappresentare i vari interessi della popolazione valdostana, venga
a conoscenza dopo la popolazione valdostana dei problemi che lui
deve essere qui a rappresentare. Credo che ci sia qualcosa che non
funziona!
Ritengo che sia opportuno fare una riflessione su questo
aspetto, e poi posso anche prendere atto, Assessore Lavoyer, che è
già tutto fatto, però mi sarebbe piaciuto partecipare, visto che
rappresentiamo comunque qualcuno in questa sala, per poter dire di
questa legge cosa ci piace e cosa non ci piace.
Ed è quello che faremo sicuramente in commissione, ma con un
mese e mezzo di ritardo sul dibattito che giustamente come lei dice
è già avvenuto, perché il dibattito politico già è avvenuto con gli
specialisti del settore, con le associazioni coinvolte, con tutti
quelli che sono giustamente interessati al problema, meno che con
quei consiglieri che rappresentano le istituzioni, le associazioni,
la popolazione in questo consesso.
Credo che così continuando ad operare, questo Consiglio non avrà
più senso di esistere, se non per trovarci non più una volta al
mese per dibattere delle varie delibere che la Giunta ci propone,
ma qui prendere atto e un mese prima dibattere la delibera o i
disegni di legge lei con una conferenza stampa organizzando e noi
con una controconferenza stampa. E facciamo il dibattito politico
istituzionale al di fuori di questa sede. Mi sembra che ci sia
qualcosa da rivedere.
Sollecito il Presidente del Consiglio a farsi portatore di
questa riflessione e nelle commissioni, dove lui ritiene più
opportuno, verificare se questo è un modo corretto di operare.
Presidente Collega Lattanzi, mi faccio carico della
sottoposizione di questo problema alla Conferenza dei Capigruppo,
se il gruppo a cui lei appartiene lo ritiene utile.
Vorrei soltanto attirare la sua attenzione su questo aspetto.
L'iniziativa legislativa appartiene tanto alla Giunta quanto ai
consiglieri di quest'Assemblea; in 8 mesi dall'inizio di questa
legislatura è stata depositata una sola iniziativa legislativa ad
opera dei consiglieri, e non c'è credo da parte di questa
Presidenza del Consiglio nessuna osservazione di carattere formale
che possa essere apportata all'operato della Giunta per quanto
attiene all'operato antecedente la predisposizione e la
presentazione dei disegni di legge.
Quindi si tratta di una dinamica essenzialmente politica e di un
rapporto con il mondo dell'informazione, su cui lei sta attirando
l'attenzione, credo che se è ritenuto utile dal suo gruppo la
Conferenza dei Capigruppo potrà discutere di queste cose, ma dal
punto di vista formale ritengo che nulla possa essere eccepito
finora al comportamento del Governo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK