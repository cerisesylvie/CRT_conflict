Consiglio Regionale della Valle d'Aosta - Oggetto del Consiglio n. 2355 del 19 dicembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 2355 del 19 dicembre 2001 - Resoconto
OGGETTO N. 2355/XI Interventi di manutenzione straordinaria
sulla telecabina Aosta-Pila. (Interrogazione)
Interrogazione Premesso che:
- ogni anno la Regione stanzia ingenti risorse finanziarie per
effettuare interventi di manutenzione straordinaria sulla
telecabina Aosta-Pila;
- le molteplici opere di manutenzione non hanno sino ad ora
posto termine alle continue disfunzioni;
- nella deliberazione di Giunta n. 2617/01 sono stati stanziati
193 milioni per controlli e per la sostituzione di pulegge
"criccate";
- nella deliberazione citata non compare
l’abituale precisazione che gli interventi in
oggetto sono "effettuati in attesa della redazione di un progetto
esecutivo globale";
- in risposta a precedenti interrogazioni sul futuro della
telecabina Aosta-Pila l’Assessore al Turismo aveva
sottolineato l’esigenza di addivenire ad una scelta
tra una complessa e costosa manutenzione globale oppure la
realizzazione di un nuovo e più idoneo impianto;
i sottoscritti Consiglieri regionali
Interrogano
l’Assessore al Turismo per sapere:
1) se sono stati effettuati i lavori di cui alla deliberazione
n. 2617/01;
2) se l’omessa indicazione di ogni riferimento
all’esigenza di "un progetto esecutivo globale" sia
da interpretare come un accantonamento dello stesso;
3) quali sono i motivi che hanno sino ad oggi impedito di
effettuare una scelta relativamente al futuro della telecabina
Aosta-Pila.
F.to: Frassy - Tibaldi
PresidenteLa parola all’Assessore al turismo,
sport, commercio e trasporti, Lavoyer.
Lavoyer (SA)
Al primo quesito rispondiamo che i lavori
autorizzati con la deliberazione della Giunta regionale n.
2617/2001 sono stati tutti eseguiti, in particolare si fa presente
che la sostituzione di cuscinetti è avvenuta rispettivamente nei
mesi di febbraio e marzo, mentre la sostituzione delle pulegge è
stata effettuata nel periodo di ottobre e novembre.
Per quanto attiene invece gli altri due quesiti,
"l’omessa indicazione di ogni riferimento ad una
esigenza di un progetto esecutivo globale"
non deriva dal fatto
che sia stata accantonata questa prospettiva; prova ne è che
abbiamo già gli elementi abbastanza definiti di cosa possa costare
un progetto globale sia di manutenzione, sia di rifacimento
dell’impianto.
In questo senso abbiamo acquisito i preventivi dalla ditta
Leiner di Bolzano per un importo di lire 30 miliardi circa e dalla
ditta Agamatic di Lanza, Bolzano, per un importo di circa 25
miliardi. Entrambi gli importi si riferiscono ad ipotesi di
rifacimento complessivo dell’impianto?
(interruzione del Consigliere Frassy, fuori
microfono)
? ma cosa le devo dire? Le dico i dati che abbiamo, scusi, mi
lasci rispondere e poi replicherà! I dati sono questi, i costi per
il rifacimento dell’impianto sono circa 30 miliardi,
se poi lo sapete è inutile che torniate sempre sulle stesse
interrogazioni, alle quali non posso rispondere che le stesse cose!
Per quanto attiene invece i dati relativi ad una manutenzione più
radicale, che potrebbe permettere all’impianto di
continuare a funzionare per altri 10-15 anni,
l’importo è di circa 11 miliardi.
Questa è la premessa per arrivare alla definizione di quelle che
possono essere le strategie future, nel senso che il fatto di
scegliere o il rifacimento dell’impianto in toto, o
una manutenzione piuttosto onerosa, la linea è quella di andare
nella direzione di rifare completamente
l’impianto.
Perché nel frattempo si continua a fare delle manutenzioni che
non vanno a pregiudicare la funzionalità
dell’impianto, e d’altro canto si
limitano spese che sono oggettivamente necessarie, senza entrare in
un progetto di manutenzione più complessivo? Perché è intenzione
dell’Amministrazione andare a rifare questo
impianto.
La decisione definitiva di una progettazione di rifacimento
dell’impianto va presa per il fatto che - come
l’interrogante sa benissimo -, pur avendo le
caratteristiche di un impianto di risalita, questo è un impianto di
risalita "anomalo" perché è un impianto di trasporto pubblico che
lavora non dico il doppio, ma il triplo di un tradizionale impianto
di risalita normale, non ha i tempi morti - come hanno invece gli
altri impianti - che possono presupporre una manutenzione annuale:
questo è il motivo per cui su questo impianto bisogna fare una
riflessione legata all’assetto urbanistico del
trasporto complessivo dell’area.
Dicevo, la decisione di un progetto definitivo dovrà inserirsi
nelle scelte e nella definizione del progetto di collegamento con
Cogne e della definizione dell’area F8 del Comune di
Aosta, in modo che sia dal punto di vista urbanistico, sia dal
punto di vista dei trasporti, si possa avere un quadro complessivo,
che deve essere un elemento indispensabile per progettare il futuro
impianto; impianto che non avrà certamente le caratteristiche di un
tradizionale impianto di risalita.
Il riferimento alle cifre precedenti era una premessa per dire
che la scelta, visto la non importante differenza fra una
manutenzione radicale e una ricostruzione, è quella di andare nella
direzione di fare l’impianto ex novo; per poter
avere gli elementi definitivi sul tipo di impianto e con quali
caratteristiche, bisogna aspettare la definizione di tutti gli
aspetti urbanistici nonché quella del trasporto del collegamento
con Cogne.
Presidente
La parola al Consigliere Frassy.
Frassy (FI)
Siamo totalmente insoddisfatti della sua
risposta e preoccupati; cercheremo di riassumere i motivi della
preoccupazione e dell'insoddisfazione, anche perché su questo
argomento un po' tutti, consiglieri, cittadini, appassionati di
montagna, si sono a loro volta appassionati. Voglio allora iniziare
queste mie considerazioni, leggendo delle sue affermazioni che
risalgono all’ottobre 1998:
"L’ipotesi di rifacimento totale
dell’impianto deve far parte della risistemazione
del Piano di bacino di traffico, che dovrà dare risposte in merito
alle finalità turistiche o meno dell’impianto
stesso".
Questa era parte della risposta che lei dava ad una
nostra interrogazione di quel tempo; il piano del traffico è stato
approvato e da quel piano del traffico gli impianti a fune sono
stati stralciati: di conseguenza, il problema è stato
accantonato.
Nel marzo 2001, ma non è la seconda, bensì la terza o la quarta
iniziativa, lei ci risponde:
"Questo tipo di impianto necessita,
al di là di queste manutenzioni specifiche, di una manutenzione
radicale".
Nel chiudere il suo intervento poi, fa riferimento
alla scelta politica, che deve essere fra un intervento di
manutenzione costosissimo, oppure una differenza di decine di
miliardi e quantificava, già all’epoca, 15 miliardi
per quanto riguardava la manutenzione costosissima, o 25-30
miliardi per il rifacimento dell’impianto.
Non è accaduto nulla, Assessore, perché lei, ancora adesso, ci
dice che state andando verso la direzione della definizione della
scelta politica e dice, a questo punto, che non è più il Piano di
bacino di traffico, come nel 1998, a bloccare la scelta politica,
ma è il disegno urbanistico e la definizione del trenino! Penso che
sul trenino ci sia poco da dire, perché la scelta
l’avete fatta, è quella di procedere in quella
direzione, salvo che lei non abbia delle novità che dovrà
comunicare, ma mi sembra che il Presidente della Giunta abbia
difeso ancora recentemente, in quest’aula, la scelta
del trenino e siano state investite risorse di decine e decine di
miliardi, che hanno fatto lievitare a costi esagerati questa
attrazione, perché sarà un'attrazione il trenino più che un
impianto di locomozione o di risalita.
L’F8, ma sull’F8 avete fatto
l’accordo di programma con il Comune di Aosta, lo
state ancora difendendo, siete convinti di quello scempio che avete
fatto e in termini di politica urbanistica, e in termini di
politica di riqualificazione urbanistica?
(interruzione del Presidente della Regione, fuori
microfono)
? ma Presidente, abbiamo visto le prime realizzazioni
dell’F8: avete fatto una tangenziale sud che sfocia
nel parcheggio della "Nazionale Cogne", intorno ad una rotonda
collocata nel quartiere Dora. Questi sono i primi frutti
dell’accordo di programma! Apprendiamo invece
dall’Assessore Lavoyer che la telecabina? ebbene,
della telecabina ne riparleremo quando avremo ridefinito
l’F8!
Allora spiegateci se vi siete resi finalmente conto che
l’accordo di programma è da riscrivere: ne saremmo
soddisfatti, da questo punto di vista, perché andremmo a limitare i
danni. Queste sono le preoccupazioni politiche, ma ci sono
preoccupazioni di tipo economico e altre che riguardano la
sicurezza.
La sicurezza: abbiamo letto la delibera del 23 luglio 2001.
Voglio riprendere alcuni stralci di questa delibera, là dove si
scrive che verranno fatti dei controlli non distruttivi sulle
pulegge, dalle quali è risultata la presenza di cricche - è scritto
in delibera:
"fessurazioni sulle saldature di attacco tra le
razze e il mozzo delle pulegge medesime"
-, si fa presente che
vista l’entità e la diffusione delle cricche pare
non essere possibile un intervento di manutenzione straordinaria;
inoltre, apprendiamo adesso che questa delibera ci ha fatto
viaggiare su un impianto che era aperto, dove ogni 20 giorni
venivano effettuati dei controlli.
Siamo convinti che questi controlli erano fatti in maniera
coscienziosa e scrupolosa, ma stavamo mettendo in esercizio un
impianto con grossi ennesimi problemi di sicurezza,
tant’è che è stato necessario procedere alla
sostituzione delle pulegge.
Assessore, io non scherzerei molto con questo impianto, perché
sta dimostrando nel tempo sempre più l’età, che
forse gli ha comportato un invecchiamento precoce, e che sta
dimostrando di essere un impianto a rischio.
Mi sembra irresponsabile quello che sta accadendo anche dal
punto di vista economico, perché quando lei sostiene che è
necessaria o la sostituzione o una progettazione radicale, e noi
scopriamo che c’è un piano triennale di 10 miliardi
e che nel triennio ormai passato e superato - perché il piano
triennale datava aprile 1997 - avete investito solo poco più di 3
miliardi, ci domandiamo che ne è delle altre previsioni di questo
piano "tampone" di emergenza.
Assessore, mi dispiace, ma quello che è emerso nella precedente
interrogazione del collega Lattanzi, dove si è parlato delle
"chiacchiere" del suo Assessorato, sono confermate anche purtroppo
dai fatti di questa vicenda, dove l’unica cosa che
tiene banco sono le chiacchiere! La invitiamo ad ottenere i
finanziamenti necessari, che mi sembrano essere
l’elemento di fondo che blocca la riqualificazione
di questo impianto.
Ci stupisce che su una questione del genere non si trovino i
finanziamenti!
Si dà atto che, dalle ore 11,46, presiede il Vicepresidente
Lattanzi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK