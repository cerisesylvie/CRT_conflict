Consiglio Regionale della Valle d'Aosta - Oggetto del Consiglio n. 2717 del 10 luglio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula
Oggetto del Consiglio n. 2717 del 10 luglio 2002 - Resoconto
OGGETTO N. 2717/XI Realizzazione di piste ciclabili in Valle
d'Aosta e misure per la sicurezza dell'attività ciclistica sulle
strade ordinarie. (Interpellanza)
Interpellanza Osservato che sono purtroppo molto frequenti sulle
nostre strade gli incidenti che coinvolgono ciclisti, spesso con
esiti mortali o gravemente lesivi;
Rilevato che nella nostra Regione non esistono piste ciclabili e
anche le strade ordinarie sono per lo più prive di quegli
accorgimenti che potrebbero rendere un po' più sicura l'attività
ciclistica;
Ritenuto che siano necessarie politiche più mirate, atte a
consentire l'esercizio del ciclismo in un contesto di maggior
sicurezza ed a favorire l'uso della bicicletta, venendo incontro ad
esigenze ambientali, sportive e turistiche;
il sottoscritto Consigliere regionale
Interpella
l'Assessore competente per sapere:
1) quali e quanti progetti per la realizzazione di piste
ciclabili sono stati portati all'attenzione dall'Amministrazione
regionale e qual è il loro stato attuativo;
2) se intende rendere più sicura, e con quali tempi e modalità,
l'attività ciclistica sulle strade ordinarie, attraverso l'adozione
di misure che prevedano, ad esempio, l'uso di percorsi alternativi
alle gallerie (come si potrebbe fare in riferimento alla strada
statale n. 26);
3) quali politiche la Regione Autonoma Valle d'Aosta intende
attivare per favorire l'attività ciclistica sul nostro
territorio.
F.to: Curtaz
Presidente
La parola al Consigliere Curtaz.
Curtaz (PVA-cU)
Tutti noi siamo stati particolarmente
colpiti sotto il profilo emotivo da una serie di incidenti
stradali, che hanno coinvolto soprattutto ciclisti negli ultimi
tempi, con esiti spesso mortali e altre volte gravemente lesivi.
Credo che se si facesse una statistica degli incidenti stradali in
bicicletta, la nostra regione si classificherebbe nelle prime
posizioni. Questo lo dico perché ci sono dei dati oggettivi che
rendono l'attività ciclistica più pericolosa rispetto ad altre
regioni; basti considerare la particolare morfologia del terreno,
le strade in salita e in discesa spesso strette, alle strade di
montagna, eccetera.
Credo che a questi elementi oggettivi vada aggiunto anche un
dato più di carattere politico-amministrativo nel senso che, negli
ultimi anni, non c'è stata una politica atta a favorire la
sicurezza nell'attività ciclistica. Praticamente nella nostra
regione sono assenti piste ciclabili, ogni tanto si sente parlare
di progetti anche condivisibili di piste ciclabili lungo la Dora o
nella città di Aosta ma, fino ad oggi, non abbiamo visto alcun
risultato concreto.
Credo poi che, al di là delle piste ciclabili - una soluzione,
questa, senz'altro necessaria, duratura, permanente, ma che
riguarderebbe una fascia di ciclisti più amatoriali, quelli che
fanno la passeggiata in bicicletta - resterebbe il problema
dell'attività ciclistica di coloro che vedono nel ciclismo
un'attività sportiva, fatta o a livello dilettantistico o a livello
amatoriale.
Nei confronti di questa categoria ritengo che occorrano delle
politiche, intese a rendere più sicura la pratica sportiva sulle
strade ordinarie. Ho visto che in queste settimane si è molto
parlato delle gallerie della statale 26 e se n'è parlato
opportunamente; ho letto che ci sono state già delle iniziative da
parte di qualche Assessore, dei contatti con l'ANAS per vedere di
recuperare le vecchie strade che una volta conducevano nella
Valdigne, per consentire di by-passare le gallerie in salita:
questo già costituirebbe una diminuzione del pericolo.
Io penso però ai tanti accorgimenti che si potrebbero assumere,
per rendere l'attività ciclistica più sicura, a cui deve associarsi
una maggiore educazione stradale anche da parte degli stessi
ciclisti, che significa, rispetto delle norme del codice della
strada, circolare in fila indiana e non a gruppetti, che significa,
riguardo alle zone di buio delle gallerie, dotarsi di piccoli
catarifrangenti da mettere sui pedali e sulla sella.
Mi ricordo che quando ero ragazzino le vecchie biciclette
venivano costruite in quel modo e avevano un senso; oggi, in questa
ricerca di aerodinamicità, di modernità, questo è un accorgimento
che non viene più utilizzato, ma che in galleria è molto utile,
perché permette all'automobilista di verificare l'ostacolo con i
fari accesi. A parte queste osservazioni di carattere generale, lo
scopo dell'interpellanza è quello di porre all'attenzione di questa
Assemblea la tematica della sicurezza stradale e quella della
realizzazione delle piste ciclabili. Penso che con alcune regioni
del sud questa sia l'ultima regione in fatto di costruzione di
piste ciclabili; fra l'altro, sono contento che risponda alla mia
interpellanza l'Assessore al turismo, perché mi sembra anche che
questa scelta di non dotare la nostra regione di piste ciclabili
sia anche una scelta "miope" sotto il profilo turistico, in quanto
sappiamo che l'attività sportiva fatta a livello amatoriale può
essere un atout turistico in più, che la nostra regione può offrire
a quanti la visitano. Questo è lo scopo dell'interpellanza, quindi
mi riservo di fare eventuali ulteriori osservazioni in base
all'esito della risposta dell'Assessore.
Presidente
La parola all'Assessore al turismo, sport,
commercio e trasporti, Lavoyer.
Lavoyer (SA)
Premesso che condivido la quasi totalità
delle premesse e dell'illustrazione fatta dall'interpellante, a
parte l'ultimo riferimento sul ruolo della Regione - che, per
quanto andrò a illustrare successivamente, l'interpellante potrà
verificare che non è stato un ruolo marginale - voglio anche
sottolineare che fare le piste ciclabili in Lombardia o in Emilia
Romagna è più semplice che sul territorio regionale, cercherò nel
rispondere ai quesiti di fare il quadro della situazione
attuale.
Per quanto riguarda le piste ciclabili che hanno coinvolto
l'Amministrazione regionale, le iniziative sono quattro: due di
queste, sono iniziative che sono state a suo tempo portate avanti
dalla comunità montana Grand Combin e Monte Rosa, le quali hanno
presentato due progetti relativi alla realizzazione di piste
ciclabili. Tali piste, a seguito delle modificazioni apportate
dalla "45" - legge che, qualora ci fosse stato l'intervento della
Regione, andava a finanziare questi interventi - saranno
interamente finanziate e seguite dalle comunità medesime.
Le piste ciclabili di interesse regionale sono due. La prima, è
la pista ciclabile nell'ambito della Comunità montana Monte
Emilius, il cui progetto è strutturato in due lotti: il primo, è
relativo alla realizzazione di un percorso ciclabile lungo la
fascia della Dora Baltea, la tratta interessata è quella dell'area
sportiva ricreativa di Sarre fino a Pont-Suaz, in Comune di
Charvensod, e per il quale attualmente è in corso di espletamento
la procedura di gara per l'aggiudicazione dei lavori. Per quanto
riguarda il secondo lotto, che interessa gli altri cinque comuni,
la comunità montana ha predisposto la progettazione definitiva che
è stata sottoposta all'esame dei comuni interessati. Avevamo già
avuto occasione di parlare di questo intervento in Consiglio e già
allora avevo illustrato che il progetto interessa tutti i comuni
della comunità; per un accordo con la comunità un lotto veniva
realizzato direttamente dall'Amministrazione regionale ed è quello
per cui si sta procedendo all'appalto, e l'altro, invece, veniva
realizzato direttamente dalla comunità montana. La seconda pista
ciclabile è nell'ambito della Comunità montana Valdigne. Il
progetto interessa i Comuni di La Salle, Morgex, Pré-Saint-Didier e
Courmayeur.
Per questa opera sono in fase di realizzazione i progetti, che
sono sottoposti all'approvazione della comunità montana, dopo di
che sarà cura dell'Amministrazione regionale appaltare i lavori.
Questo è il quadro delle piste ciclabili che interessano la
Regione; per avere un quadro più complessivo, bisognerebbe
verificare la situazione nei vari enti locali: Comune di Aosta o i
comuni più grandi, che hanno fatto interventi, anche se ridotti in
questo settore; per quanto attiene la Regione le piste sono
queste.
Sul secondo quesito, dobbiamo distinguere le strade statali, che
sono di competenza dell'ANAS, da quelle di competenza regionale.
Per quanto attiene le strade di competenza ANAS, si è effettuato,
anche a seguito delle ultime tragiche vicende, un sopralluogo
congiunto Regione-ANAS lo scorso 5 giugno, nel quale sono state
esaminate le problematiche delle gallerie sulla strada statale 26.
L'illuminazione è stata migliorata: l'ANAS si è impegnata ad una
costante manutenzione degli impianti perché, se non sono
sufficientemente e accuratamente seguiti con la manutenzione, gli
stessi creano problemi all'illuminazione.
Per ciò che concerne gli interventi da realizzare nel breve
periodo, relativamente ai reliquati stradali in Comune di Avise,
l'ANAS si è detta disponibile a renderli utilizzabili ai ciclisti
almeno in salita, mentre c'è qualche problema per la discesa. Si
pone anche il problema della galleria "Pierre Taillée" in quanto il
reliquato è soggetto a crolli rocciosi: occorre, in tal caso, un
preventivo intervento di messa in sicurezza preliminare
all'utilizzo del reliquato.
Ad Arvier i reliquati relativi alle gallerie "Mecosse" et "La
Balme" sono stati a suo tempo dismessi dall'ANAS e rimessi in
pristino dal Comune di Arvier, mediante un'opportuna opera di
pulizia; sono stati anche ricostruiti i muretti e le barriere e è
stato risistemato il manto stradale.
Le stradine in questo momento risultano chiuse per il traffico
veicolare normale, lasciando un accesso, che peraltro si sono
impegnati a migliorare; c'è un varco che permette il passaggio
delle biciclette. Il comune si è impegnato a provvedere, ogni
primavera e quando si rende necessario, ad una manutenzione delle
due deviazioni. Per quanto interessa la posizione di specifica
segnaletica, la cosa deve essere affrontata in accordo con il
compartimento ANAS, anche per verificare eventuali soluzioni
riguardanti l'attraversamento della statale 26 per i ciclisti in
discesa.
Relativamente alla viabilità di competenza della Regione, in
aggiunta agli interventi di manutenzione del manto stradale e di
illuminazione ordinaria delle gallerie, ai quali viene prestata una
particolare attenzione, si segnala la generale difficoltà a
reperire tracciati esterni di manufatti esistenti; parliamo delle
gallerie, anche perché, per l'orografia del territorio regionale,
normalmente a fianco delle gallerie c'è sempre, da una parte, il
versante montagnoso e, dall'altra, il torrente, quindi
difficilmente si possono creare dei percorsi alternativi. In ogni
caso, è stato fatto un censimento dei reliquati stradali, sui quali
sono previsti interventi di riqualificazione ambientale e la
possibilità, dove ha un senso, di destinarli a questo tipo di
attività sportiva.
Terzo quesito, oltre agli interventi strutturali che ho
illustrato, alcuni importanti, quali le piste ciclabili e, gli
altri, di messa in pristino dei reliquati, voglio evidenziare che
l'Amministrazione regionale persegue da tempo l'obiettivo di
valorizzare l'attività ciclistica ordinaria mediante la concessione
di contributi in base alla legge n. 3. Questi contributi vengono
dati a favore degli organismi sportivi regionali affiliati alla
Federazione ciclistica nazionale.
Favoriamo inoltre l'effettuazione di manifestazioni,
contribuendo finanziariamente allo svolgimento di gare ciclistiche
anche a livello dilettantistico, di mountain bike e di altre
attività connesse al settore. Nel quadriennio, abbiamo
complessivamente investito 370 mila euro per questo tipo di
attività e manifestazioni.
Presidente
La parola al Consigliere Curtaz.
Curtaz (PVA-cU)
Ringrazio l'Assessore per i dati che ha
voluto fornirmi in risposta all'interpellanza. Risposta che, per
quanto mi riguarda, non ha fornito elementi nuovi, perché ne emerge
un quadro di ritardi e di insufficienze su queste
problematiche.
In sostanza, ad oggi, nella nostra regione, non c'è una pista
ciclabile degna di questo nome, l'iniziativa più prossima è quella
della realizzazione di un primo lotto della pista ciclabile fra
Sarre e Pont-Suaz, di cui si parla da almeno 10-15 anni! Bisogna
comunque prendere atto che ormai questo progetto è in fase
pre-realizzativa, quindi questa la saluteremo probabilmente come la
prima iniziativa importante - in questo senso - nella nostra
regione. Però, il quadro che viene presentato - non mi sembra
neanche il caso di aprire una polemica - oggettivamente è un quadro
sconfortante e, se è vero quello che dice l'Assessore, circa una
maggiore difficoltà nella nostra regione rispetto ad altre regioni
nel realizzare queste piste, è vero relativamente perché, se
prendiamo a riferimento la città dove c'è la più alta densità
ciclistica in Italia, che è Ferrara, mi sembra che le
caratteristiche di una città come Ferrara siano, per certi versi,
abbastanza simili a quelle della città di Aosta, e per dimensioni,
e perché sono entrambe in piano - ci sono maggiori salite e discese
a Genova che ad Aosta, almeno per quanto riguarda la città nella
piana e se escludiamo le frazioni - e quindi ci sarebbero tutte le
possibilità per operare una politica in questo senso.
Fra l'altro non sono neanche le condizioni
meteorologico-ambientali da modificare questa tendenza, perché se
andiamo al nord, dove l'attività ciclistica in città è molto
diffusa, sono certo che le temperature medie sono più basse e la
piovosità è più alta a Copenhagen che ad Aosta. Credo pertanto che
non sia questo l'ostacolo: l'ostacolo è proprio in una cultura
sportiva nel cittadino che è scarsa, e questo è particolarmente
grave quando pensiamo ai molti problemi di parcheggio, fra cui
quelli, per esempio, relativi al parcheggio dell'Ospedale.
Credo che se Aosta fosse servita da piste ciclabili, per coloro
che vengono della periferia di Aosta e dai comuni limitrofi,
sarebbe molto più agevole spostarsi in bici piuttosto che in auto,
con tutti i problemi di intasamento che questo comporta, quindi un
mezzo che sappiamo "salubre", che sappiamo assolutamente non
inquinante e che andrebbe maggiormente incentivato.
Noto - ne prendo atto - che anche a seguito di questi ultimi
gravi incidenti l'attenzione su questo tema è un po' salita; il
pericolo è che, passata l'ondata emotiva, cali l'attenzione sul
problema. Credo quindi che noi abbiamo, come Consiglieri, il dovere
di chiedere al Governo regionale una maggiore attenzione su queste
problematiche e una maggiore incisività nelle scelte che si
andranno a fare nei prossimi mesi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK