Consiglio Regionale della Valle d'Aosta - Oggetto del Consiglio n. 1140 del 12 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1140 del 12 gennaio 2022 - Resoconto
OGGETTO N. 1140/XVI - Interrogazione: "Tempistica per
l'approvazione in Consiglio regionale del nuovo regolamento di
somministrazione di alimenti e bevande".
Bertin (Presidente) -
Punto n. 12. Risponde l'assessore
Jean-Pierre Guichardaz.
Guichardaz J. (FP-PD) -
Se mi permette, collega Baccega,
faccio una piccola premessa, non come giustificazione, ma come
opportuno chiarimento, giusto per dare dei dati.
Nel corso di tutto l'anno 2021, come nel 2020, la struttura
regionale competente in materia di commercio è stata severamente
impegnata ad assicurare la concessione delle varie misure di
ristoro e sostegno finanziario a favore delle imprese turistiche
ricettive, come lei sa bene perché ne abbiamo parlato diverse
volte, e anche delle imprese commerciali e della somministrazione
di alimenti e bevande, parliamo di circa 4 mila imprese, che, come
noto, operano nei comparti economici che più sono stati colpiti
dalle varie misure restrittive volte ad attenuare il diffondersi
del fenomeno pandemico da Covid-19.
Tali significative mansioni aggiuntive sono state portate a
termine con la medesima dotazione organica esistente nel periodo
pre-Covid, assicurando comunque - nonostante le criticità
organizzative derivanti anche dall'adozione strutturale della
modalità di lavoro smart e anche dalle numerose assenze dovute a
quarantenne e a malattie - anche il corretto adempimento delle
competenze ordinariamente attribuite alla struttura. Questo ci
tenevo a dirlo, perché la struttura ha comunque continuato a
lavorare alacremente ed è stata operativa, tanto che nella prima
settimana di dicembre 2021 sono state tempestivamente ultimate
tutte le procedure di concessione delle predette misure di sostegno
e ristoro con la processazione di più di mille domande di
agevolazione.
Torniamo però a noi e alla sua questione specifica: nel corso
del mese di dicembre 2021 e della prima settimana di gennaio 2022,
sono stati presi in esame, relativamente alla bozza di regolamento
di cui trattiamo, i suggerimenti e le considerazioni di
Confcommercio e Adava in merito al disegno di regolamento regionale
sostitutivo del regolamento regionale 2/2007, i quali hanno
comportato poi la necessità di ulteriori confronti con la struttura
competente dell'Assessorato alla sanità, perché le ricordo che
questo regolamento è un regolamento di natura più che altro
sanitaria, perché tratta proprio della somministrazione e dei
requisiti igienico-sanitari relativamente alla somministrazione
degli alimenti; ce ne siamo fatti carico noi anche sapendo del
forte carico di lavoro dell'Assessorato alla sanità, c'è stato
comunque nei mesi di dicembre e gennaio un forte raccordo con
l'Assessorato alla sanità e con il Suel, ci sono state diverse
interlocuzioni e riunioni.
In prevalenza le ultime proposte, in particolare di
Confcommercio, sono state accolte, anzi, sono state ulteriormente
migliorate e redatte in modo da assicurare ancora più flessibilità,
chiarezza e semplicità di applicazione della nuova proposta
regolamentare, credo con ulteriore soddisfazione da parte di chi
rappresenta le categorie produttive.
La redazione del testo definitivo del nuovo regolamento,
compresa la relazione tecnica che è stata chiusa proprio in questi
giorni - abbiamo bozza di regolamento più relazione tecnica chiusa
e scritta - è stata ultimata proprio in questi giorni; tenendo
conto della sua complessità, quindi rispondo alla sua domanda
relativamente ai tempi e di tutti i passaggi obbligatori a cui
dovrà essere sottoposta, questa bozza di regolamento, quindi, come
lei sa: il parere del Dipartimento legislativo, l'adozione da parte
della Giunta dell'atto di proposta al Consiglio regionale e poi
tutti i passaggi nelle Commissioni consiliari competenti,
ragionevolmente - se i tempi sono quelli consueti e non si eccede
su un dibattito troppo lungo ma si trova un accordo anche nelle
Commissioni consiliari competenti - si può ritenere che il testo
potrà approdare nel Consiglio regionale nel mese di marzo. Quindi i
passaggi sono abbastanza brevi: due mesi-due mesi e mezzo al
massimo e il regolamento credo che possa trovare luce.
Presidente -
Per la replica il consigliere Baccega.
Baccega (GM) -
Intanto sottolineo che non è una mia
questione personale, bensì nel nostro ruolo di Consiglieri si viene
sistematicamente coinvolti, anche perché questo regolamento, come
lei sa, ha avuto un percorso piuttosto lungo iniziato nel 2020, poi
interrotto, poi ripreso, ne abbiamo parlato a lungo. Ora sono
passati più di quattordici mesi ed era opportuno rassicurare gli
operatori che vedono, alle difficoltà che a loro si aggiungono in
questo periodo, la necessità di avere nuovi sbocchi e migliorare la
loro competitività soprattutto per cercare d'incrementare, per
quanto possibile nelle categorie, la loro offerta.
È evidente, e lo abbiamo sottolineato più volte negli interventi
che si sono succeduti su questo argomento, che tra la Regione
Autonoma Valle d'Aosta e altre Regioni e soprattutto le vicine
Francia e Svizzera, c'è una differenza di atteggiamento di
comportamento rispetto alla somministrazione di alimenti e bevande
che un poco andava ancora a penalizzare le nostre strutture. La
volta scorsa ci ha detto che secondo lei il regolamento che vedremo
in Commissione non potrà cambiare molte cose, invece oggi mi pare
che ci sia uno sviluppo di tipo diverso e questo ci fa sicuramente
piacere.
Era importante anche la disciplina che si era intrapresa per
l'attività di somministrazione di alimenti e bevande nel servizio
di prima colazione dei bed & breakfast, che sono ancora in
attesa di questo percorso e poi c'era tutta una serie d'interventi
e provvedimenti di semplificazione e di adeguamento che - secondo
il testo di allora, ma suppongo anche nel testo che andremo a
vedere in Commissione - sarà determinante per avere un regolamento
più alla portata delle reali esigenze dei commercianti e dei
somministratori da una parte ma anche da parte degli utenti che
vanno.
Sono lieto che lei ci abbia parlato delle problematiche legate
all'Assessorato, io credo che se lo chiediamo a tutti i suoi
colleghi, le possono dire la stessa cosa: mancano risorse e alcuni
processi sono bloccati. Le misure di sostegno e ristoro che sono
state date ci fa piacere che siano finite e completate. Ho la
sensazione che per alcune categorie bisognerà tornare - e su questo
faremo un approfondimento nei prossimi mesi - a ristorare e
sostenere certe imprese che hanno avuto e hanno tuttora delle
importanti difficoltà. Su questo lavoreremo. La ringrazio per la
risposta.
Presidente -
Sospendiamo brevemente per arieggiare i
locali. Vi invito a non allontanarvi perché riprendiamo tra poco
più di cinque minuti.
La seduta è sospesa dalle ore 11:48 alle ore 12:02.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK