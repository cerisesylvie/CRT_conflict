Consiglio Regionale della Valle d'Aosta - Oggetto del Consiglio n. 2609 del 22 febbraio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2609 del 22 febbraio 2017 - Resoconto
OGGETTO N. 2609/XIV - Dibattito sulla situazione della
società Casino S.p.A..
Rosset (Presidente) -
Chiedo se ci sono interventi e
inviterei chi ha intenzione di prendere la parola ad iscriversi. Ha
chiesto la parola il Consigliere Cognetta; ne ha facoltà.
Cognetta (M5S) -
Comincio io, così magari rompo il
ghiaccio e vediamo di scaldare un po' l'Assemblea. Faccio
riferimento a quanto detto nell'incontro appena svolto con i
sindacati, e più in generale alla situazione del Casinò, senza fare
tutta la strada che ci ha portati fino a qui, perché penso che chi
ci sta ascoltando in questo momento la conosca abbastanza bene.
Vorrei però dire un paio di cose. La prima è che in questo
Consiglio regionale qualcuno ve l'aveva detto che sarebbe andata a
finire così: per la precisione noi, io e il mio collega, ve
l'avevamo detto già dal 2014. Qualcuno oggi è riuscito anche a dire
che siamo tutti quanti consapevoli e colpevoli. Calma, "siete" per
quanto mi riguarda, non "siamo", perché noi abbiamo votato contro,
a cominciare dai famosi 60 milioni che sono stati buttati -
qualcuno ha spiegato bene come e dove - io dico semplicemente in
una stufa, a bruciare. La responsabilità politica di tutto questo,
Presidente Rollandin, è esclusivamente sua. Poi lei in subordine fa
fare le cose all'Assessore Perron e a qualcun altro, ma in realtà
ha gestito tutto lei. È stato magnifico, oggi, quando ha detto che
Sommo ha deciso lui di adottare questa procedura e che lei non ne
sapeva nulla... spettacolare! Lei riesce a raccontare delle
fesserie talmente grandi, ma talmente grandi, che veramente ci si
crede. Voi ci credete, perché il sottoscritto non ci ha mai
creduto. La sua parola è pari a zero, secondo me. Tantissime volte
l'ha disattesa, continua a disattenderla e a dire una cosa per
un'altra.
Adesso siamo qua: i sindacati vogliono i soldi, bisogna dare i
soldi, ma a fronte di che cosa? La legge parla chiaro, e già i 60
milioni non dovevano essere dati in quel modo, perché bisognava poi
sistemare le cose e non sono state sistemate. Anzi, è successo
anche di peggio: abbiamo continuato a fare avanzamenti di carriera,
superminimi a tutto spiano, persone senza né arte né parte che
comandano e fanno tutto; i nomi, qui, in quest'aula, noi li abbiamo
fatti decine di volte. Abbiamo denunciato decine di volte anche il
fatto che i piani di rilancio e i piani
marketing
non
esistevano. Abbiamo denunciato decine di volte tutto quello che
stava succedendo con chiarezza, con fermezza. Abbiamo denunciato
anche la questione dei debiti fuori bilancio, non so se ve la
ricordate. Siamo stati presi in giro con un "volevate fare i
commercialisti, ma chi vi credete di essere?". Questo però è il
risultato, e venite a dire a me che nessuno sapeva nulla? È da tre
anni che vi sto raccontando come andava a finire!
La metà delle persone che sono venute di là a parlare
probabilmente è connivente con questo sistema, perché se conoscesse
le cose realmente non avrebbe fatto certe affermazioni. È anche
colpa dei sindacati, non è soltanto colpa dei politici - non
diciamoci balle, almeno tra di noi - o perlomeno di una parte di
sindacati, perché poi c'è sempre l'ultima ruota del carro che
lavora e alla fine paga, e tutti gli altri raccomandati fanno i
belli, vengono e discutono sul fatto che non si può fare! E magari
coloro che vengono lì a discutere e a difendere i diritti dei
lavoratori sono i parenti di chi dovrebbe essere tagliato. I
valdostani a cui dovremmo dare conto dicono che il Casinò è una
casta di privilegiati. Io non dico questo, io affermo che se
continuiamo a buttare risorse in un pozzo senza fondo e ci
dimentichiamo di tutto quello che invece serve in giro, forse come
politici siamo veramente il nulla. È questo che ho sempre detto io.
Si potevano sistemare le cose per tempo, farle in maniera decente,
da persone molto più esperte di me, ma voi ve ne siete strabattuti
e siamo arrivati a questo punto.
E lei, Presidente, vuole ancora dare la colpa a chi invece fa le
cose con buon senso? Bastava avere i soldi, cos'è questo fatto che
prima volete un piano che sistemi le cose e poi dopo diamo i soldi?
Ma è assurdo, basta dar loro dei soldi! La politica di dare i soldi
- forse il Presidente non se n'è accorto - è finita, gliel'ho già
detto! È finita la politica che diamo i soldi a tutti e chi se ne
frega. I soldi vanno spesi con giudizio, Presidente, vanno spesi
per il benessere di tutti, non solo per una categoria di protetti,
va bene? E lei continua imperterrito su questa strada. La realtà
che qui ci stiamo raccontando e non abbiamo ancora definito è che
lei dovrebbe fare una cosa sola: andarsene a casa. Non ci sono
altre diciotto persone che prendono il suo posto? Andiamo a casa
tutti, Presidente, non è un problema per me! Una volta per tutte ci
si assume le proprie responsabilità, tutti: lei, i sindacati, i
lavoratori stessi che sono stati raccomandati, i valdostani che vi
hanno votato. Tutti si assumono le proprie responsabilità fino in
fondo e pagano per ciò che hanno fatto, anche per girarsi
dall'altra parte. Invece qui ci raccontiamo le balle tra di noi, va
bene Presidente? Io sono un po' stanco, perché ve l'avevo detto, e
non perché mi sono svegliato adesso, no, no, io ve l'avevo detto
già nel 2014, nel 2015 e anche nel 2016, tanto per cambiare! Quindi
al sottoscritto, e al mio collega che adesso non c'è, certe cose
politicamente non ce le potete imputare, neanche per sbaglio! Due o
tre settimane fa - adesso non ricordo con precisione - ero a
Châtillon a spiegare, a chi è venuto, quale sarebbe stato
l'evolversi di questa cosa, gliel'ho detto chiaro. Pochi erano i
presenti, ma c'erano, perché poi si ha persino paura di venire a
sentire la verità, c'è anche questo. E gliel'ho detto che questa
balla dei soldi che arrivavano era finita, che non funziona più
così. No, ma figurati, vedrai che ci pensa "Rolli", non ti
preoccupare... preoccupatevi invece, perché è finita! Vi parla
qualcuno che non è stato raccomandato, ce ne sono pochi forse qua
dentro, e ce ne sono pochi anche fuori... ma poi non è così, in
realtà, perché sono moltissimi quelli che annaspano e non trovano
lavoro.
Non è una vendetta, è giustizia, ma non quella dei tribunali, è
quella della gente comune. È facile stare seduti, trovare le
soluzioni e dire: si fa così anziché cosà. È facile fare
l'imprenditore quando ti arrivano le commesse in automatico, lì sì
che sei bravo! Fallo senza coperture, poi vedi se sei bravo o meno
in Valle d'Aosta; fallo senza amicizie, trovati un lavoro senza
amicizie e poi vedi quanto sei bravo! E ti senti mortificato e ti
senti uno che non conta nulla, quando invece la realtà è un'altra:
la realtà è che non ti vuoi piegare ad un sistema mafioso, questa è
la realtà. Tra l'altro, non è manco mafioso, è la Sacra Corona
Unita: l'avete messa in piedi voi!
Presidente -
Chiederei al collega di mantenere dei toni
più consoni a quella che è l'Assemblea.
... Presidente, sono tre anni e mezzo che mantengo toni adeguati
e lo sto facendo anche adesso.
Presidente -
Li mantenga anche oggi, continui su quella
strada che va bene. Grazie.
... Se vuole mi interrompe.
Presidente -
No, non la interrompo.
... Faccio una piccola parentesi, così ci chiariamo. Fisicamente
forse in questo momento non sono al 100 percento della forma e i
farmaci che sto prendendo ora forse mi stanno facendo uscire un
attimo dal mio sentiero
standard
di incontri e di presenza
all'interno di quest'aula, ma fino adesso non credo che questo
abbia prevaricato o offeso qualcuno.
Detto questo, quindi, attendo con ansia che il Presidente
Rollandin finalmente prenda atto e coscienza della situazione e
faccia esattamente ciò che deve fare: andarsene.
Presidente -
Ha chiesto la parola il Consigliere La
Torre; ne ha facoltà.
La Torre (GM) -
Che triste momento per la nostra Regione,
veramente un triste momento! La Valle d'Aosta in un momento come
questo, dove ci sono mille difficoltà alle porte, dovrebbe essere
un esempio di buon senso, di buon governo, dovrebbe essere
l'esempio di una Regione a Statuto speciale che si deve difendere
poi dalle Regioni a Statuto ordinario, dove in qualche modo
tracciamo un solco di trasparenza, di correttezza, di
partecipazione, di senso di valdostanità, dell'orgoglio di essere
valdostani. Invece ci troviamo ad affrontare dei problemi in un
modo drammatico e - oserei dire - inaudito. Il Casinò ha diritto
sicuramente ad una risposta e i lavoratori del Casinò hanno diritto
ad una risposta, perché non c'è solo un posto di lavoro, c'è anche
la loro dignità; non possono essere sicuramente il Casinò o i suoi
lavoratori che pagano con la loro dignità quello che ormai è
diventato un sistema di governare inaccettabile.
Perché oggi non si riesce a dare una risposta? Oggi non si darà
una risposta perché non c'è più una maggioranza. E perché non c'è
più una maggioranza? Perché quando la politica diventa per qualcuno
un mestiere - e a volte forse ho corso anch'io questo rischio -
quando la politica diventa il centro della tua vita esiste solo
quello, si fa tutto in funzione della politica, non esistono più i
rapporti personali, non esiste più una visione d'insieme, la
politica perde di vista completamente il bene comune e, a quel
punto, diventa tutto personale. Certo, perché se uno alza il dito è
un affronto personale; se uno ha un'idea diversa è un affronto
personale; se uno ha un suggerimento che può essere per il bene di
questa Regione dà fastidio; se uno non è d'accordo se ne deve
uscire: devi andare fuori! Userei dei termini anche duri: ma vai
fuori! È così che abbiamo distrutto anche un concetto di forze
regionaliste e autonomiste, dove in una Regione di 130 mila
abitanti siamo riusciti a dividerci in cinque, sei, sette movimenti
regionalisti autonomisti, senza mai fare un briciolo di
autocritica, senza mai dire se c'è un obiettivo comune di questa
Regione che tutti insieme dobbiamo difendere: l'autonomia. No,
vengono prima le questioni personali! E quante volte io ho detto
che non è sufficiente essere un buon amministratore, ma bisogna
anche avere una visione della propria Regione, perché magari
qualcuno poteva anche diventare uno statista! La scelta non è
quella di fare un passo avanti, la scelta è quella di continuare a
gestire in questo modo così disastroso che oggi ci porta a non
avere più la maggioranza. E ci sono delle responsabilità politiche,
altroché!
Io ho partecipato a parecchi Consigli regionali, ma non ho mai
visto distruggere tutto come in questo Consiglio. I rapporti
personali non ci sono neanche più: distrutti; i rapporti con le
forze politiche: distrutti; i rapporti di fiducia all'interno del
Consiglio: distrutti; i rapporti con i dirigenti della Regione:
distrutti. Persone che non si riesce a capire se danno un parere
perché sono obbligate o se lo danno perché è giusto. Persone che
oggi, quando parlano con noi, ci dicono che si difenderanno; ma da
cosa ci dobbiamo difendere, dalla nostra via di un lavoro che
dovrebbe essere trasparente e corretto? Io mi devo difendere da che
cosa? Dalle scelte che qualcuno decide di fare sulla testa della
gente e sulla nostra testa? Già nell'altro Consiglio ho detto che
non sono un imbecille, e non lo sono i lavoratori del Casinò, che
non si comprano con 15 milioni per tenerli appesi e magari arrivare
alle elezioni del 2018 dicendo loro che facciamo gli elenchi: tu
sei fuori, tu sei dentro. Ma vergogniamoci! Diamo loro la dignità
che si meritano, sono dei padri di famiglia, sono persone che
devono essere rispettate!
Abbiamo distrutto tutto in questa legislatura, è la legislatura
che ha distrutto tutto. Oggi non c'è più una maggioranza e non si
riesce più a ricostruire. Ci sono però delle responsabilità
politiche, così come ci sono le responsabilità amministrative al
Casinò, perché questo percorso non è di ieri. Solo un anno fa,
quando si era messo Scordato, si usciva dal percorso di Frigerio
che aveva sollevato un'infinità di problematiche: ordini del
giorno, questioni... ma gli ordini del giorno non sono rispettati!
Questo Consiglio può prendersi in carico tutti gli ordini del
giorno che vuole, può fare tutte le leggi che vuole - e questo
problema si è posto anche in Ufficio di Presidenza - ma non vengono
rispettati. Noi chiediamo a uno di dimettersi e non si dimette, ci
fa pure causa. Questo Consiglio è delegittimato. Gli ordini del
giorno non sono rispettati. Le leggi? Abbiamo approvato una legge
facendo uno sforzo enorme per cercare di dare un percorso serio,
credibile, trasparente e rispettoso della legge stessa. La legge è
stata approvata venti o trenta giorni fa... ma secondo voi qualcuno
si è preoccupato di applicarla? Che gliene frega delle leggi che
facciamo noi? Il piano non si poteva già fare entro il 31 gennaio?
L'ordine del giorno del Consiglio non aveva stabilito che entro il
31 gennaio ci doveva essere un piano di riorganizzazione? E dov'è,
perché non è stato fatto? Non lo devo fare io, ma chi deve farlo
allora? Se non si capisce chi deve fare che cosa... perché il
Consiglio deve fare l'ordine del giorno, ma poi ci deve essere
qualcuno che lo applica. Ci sono delle responsabilità, e come
possiamo continuare a sfuggire da queste responsabilità? Noi ci
siamo presi anche la responsabilità dei fondi dei gruppi: per anni
il Consiglio regionale ha avvalorato la correttezza della nostra
procedura, quando bastava che ci dicessero il giorno stesso che la
procedura era sbagliata e noi l'avremmo corretta due minuti dopo.
No, per anni siamo andati avanti così, e poi magari eravamo anche
responsabili perché c'era anche la costituzione di parte civile. Io
non me lo dimentico. Qui dobbiamo aprire le questioni perché, se si
distrugge tutto, distruggiamo tutto fino in fondo e poi
ricostruiamo, poiché oggi siamo arrivati a questo!
Si era chiesto di arrivare al 14; siamo arrivati al 14,
Presidente, e adesso? Perché se dobbiamo distruggere tutto
distruggiamo tutto e ricostruiamo tutto, ma non è che lo
ricostruiamo com'era fino adesso, perché com'era fino adesso ha
causato questo disastro! A me non va bene sentirmi accusare da
Cognetta - che rispetto - che noi qui siamo legati a visioni - come
ha detto - pseudo-mafiose; non mi piace, non mi va bene, non lo
accetto, non voglio che questa Regione possa essere accusata di
queste cose! Non voglio leggere sui giornali quello che leggo!
Insomma, un po' di dignità come persone, come valdostani! E la
capacità di dire: lasciamo lavorare anche gli altri, diamo spazio
ai giovani, lo dico per me, ma ben venga che ci dobbiamo togliere
di mezzo e abbiamo il coraggio di lasciar andare avanti anche gli
altri. Senza di noi il mondo va avanti uguale. La presunzione di
essere il centro del mondo, di avere sempre ragione è
inaccettabile! Questi sono i danni, e i lavoratori che oggi sono lì
si chiedono se rientrano nei duecentosessanta... ma chi li fa
questi elenchi, chi mette i nomi dei lavoratori, su che base
vengono messi dentro i nomi dei lavoratori? Simpatici, antipatici,
giovani, vecchi?
Anche Sommo... mi dispiace, io ho una grande stima di Sommo, ma
non si fa così: è venuto tre volte in Commissione, è stato invitato
tre volte a prendere posizioni chiare e ogni volta ha detto che non
faceva niente, tranne poi presentare i 270 - o quanti sono - così,
rimettendo poi però il mandato. Non è che dice ve lo presento e mi
assumo la responsabilità, no, lo presenta e rimette il mandato,
chiaramente lasciando lì dei consulenti. Io non so, ma questo
Frattini è un dipendente del Casinò? È un consulente, quindi
lasciando anche i consulenti, nemmeno i dipendenti, i consulenti!
La fuga dalle responsabilità, la manleva a Scordato: 120 mila euro
e la manleva. Ma chi l'ha autorizzata questa manleva? Io chiedo chi
l'ha autorizzata! A parte che poi voglio vedere se questa manleva
ha un valore; probabilmente ce l'ha, perché l'altro è residente a
Malta così come Frigerio è residente in Svizzera, e non sono
particolari da poco. Sono stati scelti con grande attenzione: uno
residente in Svizzera, l'altro residente a Malta. Io dico: ma un
po' di buon senso, un po' di rispetto per noi stessi! Dove dobbiamo
andare a finire, dove ci dovete portare?
La maggioranza non c'è più, è questa la mia preoccupazione,
perché oggi, non essendoci più la maggioranza, che risposta daremo,
che risposta possiamo dare? Una risposta la potete dare: si prende
la sua responsabilità, porta in Giunta un mutuo... cosa ha detto?
Lei ha le idee chiare, si porta in Giunta un bel mutuo, se lo vota
con la sua Giunta e si prende questa responsabilità. Sarebbe un
gesto finalmente di responsabilità chiara, non sempre mascherando
sul Consiglio e cercando di coinvolgere il Consiglio facendoci
votare e facendoci credere che era una legge quando invece era un
atto deliberativo, facendoci credere quello, mistificando i fatti!
Su questo, poi, andremo a fondo, ma parecchio a fondo. Comunque
anch'io non voglio scaldarmi, vengo da influenze e da situazioni
troppo delicate, però questa roba qui ormai... come si fa? Ma si
può parlare di politica in una situazione come questa? Io devo
venire di là a mettermi d'accordo: facciamo diciotto, no, facciamo
diciassette, poi se tu fai diciotto io ti do un posto da Assessore,
così poi ti sposti; se poi magari al posto mio entra un altro
quell'altro viene lì, allora all'altro gli diamo un altro posto,
così tu sei a posto e siamo tutti a posto. Complimenti! Questa è
una visione che fa onore a questa Regione, questa sì che è la
strada veramente per farci commissariare con tutto quello che sta
succedendo!
Non parliamo poi di Finaosta, possiamo aprire anche tutto il
capitolo sulla Finaosta, possiamo aprire quello sulla CVA, possiamo
aprire quello sull'aeroporto. Possiamo aprirne di capitoli, ne
possiamo aprire tanti e ne apriremo tanti. Ce ne sono da aprire:
ferrovie, bimodali, raccolte di rifiuti, appalti della raccolta dei
rifiuti; ce ne sono da aprire, perché poi quando deve andare tutto
male allora mandiamo tutto a quel paese. Poi le palle si vedono
quando si devono tirare fuori, perché c'è chi le ha e chi non le ha
(quando volete vedere le mie ve le faccio vedere, tanto per essere
chiaro).
Oggi la preoccupazione è grande e a me dispiace, parlando di
lavoratori, perché si è fatto carne di porco del Casinò, mentre
invece il Casinò era veramente una grande ricchezza per questa
Regione. Proprio perché è una grande ricchezza ci deve essere una
discussione vera, sincera, corretta e, proprio perché è una grande
ricchezza, questi posti di lavoro devono in qualche modo essere
tutelati. Oggi devono essere bloccate queste richieste sui 270
posti, perché sono inverosimili, sono calate come una mossa di
ricatto, come una pressione indebita nei confronti dei lavoratori,
cercando di metterli uno contro l'altro (chi resta contro chi deve
andare via) e di metterli contro la politica (questo è buono,
questo non è buono; questo è cattivo, quello non è cattivo).
Io credo che qui la politica debba veramente guardarsi negli
occhi e cominciare a ragionare seriamente su come può e su come
deve cambiare. Il dramma però è che non c'è più spazio per fare
questo ragionamento, il cambiamento deve avvenire subito, perché se
non avviene subito non c'è nessun futuro per questa Regione. Già
quello che sta succedendo oggi è l'ultimo atto, è l'ultimo
capitolo, Presidente. Lei mi aveva chiesto di arrivare al 14 e io
le ho detto: arriveremo al 14. Al 14 siamo arrivati, adesso siamo
arrivati all'ultimo capitolo.
Presidente -
Ci sono altre richieste di intervento?
Qualcuno chiede la parola? Per cortesia, lo chiedo un'ultima volta:
non ci sono altre richieste? La melina esiste nel calcio... per
cortesia, siate responsabili! Non ci sono richieste di intervento?
Poi non vi lamentate, perché se chiudo la discussione vedo già che
cosa può succedere. Capisco la riflessione e l'attesa, ma c'è un
limite.
Ha chiesto la parola il Consigliere Fabbri; ne ha facoltà.
Chiedo di iscriversi a chi ha intenzione di prendere la parola.
Fabbri (UVP) -
La lentezza con cui è stata richiesta la
parola è perché questi interventi - almeno per me personalmente, ma
credo anche per altri - sono stati estremamente scioccanti, hanno
coinvolto tutta l'Assemblea, perché hanno riassunto nella loro
enfasi e nella loro profondità ciò che si sta verificando in questa
Assemblea. Mi sembra che siamo arrivati ad un momento veramente
cruciale, un momento in cui ognuno deve prendere la propria
responsabilità e deve affrontare questo tema come è nella sua
giusta importanza, tema che è anche emblematico di una situazione
generale.
Secondo noi la ragione vuole che chi ha gestito finora una
politica basata sul ripiano, sul conto a fine riga del
finanziamento pubblico e che è sempre stata perdente ma che si è
sostenuta sul benessere regionale, riconosca che questa politica è
ormai al capolinea. Chi l'ha attuata in questi anni deve prenderne
coscienza e deve trarne le conseguenze.
È vero, in tutti questi anni ci sono state tantissime
contestazioni - lo ricordava prima il collega Cognetta - su come
veniva gestita questa nostra Casa da gioco. La II Commissione, di
cui sono onorato di aver fatto parte, ha messo in atto quella che
abbiamo chiamato "operazione fierezza": un'operazione che ha
portato veramente a rendersi conto di com'era la situazione e di
com'era stata gestita negli anni. Nessuno ha preso in
considerazione queste grida d'allarme e questi inviti che venivano
dal profondo lavoro svolto dalla Commissione e da tutto il
Consiglio. Ci siamo di nuovo lasciati sedurre - e mi ci metto
anch'io - dal "pifferaio magico" che ci conduceva verso il baratro.
Questa politica del pifferaio magico che ci ha condotto verso il
baratro non riguarda solo il Casinò della Valle, ma - come ha detto
il collega La Torre - ha riguardato tantissimi
dossier
che
adesso stanno venendo in evidenza. È ora dunque di affrontare tutti
questi problemi che sono così tragicamente attuali.
Ultimo colpo di coda di questa politica, a mio avviso abbastanza
dissennata, anzi dissennata, è stata questa presentazione delle
liste di proscrizione che abbiamo visto in questi giorni: una cosa
orribile! Avevamo avuto tutto il tempo per affrontare con
coscienza, con lealtà e con correttezza questo tipo di problema.
Abbiamo fatto e abbiamo attuato la politica dello struzzo, la
politica dell'ultimo momento. Non ci sono parole per descrivere
questa distorsione e dispersione di valori materiali e immateriali:
materiali nelle nostre strutture, immateriali nella nostra società,
perché questa è una ferita profonda, una ferita che il popolo
valdostano avrà a lungo nella propria coscienza e ci metterà molto
tempo per rimarginare. Dicevo che purtroppo è un capitolo
emblematico di quella che è stata la gestione della politica,
attraverso dei meccanismi che sono fra loro collegati come una
ragnatela, che esulano forse da quest'aula e da questa politica
consiliare, ma è una ragnatela che ha intrecciato tutta la società
e che l'ha impoverita profondamente. È ora di cambiare questo modo
di affrontare il problema per poter dare veramente una speranza di
rinascita per noi tutti.
Presidente -
Ha chiesto la parola il Consigliere
Guichardaz; ne ha facoltà.
Guichardaz (PD-SIN.VDA) -
Oggi pare che il
dossier
Casinò sia stato gestito in solitudine da qualcuno, come si legge
sui comunicati stampa di questi ultimi giorni, comunicati che,
malgrado io non sia un fine lettore di sfumature, sembrano più un
tentativo per uscire dall'angolo da parte di qualcuno che
l'espressione di un progetto e di una qualche soluzione.
Per quanto io non sia tifoso di nessuno, anzi di "qualcuno" in
questo caso, posso dire tranquillamente che questo dossier ha visto
troppe mani indaffarate a gestirlo, direi anche a pasticciarlo. Sin
dall'inizio è stato oggetto di approssimazione, di tentativi di
colpi di mano. Vorrei ricordare che nella prima versione della
legge di bilancio si era buttato lì un finanziamento di 48 milioni
di euro, diciamo per nulla preannunciati e contrattati - questo lo
devo dire anche al Presidente - perlomeno con noi della
maggioranza: 28 milioni di euro presentati come una sorta di
ristoro per costi sostenuti e altri 20 per chiudere un mutuo
pregresso. Facemmo rilevare pubblicamente, alcuni di noi della
maggioranza, la mancanza di metodo e di condivisione, e da lì
cominciammo un processo di approfondimento che quasi portò
all'amministrazione provvisoria. Ricordate che l'approvazione del
bilancio slittò di diverse settimane proprio a causa dell'articolo
19 relativo al finanziamento sulla Casa da gioco. Fin lì, bene:
credo che richiedere chiarezza sui conti e sulle poste di bilancio
fosse doveroso e necessario per fare delle valutazioni al fine di
poter esprimere eventualmente un voto consapevole.
Non ricordo poi più con quale colpo di mano fu delegata la II
Commissione ad approfondire il dossier Casinò. Mi sono un po'
perso, credo fosse una risoluzione che alla fine devo aver votato
anch'io all'interno di questo bailamme. Non fu chiesta una
Commissione d'inchiesta, contrariamente a quella sulle turbine
cinesi di CVA, ma i colleghi proponenti vollero proprio che fosse
la Commissione del collega La Torre ad occuparsi del delicato
dossier. Chi ci sta ascoltando tenga conto che il Casinò è di
competenza della IV Commissione, non della II. Dico i colleghi
proponenti, perché di questo che io definii una sorta di "colpo di
mano" molti si fecero vanto anche qui, in aula, compreso il collega
Cognetta. Si disse che la II Commissione avrebbe in qualche modo
preso in mano la situazione e, fatti i dovuti approfondimenti,
avrebbe infine partorito una soluzione. Fu interessante da parte
mia ascoltare le testimonianze degli ex
manager
del Casinò
di Saint-Vincent: per quello che mi riguarda confermarono ciò che
tutti sanno, cioè che una certa politica al Casinò l'ha sempre
fatta da padrona. Devo dire - e questo lo devo riferire qui, in
aula - che quando dissi in Commissione che questo aspetto si
sarebbe dovuto approfondire, anche per risalire alle responsabilità
dei singoli amministratori, mi fu detto che bisogna pensare al
futuro e che era inutile rivangare il passato. Comunque questo
approfondimento, fatto anche durante le vacanze natalizie, avrebbe
dovuto portare nelle intenzioni ad una relazione risolutiva. Oggi
mi piacerebbe che qualcuno di quella Commissione ci spiegasse come
avrebbe potuto risolvere l'annoso problema del Casinò. Lo dico da
esterno della Commissione che ha partecipato comunque a tutti i
lavori, riconoscendo anche l'impegno dei commissari che la
scrissero: quella relazione non mi pare proponesse soluzioni così
efficaci; anzi, mi permetto di dire che conteneva una serie di
ovvietà che probabilmente avrebbero potuto essere scritte senza
bisogno di prendersi tutto quel tempo.
Non la voglio fare lunga. La mia sensazione, colleghi, è che
questo delicatissimo
affaire
sia stato gestito non come un
problema da risolvere, ma come uno strumento da usare politicamente
per altri fini. Lo dico senza paura di smentite, collega La Torre,
anche perché in beata solitudine andiamo a dire da più di due mesi
che, a furia di rinviare, di approfondire, di scavare - ed è stato
pure scritto - alla fine si è perso del tempo prezioso che
rischiamo di non recuperare più. Se mai riusciremo a chiudere
questa vertenza, auspico che si riprenderà con calma il filo del
discorso per capire una volta per tutte perché una certa politica
ha pervaso il Casinò in modo così importante e francamente - l'ha
detto il collega - così poco produttivo. E non scaviamo solo negli
ultimi anni, scaviamo negli ultimi trenta o quarant'anni.
Ora siamo qui forse alla resa dei conti, con una casa da gioco
sofferente a causa di un mondo che cambia, di una crisi economica e
di consumi conclamata, anche a causa dell'incapacità della politica
- io non voglio scaricare le responsabilità - di assumersi fino in
fondo queste responsabilità. Siamo qua con un Casinò che, ancora
una volta, scatena nella politica pulsioni che vanno oltre la
semplice ricerca di una soluzione. Noi abbiamo cercato di dare il
nostro contributo di idee e di proposte fuori dalla schermaglia di
chi pensa di essere il portatore di un primato, se lo possiamo
chiamare così, sul Casinò. Abbiamo cercato di dire, nel nostro
piccolo, che il tempo stringeva e che questa non è una partita a
carte in cui uno vince e qualcuno perde; qua si perde tutti,
colleghi! L'ho detto anche nella riunione con i sindacati: se non
smettiamo di fare strategie e tattica politica... ma cosa sono
questi comunicati su chi bara e su chi non bara? Cos'è questo
entrare e uscire dalla partita a seconda dell'aria che tira? Solo
due giorni fa quel "qualcuno" ha dichiarato in riunione che si
sarebbe fatto da parte, mentre oggi leggiamo che sarà questo
"qualcuno" a trovare una soluzione, a dare una svolta alla
governance
. Tiriamo fuori queste soluzioni, questi nomi,
evitiamo però di usare la politica, il nostro potere per farci e
fare del male, per tirare su qualche applauso, che in questo caso
tra l'altro neanche arriva. Qua o si esce tutti insieme da questa
partita, come d'altronde si è voluto fare con la II Commissione - e
c'erano tutti, maggioranza e minoranza, con le varie iniziative
dell'opposizione di maggioranza e minoranza - altrimenti perdiamo
tutti: noi, i lavoratori, il Casinò, il territorio, l'intera Valle
d'Aosta. Perdere qui vuol dire uccidere una storia, disperdere
colpevolmente un immenso patrimonio di competenze, ma anche
economico e di indotto. Se vogliamo mettere in sicurezza la Casa da
gioco in prospettiva di quel benedetto percorso di gestione
privata, a cominciare dal Billia, quell'intendimento che campeggia
tra i primi punti del nostro programma di legislatura dell'ultima
maggioranza, tiriamoci su le maniche e assumiamoci la
responsabilità di fare degli atti politici e non solo delle
accuse.
Qui lo voglio dire: la politica, quantomeno noi, io - parlo per
conto mio - persona prestata alla politica, che quindi è qui di
passaggio e crede di fare le cose con coscienza e onestà, fino a
prova contraria come faccio ad operare serenamente se non sono mai
svelati i confini della liceità? Girano tra queste mura strani
avvertimenti su possibili azioni, di non so quale magistratura,
sulla precedente ricapitalizzazione dei 60 milioni della Casa da
gioco. Per la cronaca noi eravamo all'opposizione, quindi non la
votammo, ma io penso che non cambi nulla, perché quando si parla di
interrogare qualcuno si interroga la politica tutta. Non so se
questa cosa è leggenda o verità, di sicuro non contribuisce a
creare un clima sereno volto alla soluzione della vertenza.
Qual è, colleghi, lo spazio di azione di un legislatore? Un
amministratore - chiedo - può affrontare una partita come questa,
con una spada di Damocle perennemente sulla testa, con la paura di
fare qualcosa sulla quale poi dovrà fare un passo indietro e che
magari dovrà scontare per il resto dei suoi giorni? Io non credo,
quantomeno in questa fase, che le decisioni che la politica
dovrebbe assumere siano finalizzate a creare un danno erariale,
anzi, il contrario, ad evitarlo. Lasciare per l'incertezza
dell'interpretazione delle norme che le cose vadano alla deriva è
forse il peggiore degli atteggiamenti, ma muoversi a rischio di non
fare il giusto, con il pericolo che i propri atti siano vanificati
da una qualche azione giudiziaria, che siano illegittimi, diventa
un dilemma a volte addirittura irreversibile. Allora qua lo dico:
ben vengano i pareri
pro veritate
da chiunque provenienti,
di parte o non di parte; ben venga il coinvolgimento di tutti i
soggetti che un domani potrebbero contestare un comportamento
illecito; ci dicano, o quantomeno proviamo a chiedere - poi non è
detto che ci rispondano - entro quali spazi ci si può muovere per
tamponare, per mettere in sicurezza il Casinò nell'alveo delle
regole, perché qua, se si fa se ne esce male, se non si fa se ne
esce peggio, colleghi.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Il collega Guichardaz mi ha dato la
possibilità innanzitutto di calmarmi, ha detto cose veramente molto
importanti, e poi di farmi fare dei ragionamenti, perché poi uno
quando ascolta gli altri - almeno io - tende a ragionare.
Se non ricordo male, quando siete passati in maggioranza lo
avete fatto spinti dal fatto che finalmente c'era un cambio di
Amministratore al Casinò. L'avete sbandierato ai quattro venti, è
giusto quello che sto dicendo? Visto il risultato, forse era meglio
se restavate all'opposizione (detto tra di noi, così,
en
passant
). Visto quello che sta accadendo, questo è il primo
"risultato enorme" che avete raggiunto. Per non parlare dei 60
milioni che non avete votato: adesso il Presidente magari tira
fuori una magnifica delibera, avete anche un esponente in Giunta,
la votate e così siamo tutti tranquilli. Voi ve la votate, noi che
siamo qui non vogliamo votarla, quindi voi fate vedere la vostra
"enorme responsabilità" nel gestire questo
dossier
.
Per quanto riguarda invece la questione della II o della IV
Commissione, lei forse non ricorda; ho notato che a volte è poco
attento, ma non per colpa sua, perché è pieno di cose da fare, come
me, e quindi ogni tanto le sfugge qualche dettaglio. È stata
incardinata sulla II Commissione - cosa che, se non sbaglio, ha
votato anche lei - perché si parlava di bilancio ed è stato uno
strascico del bilancio: è questo il motivo. Come lei ha ricordato,
non è stato detto manco a lei perché venivano messi 48 milioni
all'interno della finanziaria, pur se lei fa parte della
maggioranza. Consideri quanto è considerato: praticamente niente!
Però è bravissimo a parlare, io devo dire che lei è veramente molto
bravo: chiederò poi agli uscieri, ogni volta che finisce il
discorso, di pulire la bava che c'è a terra...
(lamentele e disappunti in aula)
Presidente -
Per favore, vi chiedo per cortesia di
rimanere sull'argomento senza scendere a specifiche...
... Non ho detto nulla, era per sistemare la questione... no,
c'è la
moquette
, mi scusi, ho sbagliato.
Che cosa succede a questo punto? Succede che lei riesce in
qualche modo a far sembrare che il lavoro che facciamo debba essere
un lavoro collegiale, ma quello che dice lei, perché quello che
viene fatto da qualcun altro è un lavoro comunque sbagliato. Le
soluzioni che sono state date - l'ha detto anche il Presidente
Rollandin nella riunione di prima, ed è questa la cosa divertente -
sono state controllate e scelte per operare poi successivamente a
favore della Casino. Invece pare che abbiamo fatto cose
assolutamente inutili. Ma se volessimo guardare all'utilità e
all'inutilità, sa che elenco abbiamo noi, Consigliere? Vogliamo
parlare delle cose che sono state proposte e che non servono a
nulla? Vogliamo parlare delle leggi che sono state portate
avanti?
Consigliere Guichardaz, lei sta cercando di occuparsi di una
cosa dando delle difese a questa cosa che è indifendibile. Vede,
Consigliere Guichardaz, se lei avesse l'onestà intellettuale di
dire fino in fondo com'è la situazione non farebbe certe
affermazioni. Uno cerca di portare in quest'aula del buon senso -
che ormai è finito, direi - e, nonostante questo, il suo Assessore
di riferimento potrebbe tranquillamente aiutare a votare un
provvedimento e poi magari dimettersi dalla carica di Assessore,
come hanno fatto - ci tengo a dirlo - altri colleghi con problemi
del tutto analoghi. Vede, Consigliere, io non devo giudicare perché
non siamo qui per giudicare, però mi faccia fare un ragionamento
finale: da qui si esce tutti insieme? Non si esce affatto tutti
insieme, perché siete voi che dovete trovare la soluzione, siete
voi della maggioranza, siete voi che governate! Che vuol dire "si
deve uscire tutti insieme"? Io mi devo prendere la responsabilità
di una scelta che non voglio fare perché è tecnicamente sbagliata e
soprattutto perché colpisce tutti coloro che non vengono
giustificati da questa scelta? E perché dovrei farlo? Non si
capisce... perché è una mia responsabilità politica, di che cosa
non si sa bene, però! Ma di cosa sta parlando? Prendete le vostre
decisioni, portatele avanti come avete sempre fatto, e così, voi
che governate, ci risolverete il problema come avete risolto i
problemi dei valdostani fino ad oggi!
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Faccio prima due considerazioni di
natura politica e poi ne faccio qualcuna sulla Casa da gioco.
Oggi è un po' l'epilogo di quanto si discute e si affronta in
quest'aula da troppi anni. Noi, gruppo di ALPE, siamo nati per
combattere questo sistema. Peccato che alla fine arrivi quasi
precipitando - come dicevo prima - con troppi danni, troppo tempo,
e tutto questo sarà sicuramente difficilissimo da recuperare. Non
siamo però ancora al capolinea. Noi siamo molto amareggiati, lo
diciamo sinceramente e con forza: amareggiati soprattutto per i
troppi errori messi in campo volutamente in questi anni. Pensiamo
che il "
dossier
Casa da gioco" sia uno degli emblemi di
questi principali danni alla collettività valdostana. Troppe le
bugie raccontate ai valdostani, non a noi; troppe le cose omesse in
questi anni; troppe le cose mai affrontate e lasciate andare.
Capite che, in una società in cui c'è un padrone indiscusso quasi
come fosse un'azienda di natura privatistica, in cui la proprietà è
in capo ad un'unica persona, le cose sono state volutamente
lasciate andare, e non parliamo di queste ultime settimane o di
questi ultimi mesi, ma di questi ultimi anni, questo sì.
Pochi minuti fa abbiamo terminato la riunione della Conferenza
dei Capigruppo con i responsabili dei lavoratori della Casa da
gioco. Non mi sembrava corretto nei loro confronti, e soprattutto
nei confronti dei valdostani, fare un comizio o portare la
posizione di ALPE in quell'aula. Ci sembra invece corretto portare
la posizione del nostro gruppo nell'aula di questo Consiglio
regionale per dare una possibilità ai lavoratori che sono stati
presi in giro, che sono tanti, tranne quelli che hanno fatto parte
del "cerchio magico" e che non sono stati presi in giro, perché
quelli del cerchio magico in questi anni hanno avuto veramente
grandi opportunità economiche e di carriera; oltretutto erano
decorati, hanno avuto in questi anni veramente delle stellette
importanti. Se non facevi parte del cerchio magico venivi messo da
parte, non ti toccavano lo stipendio in rialzo e venivi comunque
accantonato. Cose che si sanno, e penso che dobbiamo dirle
tranquillamente.
C'è poi un fatto troppo importante che, dal nostro punto di
vista, i valdostani devono sapere: fino ad ottobre 2016 sembrava
che il "problema Casinò" non esistesse. Da troppi anni, studiando i
bilanci, decifrandoli, facendoci anche aiutare, cercavamo di
denunciare che forse c'era qualcosa che non stava andando nella
direzione giusta. Sembravamo degli alieni in questo Consiglio
regionale! Parlate con l'altissima percentuale di lavoratori oggi
qua presenti: non ce n'è uno che vi dica che i soldi spesi dal 2011
al 2013 sono stati spesi bene, sono stati utili, e soprattutto che
il risultato portato a casa ha fatto sì che negli anni successivi
avrebbe comunque aumentato gli introiti, non c'è un dipendente!
Noi ci chiediamo allora, e soprattutto cerchiamo di spiegarlo ai
valdostani: chi ha autorizzato tutti questi lavori, tutte queste
risorse pubbliche che ammontano - lasciamo da parte quanto è stato
detto più volte in quest'aula - ai famosi 103 milioni di euro? Ma
voi conoscete un'azienda in Italia, in Europa o nel mondo che, dopo
una ristrutturazione pesantissima di 103 milioni di euro, tre anni
dopo il termine dei lavori, ha perso quote di mercato e i cui
introiti lordi sono diminuiti? L'ultima decade è di due giorni fa,
è la quinta: siamo sotto di 2 milioni di euro rispetto ad un anno
disastroso, il 2016. Spiegatemi chi è il genio della lampada,
spiegateci Governo regionale chi ha gestito tutto questo! Come
pensate che questo Consiglio - quantomeno da parte del nostro
gruppo - possa metter mano al portafoglio pubblico per pagare
errori e soprattutto ristrutturazioni sbagliate ed inutili, quando
non c'è un dipendente o un lavoratore che ci dica che i lavori
siano stati utili e fatti bene, ma che sicuramente si poteva fare
diversamente con tantissimi soldi in meno?
Qui arriviamo al dato politico. Il collega Perron, nell'ottobre
2016, su una nostra mozione ci disse: nessuna ricapitalizzazione.
Nell'ottobre 2016 il Governo regionale ci scarica il documento
principale (Defr), e questo Esecutivo non scrive mezza parola sul
disastro della Casa da gioco e sulla necessità di mettere dei soldi
pubblici, perché altrimenti bisognerebbe dare gambe e corso ad una
procedura di licenziamento collettivo, quella che è stata
depositata ieri. Nel dibattito della finanziaria, senza se e senza
ma, si dice che bisogna mettere mano al portafoglio pubblico di
tutti i valdostani perché la situazione è drammatica. Fino a
novembre 2016 il Casinò stava andando molto bene, i nuovi
manager
stavano dando ottimi risultati, l'andamento era
tranquillo e praticamente non c'era bisogno di nulla. Queste sono
le due frasi inserite nel Defr che il Governo regionale ha
scaricato nel mese di ottobre: "Il Casinò di Saint-Vincent, uno dei
quattro presenti in Italia, svolge un ruolo trainante per la
promozione del turismo rivestendo una considerevole importanza per
l'economia locale di Saint-Vincent e di tutta la Regione. La
società ha l'obiettivo prioritario di assicurare una gestione
sempre più efficace ed efficiente, improntata al recupero della
redditività, con azioni mirate al rilancio commerciale e al
conseguente incremento degli introiti di gioco, associato ad una
continua razionalizzazione dei costi". Questo è quanto è stato
scaricato dal Governo regionale nel mese di ottobre 2016, tre mesi
fa - penso che i lavoratori lo sappiano molto bene - questo è
quanto la politica ha saputo fare.
Dopo un mese, su nostra proposta, durante il dibattito della
finanziaria abbiamo suggerito di fare qualcosa perché la situazione
stava sfuggendo di mano e probabilmente qualcuno ci stava giocando.
La colpa ricadrà su una parte della maggioranza che ha preso le
distanze, e anche sulla minoranza, anche sull'opposizione che in
questi anni ha cercato di spiegare ai valdostani che li stavano
prendendo in giro. I conti non sono quelli! Il cerchio magico sta
facendo dei casini, sta mettendo in campo riorganizzazioni che
fanno paura e costano più di prima. La sintesi finale è che,
nonostante l'investimento messo in campo, i risultati sono pessimi:
dal 2013 al 2016 vi sono 100 milioni di euro di perdita di
esercizio!
Poi ci troviamo la mozione presentata il 15 dicembre. Se ci sono
ancora dei ruoli - perché probabilmente oggi siamo all'epilogo, la
maggioranza, il Governo regionale non ha più i numeri per sostenere
non solo le leggi, ma neanche i propri ruoli - questo Consiglio
approva un ordine del giorno su nostra proposta all'unanimità:
entro il 31 gennaio 2017 il Governo regionale deve fare questo,
quello e quell'altro prima di mettere mano al portafoglio dei
valdostani e per evitare procedure di licenziamento. Dobbiamo dire
queste due cose. Ciononostante nella Casa da gioco tutto andava
avanti normalmente; il cerchio magico continuava a fare il cerchio
magico, gli aumenti di carriera continuavano ad essere fatti
tranquillamente nel mese di dicembre, e in questi mesi si è assunto
del nuovo personale. Capite che è drammatica la situazione?
Nonostante tutto questo la colpa adesso è del Consiglio regionale,
sebbene vi sia un impegno assunto da tutto il Consiglio
regionale.
Il Governo cosa ha fatto in questi due mesi e mezzo? Nulla, se
non cercare di forzare per far arrivare qualche milione di euro
alla Casa da gioco senza alcuna prospettiva. Oggi un rappresentante
dei sindacati ci ha chiesto una cosa molto semplice: dateci questi
soldi. Innanzitutto sono soldi della collettività. Ma ci sarà un
responsabile politico di tutto questo e anche dei complici
principali? Perché da sola una persona non può fare tutto questo.
Io sono convinto che ci siano dei complici dal punto di vista
politico che hanno dei nomi e dei cognomi. Ogni tanto in politica
essere complici vuol anche dire stare zitti, come in tutte le
occasioni, anche a stare zitto uno diventa complice, perché se sa
le cose alza il ditino e dice: io non ci sto! Altrimenti c'è una
seconda opzione che mi hanno insegnato a casa: prendere le
distanze. Io non ci sto perché quella cosa non mi quadra, perché mi
dite di tagliare e dall'altra parte stanno facendo danni, mi dite
che dobbiamo mettere mano al portafoglio e dall'altra parte invece
le cose che mi state dicendo non sono corrette. Le bugie hanno le
gambe corte.
In questi dieci anni il gruppo ALPE non l'hanno preso per il
naso, tant'è vero che eravamo presi abbastanza in giro in questo
Consiglio nella passata legislatura, quasi come degli zimbelli nel
momento in cui, nel 2011/2012, avevamo iniziato a chiedere al
Consiglio se stesse verificando gli andamenti, se stesse
monitorando il margine operativo lordo, che è il dato più semplice
e più facile da analizzare in una società. Di tutto questo
indubbiamente noi siamo stati derisi volutamente, non solo
politicamente, ma anche dal punto di vista professionale, come a
dire: la cosa è più complessa e ve la spiegheremo nelle dovute
sedi.
Oggi siamo invece qui ad affrontare il dossier Casinò. Un
Consiglio responsabile, al di là della maggioranza e
dell'opposizione, non può approvare un impegno di spesa senza avere
alcun tipo di prospettiva e di certezza del rilancio della società
di nostra proprietà. Una cosa però può e deve farla subito:
sospendere immediatamente l'apertura ufficiale della procedura n.
223/1991 (licenziamento collettivo), che è quello che abbiamo
presentato con una risoluzione. Poi c'è anche un secondo passaggio,
ma prima chiediamo al Presidente della Regione di sospendere
immediatamente l'apertura ufficiale della procedura n. 223, perché,
conoscendo l'avvocato Sommo, dubito che lo stesso abbia dato corso
alla procedura senza una copertura politica; anzi, ne sono certo,
mi assumo completamente la responsabilità di quello che dico:
l'avvocato Sommo non avrebbe mai messo in campo una procedura per
licenziare più di duecento persone senza la proprietà. Alcuni
sindacalisti ci hanno ricordato molto bene che "la proprietà" è il
Presidente della Regione, ma in tutte le Regioni parlamentari non
funziona così, perché per adesso in Valle d'Aosta - anche se poi le
leggi non vengono sovente applicate, vedi le partecipate - chi
legifera è il Consiglio regionale, non è il Presidente della
Regione. Il Presidente della Regione è uno dei trentacinque
Consiglieri all'interno di quest'aula, solo per informazione. Io
penso che questo sia il punto centrale di questo dibattito.
Ascolteremo come gruppo ALPE le repliche di questo Governo
regionale su questo tema troppo importante, che però è l'emblema
della fine di un sistema; è l'emblema di chi ha voluto nascondere
comunque i conti, di chi ha voluto comunque omettere certe
posizioni, di chi non ha voluto comunque affrontare certi temi,
tipo questo, quattro anni fa, al termine dei lavori. Al termine dei
lavori si poteva fare il punto della situazione, si tirava una
linea dicendo: questi sono gli investimenti fatti e, se non
mettiamo mano al portafoglio, se non andiamo a rivedere i costi, se
non andiamo ad incrementare gli introiti lordi, sappiate che ogni
sei mesi saremo qui in Consiglio a chiedere dei soldi pubblici a
tutta la collettività, a tutti i valdostani. Sono queste le cose
che non possiamo più permettere a questo Consiglio, perché poi
tutto questo ricadrà su tutta la collettività, sui valdostani. Se
le cose vanno male ad un certo punto bisogna avere la forza e la
capacità di fermarsi, di chiudere un'era - una brutta epoca, una
brutta storia con troppi danni - e di aprirne una nuova.
Termino rileggendo l'impegno che abbiamo presentato oggi al
Consiglio regionale, perché è troppo importante. Come gruppo ALPE
abbiamo cercato di portare il nostro contributo avendo un ruolo di
opposizione che sovente ha cercato di portare anche soluzioni a
temi grandi, medi o piccoli, e pertanto vorrei rileggerlo: "Il
Consiglio regionale chiede al Presidente della Regione, che è in
possesso delle deleghe sulla Casa da gioco, di operare per
sospendere immediatamente l'apertura ufficiale della procedura n.
223 del 1991 di licenziamento collettivo - discussa questa mattina
con i sindacati - prima di procedere a rimettere il proprio
incarico". Noi pensiamo che questa sia la sintesi, la fine di un
sistema, la fine di troppi dossier che volutamente qualcuno ha
deciso di lasciar andare fino in fondo per poi cercare di passare
come il salvatore della patria. In questo caso la situazione è
drammatica, fa male, tocca la pelle delle persone, tocca il
portafoglio di 130 mila abitanti che abitano in Valle d'Aosta.
Presidente -
Considerato che non ci sono altri
Consiglieri iscritti, possiamo sospendere i lavori mattutini. I
lavori riprenderanno alle 15:30.
---
La seduta termina alle ore 13:01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK