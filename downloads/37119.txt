Consiglio Regionale della Valle d'Aosta - Oggetto del Consiglio n. 990 del 27 gennaio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 990 del 27 gennaio 2015 - Resoconto
OGGETTO N. 990/XIV - Interpellanza: "Problematiche relative
alla presentazione dei progetti da realizzare nell'ambito del
"piano giovani"".
Presidente
- Per l'illustrazione, la parola al
Consigliere Viérin.
Viérin L. (UVP)
- Merci Monsieur le Président.
Quest'iniziativa nasce per una vicenda che è stata portata
all'attenzione dai media. Allora le chiediamo, Assessore Marquis,
visto che abbiamo letto sui siti e sui giornali di un grido di
allarme lanciato dagli enti di formazione accreditati, da tutti gli
enti di formazione accreditati in Valle d'Aosta sulla questione del
piano giovani, undici enti valdostani, che attraverso una lettera
hanno scritto a lei e al Presidente della Regione in merito ad un
bando che è stato approvato in Giunta e pubblicato il 13 dicembre
per un investimento di circa 4 milioni e mezzo di euro. È un bando
molto importante, perché è il bando che riguarda - e ne parliamo
spesso - tutto quello che concerne i giovani, quindi azioni di
contrasto alla disoccupazione giovanile, formazione dei giovani
15-29 anni, quindi le questioni anche di alternanza
scuola-formazione per un settore, quello degli enti di formazione,
che è un settore cruciale, chiaramente è in una società in
evoluzione un quadro che cambia rispetto alle esigenze della
società in evoluzione, ma che è un punto di riferimento della
nostra Regione, lo abbiamo ricordato spesso in quest'aula.
Allora, questa lettera viene inviata chiedendo due cose: il
rinvio del bando, cosa che poi è stata da voi recepita attraverso
la delibera che rimanda la questione al 6 febbraio, ma chiede anche
e solleva delle questioni di merito, all'interno di questo bando
vengono così lamentate delle criticità che impediranno lo
svolgimento di certe attività, vengono lamentate nel merito, al di
là della non concertazione ci sono state delle riunioni
sicuramente, ma sono state riunioni tardive e in una lei,
Assessore, si è presentato, non aveva i funzionari, quindi non era
neanche edotto su tutta la questione, nella seconda c'erano i
funzionari che hanno capito molto bene le criticità che venivano
sollevate.
Allora, le questioni del merito quali sono? Beh, intanto
l'assenza di nuove regole per progettare. Mercoledì, cioè domani,
ci sarà una riunione dove si illustrerà la bozza, quindi bisogna
partecipare ad un bando che già era stato pubblicato, adesso viene
rinviato e fortunatamente, se non altro, c'è un piccolo incontro
per illustrare le nuove regole. L'inserimento dei costi standard,
che sicuramente vanno al ribasso per quanto riguarda le prestazioni
di chi opera...io vorrei ricordare che certi enti di formazione,
come
Progetto Formation
, ha 70-80 dipendenti, persone che
lavorano, che hanno fatto del proprio investimento di vita la
formazione professionale. Allora, le questioni di merito vanno
anche sulla questione della mancanza di chiarezza su quelle che
sono appunto le regole e anche la questione dei costi indiretti,
che non è indifferente, che lei molto probabilmente, a seguito
delle riunioni, oggi conosce.
Allora, la nostra richiesta oggi è duplice, intanto una
considerazione: un minimo di percorso di condivisione, magari di
concertazione, un po' più articolato e magari un po' prima, perché
quella che è la posizione della Regione dopo deve essere recepita a
livello nazionale e quindi ci sono anche le questioni tecniche a
ridosso di una programmazione che ha i tempi che noi conosciamo. Le
regole che vengono poi accettate sono poi valide per tutta la
programmazione, quindi non è che si possono fissare delle regole
così per fissarle, per poi dire: "benissimo, poi le rivediamo",
perché una volta che sono fissate queste durano per tutta la durata
della programmazione. Noi allora chiediamo intanto che percorso
avete ipotizzato visto che la concertazione è stata minima ed è
stata una concertazione a posteriori, cioè è stata una
concertazione dopo che la delibera era già stata approvata. Allora
ci chiediamo che concertazione sia, la concertazione di solito,
almeno nei momenti di democrazia, si dovrebbe fare a monte con gli
operatori del settore, si dice: "ma noi abbiamo intenzione di
emanare questo bando, cosa ne pensate?". "Come vedete voi che avete
lavorato in questi anni in questo settore...", visto che, tra
l'altro, lei, Assessore, è arrivato da poco, magari con i suoi
funzionari poteva anche chiedere agli operatori del settore, che,
tra l'altro, sono spesso concorrenti, quindi hanno una visione
sicuramente abbastanza articolata su quella questione...ma dicendo:
"come in base alla vostra esperienza si potrebbe rivedere il bando?
Vanno bene le regole? I fondi a disposizione sono questi, ci sono
dei problemi?", cioè concertare. Voi invece avete approvato la
delibera, dopodiché lei è andato a tenere queste due riunioni con
gli operatori a babbo morto, quindi quando tutto era già deciso,
dopodiché le è stata inviata la lettera, avete fatto slittare i
termini, ma le questioni di merito permangono. Ci sono quindi oggi
delle criticità e c'è preoccupazione anche e soprattutto in chi
opera all'interno di questo mondo degli enti di formazione. Noi
quindi ne facciamo sicuramente una questione di metodo, come
dicevamo, e anche una questione di merito.
C'è poi una questione singolare, è per questo che...questa è un
po' più a margine, Assessore Marguerettaz, e un po' meno seria -
tra virgolette -, nel senso che ci è subito parso strano di leggere
tra gli undici enti accreditati che ci fosse anche la Fondazione
per la formazione professionale e turistica e quindi la fondazione
di cui lei, Assessore, è Presidente. Allora ci chiediamo: ma lei,
Assessore, vota una delibera in Giunta al mese di dicembre per
approvare un bando...poi si scrive una lettera a lei e ai suoi
colleghi dicendo: "ma questo bando non va bene, le regole non sono
certe"...allora, chiedevamo se lei, Assessore, effettivamente
condivide le perplessità su un bando che lei stesso ha votato
assieme ai suoi colleghi, perché qua siamo veramente al teatro
dell'assurdo! Allora, tra l'altro, magari fra colleghi parlatevi,
perché se ci sono delle perplessità, chiaritevi il venerdì in
Giunta invece di scrivervi delle lettere attraverso una fondazione
di cui l'Assessore al turismo è Presidente! Queste cose la gente
non le capisce, altro che la burocrazia e la semplificazione! Ma
parlatevi il venerdì quando vi vedete, se vi vedete, se vi capite!
C'è un bando, benissimo, ci sono dei problemi, magari si torna in
Giunta: "ma abbiamo approvato un bando e ci siamo resi conto...",
almeno che non firmiate la corrispondenza così perché ve la
sottopongono. Anche sulla questione della corrispondenza fra ciò
che è un ruolo che ha duplice veste dovremmo fare attenzione, nel
senso che effettivamente oggi noi vorremmo anche sapere come questa
duplice veste di Assessore al turismo e di Presidente di questa
fondazione si dirime in questa complessa vicenda che ancora oggi
non è risolta.
Per tornare alle due domande:
"quali intendimenti si
ipotizzano in merito..."
alla concertazione che potrebbe vedere
effettivamente...ma, se non abbiamo capito male, oggi il bando
ormai è solo stato prorogato in termini, diciamo, di presentazione
dei progetti e se magari invece lei, Assessore Marguerettaz, ci
illumina su questa delibera che probabilmente le è sfuggita nella
votazione o sulla lettera, che probabilmente le è sfuggita nella
firma, di due cose l'una. Grazie.
Presidente
- Per la risposta, la parola all'Assessore
Marquis.
Marquis (SA)
- Grazie Presidente.
Grazie collega Viérin per aver portato all'attenzione del
Consiglio quest'argomento, che riveste importanza e grande
attualità. L'argomento in esame si riferisce alla pubblicazione di
un invito che è stato predisposto dal Dipartimento del lavoro a
valere sul piano giovani a presentare dei progetti inerenti alla
formazione orientativa e professionalizzante sul piano giovani
anche in attuazione del programma
Garanzia giovani
. Questi
interventi sommano circa 4,5 milioni di euro, quindi sono
interventi di una certa rilevanza e sui quali c'è parecchia attesa
ai fini di migliorare le condizioni di occupabilità di coloro che
si trovano in questo momento esclusi dal mondo del lavoro.
La grande novità che c'è stata a livello di predisposizione di
quest'invito è stata quella che per la prima volta in Valle d'Aosta
vengono utilizzati i costi standard per gestire degli interventi e
delle iniziative relative alla formazione professionale, ovvero al
Fondo sociale europeo. Ci sono delle Regioni che hanno già gestito
in questo modo la programmazione 2007-2013, per noi questa è la
prima occasione, tant'è che la Comunità europea ha disposto
obbligatorio questo sistema a decorrere dalla nuova programmazione.
Chiaramente è un sistema che mette in difficoltà sia noi, sia gli
uffici e quindi anche gli enti di formazione che poi sono gli
attori che devono predisporre queste progettazioni. A questo
riguardo voglio evidenziare che gli uffici hanno avuto degli
incontri non solo
post
pubblicazione del bando, ma anche
preliminarmente con gli enti di formazione, ma va evidenziato
inoltre che, al di là di tutto, è solo al momento della definizione
della progettazione che possono emergere delle difficoltà in modo
chiaro e che poi devono essere risolte.
Credo che questo percorso che è stato fatto dal momento della
pubblicazione dei bandi sia stato anche un percorso di confronto
importante, che ha visto in prima battuta la richiesta di proroga
di 15 giorni per la predisposizione dei bandi, anche perché è
capitato questo nel periodo di fine anno, quindi gli enti di
formazione avevano anche delle difficoltà di tipo organizzativo.
Già nella loro richiesta avevano fatto emergere una difficoltà in
relazione alle modalità in cui era stato impostato il conteggio dei
costi. Credo che, come lei già prima ha detto, domani ci sarà un
incontro dove potranno essere espresse ulteriori valutazioni da
parte degli enti in relazione all'evoluzione dei progetti a
tutt'oggi e quindi, laddove sarà possibile, penso che potranno
essere recepite delle eventuali osservazioni che vadano
nell'indirizzo di migliorare l'offerta progettuale. Credo che
questo sia un momento importante, un momento che ci consentirà,
quando andremo a regime, di semplificare l'azione amministrativa
nella gestione di queste pratiche e quindi di poter concentrare lo
sguardo e l'attenzione nel merito delle iniziative. Tutti sapete
quanto è stato difficoltoso in questi anni gestire tutte le
pratiche che facevano parte del Fondo sociale europeo in termini di
burocrazia e in termini di certificazione. Il modello dei costi
standard sarà un modello che quindi snellirà molto il modo di
approccio e quindi anche in termini di certificazione consentirà di
trarne dei notevoli benefici.
Devo sottolineare che in questa prima fase, non avendo la
Regione ancora acquisito dei costi standard, ha dovuto fare
riferimento alle tabelle nazionali che sono state predisposte per
l'attuazione del programma
Garanzia giovani
. In futuro si
acquisiranno dei costi standard regionali, che però richiedono un
iter articolato per la loro definizione, in quanto questi devono
basarsi su tutta una serie di analisi storiche della spesa per
questi servizi, così come si sono svolti in un arco temporale più o
meno lungo, quindi si dovrà probabilmente prendere a riferimento
tutta la passata programmazione. Credo quindi che sia utile
sottolineare che ci sarà un incontro domani, dove verranno fatte
delle altre e ulteriori valutazioni, dalle quali poi potranno
emergere anche eventuali integrazioni qualora dovessero essere
necessarie a quest'iniziativa.
Quanto al punto n. 2 della questione, probabilmente il collega
Marguerettaz vorrà integrare la mia risposta, quindi lascio a lui
la parola. Grazie.
Presidente
- La parola all'Assessore Marguerettaz.
Marguerettaz (UV)
- Grazie.
Credo che la risposta del collega Marquis abbia già delineato la
situazione. Come avrà avuto modo di vedere nella delibera,
nell'articolo 18 al punto 6 si fa riferimento al manuale per la
gestione delle operazioni, che si specifica proprio letteralmente
in corso di approvazione. Nel momento in cui è stata approvata la
delibera il manuale era formalmente in corso di approvazione: ecco
perché il Direttore della fondazione ha aderito alla lettera di
tutti gli enti nel chiedere quindici giorni di proroga, perché
ovviamente, da questo punto di vista, la conoscenza delle regole
era importante. La delibera è stata adottata il 12 dicembre,
l'incontro si è svolto il 23 dicembre, quindi si capisce che le
attività che sono state fatte dal punto di vista deliberativo
avevano un seguito e credo che la delibera adottata ultimamente su
proposta dell'Assessore Marquis dia conto del fatto che la
richiesta degli enti di formazione era legittima, quindi
accoglibile. È stato concesso questo maggior termine, pertanto, al
di là della simpatica immagine dove noi deliberiamo e ci scriviamo,
questa è la spiegazione tecnica.
Presidente
- La parola al Consigliere Viérin.
Viérin L. (UVP)
- Sì grazie.
Beh, intanto prendiamo atto che vi siete capiti, vi siete
ascoltati, quindi vi siete anche chiariti e va bene così, quindi
questa è già una buona notizia. A parte questo, Assessore,
prendiamo atto che ancora una volta molto probabilmente avete preso
questa questione sotto gamba, soprattutto dal punto di vista
temporale, perché i costi standard nazionali - lo ha detto anche
lei alla fine del suo intervento - possono essere applicati o,
meglio, adattati alla realtà regionale. È chiaro che le valutazioni
e le osservazioni della Regione devono essere approvate dal
Ministero e quindi andavano fatte molto prima, perché così voi
avete preso e
tout court
applicato questi costi standard,
che metteranno in seria difficoltà gli enti, perché lavoreranno
sotto costo in perdita, e queste sono le cose che vi hanno scritto
nella lettera, tirando fuori anche la questione del personale, ma
non solo, sapete benissimo, insomma, se era presente, credo che
abbia anche ascoltato quello che le hanno detto gli operatori.
Domani ci sarà una riunione, ma si brancola nel buio.
Allora, noi le chiediamo, se non abbiamo capito male, che a
seguito della riunione di domani vengano riviste queste parti, se
effettivamente avete approvato una delibera con una parte aperta,
che è quella di cui parlava l'Assessore Marguerettaz, che quella
parte lì venga rivista, perché i costi standard nazionali è chiaro
che presi e applicati
tout court
così come voi l'avete
fatto, come lo state facendo, mettono in seria difficoltà. Si
rischia quindi...ma noi lo diciamo in senso propositivo, nel senso
di risolvere un problema, di non andare a mettere in difficoltà un
mondo che tra l'altro...al di là di avere degli operatori che
vivono su quello, sono quelli che devono lavorare per combattere la
disoccupazione giovanile, che devono andare a combattere qualcosa
di cui rischiano di essere vittime, che è il paradosso di questa
vicenda.
Noi quindi su questa questione torneremo e l'invito è anche e
soprattutto per il futuro - visto che qui siamo ancora su un bando
della vecchia programmazione e quindi siamo su dei soldi che sono
quelli del disimpegno automatico per capirci - che ci sia
attenzione su questa cosa, perché una volta applicate queste regole
avranno valore sul futuro della programmazione, quindi poi sarà
troppo tardi rivedere a posteriori o, meglio, dire: "benissimo
l'abbiamo sottovalutato, non abbiamo valutato bene". Questa
riunione di domani quindi sarà fra tecnici immagino, al di là della
sua presenza, dovrà essere una riunione che poi...dal punto di
vista politico, dovrà assumere delle decisioni che andranno
nell'ottica di rivedere questi contenuti, altrimenti si rischia di
andare...al di là della difficoltà di un settore che è già in netta
crisi, che è quello della disoccupazione giovanile, rischia di
mettere in crisi un intero settore.
Concludendo noi crediamo che sull'intera programmazione di
questi fondi e dei fondi futuri, che abbiamo in parte deliberato,
in parte sono arrivati, in parte stanno arrivando, ci dovrà essere
un confronto per capire bene come vengono destinati, quali regole
in futuro vengono applicate, perché si rischia poi da
un'opportunità, quale un fondo di sviluppo o fondo economico
strutturale, di dissipare invece quello che è un patrimonio
importante per la nostra Regione, soprattutto in un momento di
difficoltà economica. Su questa questione quindi ritorneremo,
perché l'attenzione è alta e l'allarme all'unanimità di tutti gli
enti accreditati sta a significare che il problema non è parziale,
non è di qualcuno, ma è un problema sentito che poi forse...anzi
sicuramente voi avete preso sotto gamba.
Presidente
- Punto 21 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK