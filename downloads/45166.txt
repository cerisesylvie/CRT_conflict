Consiglio Regionale della Valle d'Aosta - Oggetto del Consiglio n. 1965 del 2 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1965 del 2 novembre 2022 - Resoconto
OGGETTO N. 1965/XVI - D.L. n. 71: "Disposizioni in materia di
attività della Regione autonoma Valle d'Aosta/Vallée d'Aoste
nell'ambito delle politiche promosse dall'Unione europea e dei
rapporti internazionali. Modificazioni alla legge regionale 16
marzo 2006, n. 8".
Bertin (Presidente)
-
Punto n. 3.03 all'ordine del
giorno. Il disegno di legge 71 è composto da undici articoli, si
esamina il nuovo testo delle Commissioni consiliari I e II ed è
pervenuto un emendamento della Lega e di Forza Italia. Il relatore
per la I Commissione è il consigliere Rosaire, per la II il
consigliere Malacrinò. Si è prenotato per la relazione il
consigliere Rosaire, ne ha facoltà.
Rosaire (UV) -
Dando seguito al riconoscimento del
sistema delle autonomie regionali contenuto nel Trattato
sull'Unione europea, del combinato disposto articolo 117 della
Costituzione e 'articolo 10 della legge costituzionale nel rispetto
degli indirizzi di politica estera dello Stato, la legge regionale
16 marzo 2006 n. 8 aveva sancito, con la propria emanazione, le
norme in materia di relazioni e attività internazionali
disciplinando le modalità di partecipazione della Regione Valle
d'Aosta alla formazione e all'attuazione delle normative e delle
politiche dell'Unione europea.
Negli ambiti d'intervento veniva evidenziata la volontà:
- di definire le finalità proprie di una collaborazione
internazionale volte allo sviluppo di attività, iniziative e
cooperazione tra Regioni e popolazione dell'arco alpino;
- di promuovere la cooperazione interregionale, transfrontaliera
e transnazionale per il potenziamento di partenariati
istituzionali;
- di concludere convenzioni con enti territoriali di altri
Stati.
Oggi, a distanza di sedici anni dalla prima emanazione, si
impone l'esigenza di rivedere la presente legge adeguandola al
mutato contesto eurounitario e statale di riferimento, nonché al
piano di programmazione FESR e FSE (Fondo Sociale Europeo)
2021/2027. Le maggiori risorse messe a disposizione dall'Unione
europea nel piano pluriennale 2021/2027 e dallo strumento
straordinario per la ripresa New Generation Europe finalizzate ad
affrontare le conseguenze socio-economiche della pandemia da
Covid-19, evidenziano l'urgenza di disciplinare il ruolo e la
funzione svolti dalle strutture coinvolte nella gestione dei fondi
europei. Andremo pertanto oggi ad attualizzare la presente legge
tramite il disegno di legge composto da undici articoli.
L'articolo 1 sostanzialmente modifica il titolo della legge
regionale 8/2006.
L'articolo 2 modifica l'articolo 1 della legge regionale
confermando nell'ordinamento regionale l'importanza dello sviluppo
sostenibile in linea con l'Agenda 2030 delle Nazioni Unite di cui è
principio guida. La Regione è chiamata a conformarsi ad esso al
fine di garantire che il soddisfacimento dei bisogni delle
generazioni attuali non possa compromettere la qualità della vita e
le possibilità delle generazioni future.
Gli articoli 3 e 5 recano modificazioni, rispettivamente, agli
articoli 2 e 5 della legge regionale 8/2006 e riguardano interventi
di coordinamento del testo, stante il rinnovato titolo della
legge.
All'articolo 4 viene ridefinito lo svolgimento della sessione
europea del Consiglio regionale, in modo da incoraggiare il
dibattito sulle tematiche più rilevanti, anche attraverso la
partecipazione ai lavori dell'Assemblea di figure di elevata
professionalità in ambito europeo. Si prevede inoltre che il
Consiglio regionale si debba riunire una prima volta entro sei mesi
dall'inizio della legislatura su proposta della Giunta regionale e
approvi un atto pluriennale di indirizzo relativo alle attività
della Regione nell'ambito delle politiche promosse dall'Unione
europea e dei rapporti internazionali, assicurando il raccordo e il
coordinamento con il documento strategico regionale.
L'articolo 6 sancisce ora la creazione del centro di
informazione sull'Unione europea, definito centro appunto, e ne
disciplina le funzioni. Il centro, inoltre, propone la propria
candidatura per la selezione degli Europe Direct presenti sul
territorio nazionale.
L'articolo 7 apporta modifiche allo stesso articolo della legge
regionale n. 8/2006, disciplinando le funzioni e le modalità di
funzionamento dell'Ufficio di rappresentanza a Bruxelles in una
logica di valorizzazione del ruolo dell'ufficio, in coerenza con le
linee di indirizzo programmatiche per le attività di rilievo
europeo e internazionali della Regione per la XVI legislatura
approvate dal Consiglio regionale il 9 giugno 2021. Particolare
attenzione è inoltre riservata alla promozione di tirocini
formativi e di orientamento presso l'ufficio, al fine di promuovere
la partecipazione della Regione al processo di integrazione europea
e garantire agli interessati un contatto con le Istituzioni
europee.
L'articolo 8 regolamenta il ruolo della Regione nel quadro della
cooperazione territoriale europea. La Regione adotta, nell'ambito
dei partenariati europei, le iniziative necessarie a valorizzare le
opportunità derivanti dalla sua posizione geografica, concorrendo
all'integrazione sociale e culturale con le Regioni dell'arco
alpino e partecipando al coordinamento tra le Amministrazioni
regionali e provinciali italiane e al sistema di
governance
nazionale delle strategie europee.
L'articolo 9 inserisce nella legge regionale n. 8/2006 il capo
2bis "Attuazione delle politiche europee", composto da quattro
articoli:
- l'articolo 7quater definisce i principi comuni applicabili al
FESR e al FSE Plus per il ciclo di programmazione 2021/2027;
- l'articolo 7quinquies introduce quale strumento di
programmazione e quadro regionale, per ciascun periodo di
programmazione europea, il documento strategico regionale,
definendone le modalità di approvazione;
- l'articolo 7sexies detta disposizioni in materia di
coinvolgimento del partenariato e della società civile nella
definizione, nell'elaborazione e nell'attuazione del documento
strategico regionale e dei programmi, istituendo il Tavolo
permanente per il confronto partenariale sulla politica regionale
di sviluppo;
- il quarto articolo, l'articolo 7septies, dopo aver richiamato
al comma 1 quali sono le autorità dei programmi, promuove al comma
2 la collaborazione e la reciproca informazione fra le stesse,
fermo restando il rispetto della separazione delle funzioni e
l'indipendenza fra le diverse autorità. Il comma 3 disciplina le
modalità di approvazione dei programmi da presentare alla
Commissione europea approvati dal Consiglio regionale su proposta
della Giunta regionale e previo parere del CPEL. Il comma 4, nel
rispetto delle regole di ammissibilità stabilite a livello
eurounitario, statale e regionale, reca disposizioni sull'utilizzo
dei fondi. Il comma 5 prevede, infine, con l'obiettivo di
valorizzarne l'esperienza professionale maturata, una riserva di
posti nel limite massimo del 40 percento, nei bandi di concorso per
il reclutamento del personale a tempo indeterminato a favore del
personale assunto con contratti a tempo determinato per almeno 36
mesi implicato nella gestione dei fondi dell'Unione europea.
L'articolo 10 modifica l'articolo 8ter e detta disposizioni in
merito alla partecipazione della Regione al Comitato europeo delle
Regioni.
L'articolo 11, infine, reca l'abrogazione del comma 16 e
dell'articolo 20 della legge regionale 24/2016 in un'ottica di
uniformità e semplificazione dell'ordinamento regionale.
Le Commissioni I e II si sono riunite nelle opportune assemblee
e hanno espresso parere favorevole.
Presidente -
Con la relazione, apriamo la discussione
generale. Invito chi vuole intervenire in discussione generale a
prenotarsi. Ha chiesto la parola al consigliere Sammaritani, ne ha
facoltà.
Sammaritani (LEGA VDA) -
Anticipo già la presentazione di
un emendamento perché, a seconda anche di questo, poi è
condizionato il nostro voto. Quest'emendamento interviene
all'articolo 7septies n. 5 laddove, correttamente peraltro, si
stabilisce il principio per cui la Regione, nel momento in cui
vuole, come vuole in effetti, valorizzare l'esperienza
professionale maturata dal personale assunto a tempo determinato
con le funzioni di coordinamento, di programmazione e di attuazione
dei progetti di ambito europeo... prevedere appunto, ai sensi
dell'articolo 41 della legge regionale n. 22/2010, comma 14bis per
l'esattezza, la possibilità di reclutare il personale prevedendo
una riserva di posti nel massimo del 40 percento destinata al
personale appunto che alla data di pubblicazione del bando abbia
svolto servizio per almeno 36 mesi. Noi avremmo pensato di
sostituire questa disposizione sempre facendo ricorso allo stesso
articolo, stesso comma 14bis, con una forma diversa, cioè con
quella non della messa a riserva di posti ma stabilendo che sia
attribuito, in sede di concorso per titoli ed esami, un punteggio
che riconosca al concorrente, al candidato quest'esperienza di 36
mesi. In quest'ottica quindi pensiamo che si tratti di un sistema
un pochino più trasparente, più equo per arrivare comunque a
selezionare personale capace e che abbia dell'esperienza in
materia.
Presidente -
Siamo sempre in discussione generale come
detto. Vi invito, nel caso vogliate intervenire, a prenotarvi,
altrimenti se non vedo ulteriori prenotazioni, chiudo la
discussione generale. Non vedo prenotazioni, la discussione
generale è chiusa.
Per il Governo, replica l'assessore Caveri.
Caveri (AV-VdA Unie) -
Intanto ringrazio molto il
relatore per l'approfondita spiegazione della
ratio
della
legge inquadrata anche com'è stato fatto all'interno della
legislazione nazionale, che ci consente alcuni spazi che a suo
tempo riempimmo con la vecchia legge che abbisognava tuttavia di
essere novellata e così abbiamo fatto su diversi aspetti che
riguardano la politica europea. Anche nella discussione che abbiamo
avuto su alcune migliorie che ci sono state suggerite dall'Ufficio
legislativo della Presidenza del Consiglio, con il Presidente
Bertin che è molto attento a queste tematiche europeistiche,
abbiamo valutato comunque un approfondimento continuo della
legislazione e del rapporto con l'Unione europea avendo come punto
di riferimento alcune questioni politiche che sono estremamente
importanti. Se da una parte noi guardiamo il nostro Statuto, non ci
può essere che la conferma di come, rispetto al testo attuale dello
Statuto, ci siano moltissime materie, competenze esclusive e
competenze concorrenti o integrative a seconda delle scuole di
pensiero, sul nostro articolo 3 dello Statuto, ci sono tantissime
materie che oggi vengono regolate dall'Unione europea e che noi
dobbiamo regolare a nostra volta sia cercando di intervenire, e
certo non avendo un Parlamentare europeo non è facile, nella
cosiddetta "fase ascendente", ma soprattutto nella cosiddetta "fase
discendente", cioè quelle materie che ci sono proprie possono
essere recepite rispetto alle direttive europee all'interno della
nostra legislazione regionale. Non sempre è facile farlo, perché
comunque si tratta di un'attività che ci obbligherà, in
collaborazione con il Consiglio, ad avere sempre più una sorta di
osservatorio della legislazione europea, che, come voi sapete, va a
coprire moltissime questioni che ci interessano e molto spesso il
recepimento delle direttive comunitarie risulta essere utile
proprio perché siamo in grado di avere quelle sfumature, quella
capacità di adattamento che deriva in particolare dalla situazione
di territorio montano, molto spesso la legislazione europea è più
urbana, più cittadina, più di pianura rispetto alle necessità che
noi invece abbiamo di avere il recepimento, perché si tratta di
atti obbligatori, ma senza passare attraverso la legge comunitaria
votata dal Parlamento, che talvolta non è così precisa nel tener
conto delle nostre particolari condizioni territoriali.
È molto importante quindi che ci sia quest'approvazione che
regola anche la sessione europea in maniera più minuta, che ci
obbliga tutti in qualche modo a fare uno sforzo "europeistico"
ancora maggiore rispetto a quanto stiamo facendo oggi.
Per quel che riguarda l'emendamento presentato dal gruppo della
Lega, devo dire che non possiamo aderire all'approvazione di
quest'emendamento per la semplice ragione che riteniamo, anche dopo
un confronto con l'Ufficio personale della Regione che si occupa
dei concorsi, ma anche con la Dirigente, la Coordinatrice degli
affari europei, riteniamo che sia molto più garantistica, rispetto
a persone che abbiano già maturato elementi di professionalità
all'interno del Dipartimento affari europei la versione nostra,
cioè riservare dei posti nel limite massimo del 40 percento di
quelli messi a concorso. In realtà il meccanismo premiale che voi
prevedete nel vostro emendamento è maggiormente garantito dal testo
così come noi l'abbiamo presentato; peraltro voi fate anche
riferimento ai contratti di collaborazione coordinata, cioè i
Co.co.pro., che oramai sono scomparsi dall'inizio degli anni
Duemila, quindi ci troveremmo a premiare delle persone che magari
hanno lavorato in quegli anni e nel frattempo, vent'anni dopo, è
del tutto evidente che la normativa è cambiata.
Mi spiace che voi leghiate l'approvazione da parte vostra del
provvedimento a questo solo emendamento tenendo conto che quanto
voi dite, cioè la possibilità di puntare di più su un concorso che
sia anche legato per titoli non è comunque un fatto che si possa
eventualmente non fare, perché comunque il regolamento
dell'Amministrazione consente anche di tenere conto dei titoli e
questo potrebbe essere un impegno da assumere nel momento in cui
noi faremo dei ragionamenti rispetto alla particolarità delle
professionalità che si occupano degli Affari europei, peraltro non
solo nel Dipartimento, perché naturalmente i fondi comunitari sono
gestiti in gran parte dal Dipartimento ma poi esistono delle figure
professionali specifiche anche all'interno degli altri
Assessorati.
Presidente -
Ha chiesto la parola il consigliere
Sammaritani, ne ha facoltà.
Sammaritani (LEGA VDA) -
A questo punto, di fronte anche
a questa promessa, che spero sia formale, perché fatta qui, quindi
non abbiamo dubbi sul fatto che sia più che sincera e reale,
condividendo di fatto poi sostanzialmente i principi della legge,
perché assolutamente sappiamo benissimo quanto sia importante per
noi utilizzare e bene i fondi europei e sfruttare al meglio i
progetti in questa materia, ritiriamo l'emendamento e voteremo in
modo favorevole alla legge.
Presidente -
Non vedo altre richieste d'intervento, se
così è, passiamo all'articolato della legge. Stiamo analizzando il
nuovo testo delle Commissioni I e II. Posso mettere in votazione
l'articolo n. 1. La votazione è aperta. La votazione è chiusa.
Presenti, votanti e favorevoli: 34
L'articolo n. 1 è approvato all'unanimità.
Stesso risultato per l'articolo n. 2? Stesso risultato. Articolo
3. Stesso risultato. Articolo 4. Stesso risultato. Articolo 5.
Stesso risultato. Articolo 6. Stesso risultato. Articolo 7. Stesso
risultato. Articolo 8. Stesso risultato. All'articolo n. 9 c'è
l'emendamento della Lega e Forza Italia che è stato ritirato,
pertanto posso dare lo stesso risultato anche per l'articolo n. 9?
Non vedo obiezioni, proseguiamo. Articolo 10. Stesso risultato.
Articolo 11. Stesso risultato. Metto in votazione il disegno di
legge nel suo insieme. La votazione è aperta. La votazione è
chiusa.
Presenti, votanti e favorevoli: 34
La legge è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK