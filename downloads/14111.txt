Consiglio Regionale della Valle d'Aosta - Oggetto del Consiglio n. 634 del 20 aprile 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CREDITO
ENTI LOCALI
Precedente
Successivo
Resoconto integrale del dibattito dell'aula
Oggetto del Consiglio n. 634 del 20 aprile 1994 - Resoconto
OGGETTO N. 634/X - Disegno di legge: "Interventi regionali
per favorire l'ac­cesso al credito degli enti locali e degli enti
ad essi strumentali dotati di personalità giuridica".
Articolo 1 - (Finalità)
1. La Regione autonoma Valle d'Aosta concede ai comuni, alle
comunità montane, ai consorzi fra enti locali territoriali, alle
aziende speciali e alle società per azioni a prevalente capitale
pubblico locale esercenti pubblici servizi, che intendono
finan­ziare spese per investimenti con ricorso al credito,
contributi sulle rate di ammortamento, per la parte di esse che
rimane a loro carico.
Articolo 2 - (Istituti autorizzati)
1. I beneficiari della presente legge possono provvedere al
fi­nanziamento delle spese per investimenti ricorrendo al credito
erogato dal circuito pubblico, costituito dalla Cassa depositi e
prestiti, dall'Istituto per il credito sportivo e dalla Direzione
generale degli istituti di previdenza del Ministero del tesoro, o
dagli istituti di credito o finanziari autorizzati all'esercizio
del credito a medio e lungo termine.
Articolo 3 - (Interventi finanziabili)
1. É autorizzata la concessione dei contributi sui mutui accesi
per la realizzazione dei seguenti interventi:
a) realizzazione di opere pubbliche di proprietà del
mutuatario;
b) ristrutturazione e manutenzione straordinaria di beni, di
proprietà degli enti stessi, destinati ad uso pubblico;
c) acquisizione di immobili già costruiti destinati ad uso
pubbli­co;
d) acquisto o realizzazione di attrezzature fisse indispensabili
al funzionamento o al miglioramento di un'opera;
e) acquisto di beni mobili costituenti la dotazione base per
edi­fici scolastici, sedi comunali, case per anziani, purché il
finan­ziamento sia richiesto nel periodo di ammortamento dell'opera
di riferimento;
f) acquisto di mezzi di trasporto e automezzi speciali destinati
ai servizi del mutuatario;
g) acquisizione o recupero di aree da destinare a
rimboschi­mento e verde pubblico;
h) recupero e valorizzazione del patrimonio immobiliare avente
rilevanza dal punto di vista storico, artistico o ambientale.
Articolo 4 - (Entità dei contributi)
1. I contributi regionali sono stabiliti nella misura
dell'ottanta per cento delle rate di ammortamento costituite dalla
quota capitale e dalla quota interessi.
2. Qualora il tasso applicato dall'istituto mutuante prescelto
sia superiore a quello praticato dalla Cassa depositi e prestiti, i
contributi regionali sono determinati calcolando una rata di
ammortamento costante annua posticipata al tasso di interesse
applicato, al momento della stipula del contratto di mutuo, dalla
Cassa stessa.
3. Dal contributo sono dedotti gli eventuali contributi
erariali.
Articolo 5 - (Divieto di cumulo)
1. I contributi previsti dalla presente legge non sono in alcun
caso cumulabili con altri contributi o provvidenze regionali
ero­gati allo stesso titolo.
Articolo 6 - (Domanda di contributo)
1. Le domande di ammissione al contributo devono essere
pre­sentate alla Direzione generale delle finanze dell'Assessorato
del bilancio e delle finanze dal 1° giugno al 31 luglio di ciascun
anno.
2. Le domande di cui al comma 1 devono essere redatte in base
alla documentazione tipo predisposta dall'Assessorato del bi­lancio
e delle finanze, allo scopo di permettere una valutazione delle
iniziative, nonché l'esame comparato delle stesse, in base ai
criteri stabiliti all'articolo 8.
3. La documentazione di cui al comma 2 prevede l'elencazione
delle iniziative che il richiedente intende finanziare nel corso
dell'esercizio successivo a quello di presentazione della doman­da,
contenente l'indicazione della dimostrazione della capacità di
indebitamento calcolata in base alla normativa vigente, cor­redata
di:
a) progetto esecutivo completo di tutti gli elaborati, nei casi
di costruzione, ristrutturazione o manutenzione straordinaria;
b) dimostrazione della disponibilità del venditore ad effettuare
la cessione e parere tecnico sulla congruità del prezzo, nei casi
di acquisto di beni immobili;
c) preventivi di spesa, nei casi di acquisto di beni mobili,
auto­mezzi ed attrezzature;
d) progetti di massima contenenti una stima dei costi, nei casi
di acquisizione o recupero di aree o di patrimonio immobiliare
storico, artistico o ambientale.
Articolo 7 - (Istruttoria)
1. Entro quindici giorni dalla scadenza dei termini per la
pre­sentazione delle domande, l'Assessorato del bilancio e delle
fi­nanze trasmette ai servizi competenti per materia la
documen­tazione acquisita per l'esame preliminare delle
iniziative.
2. La valutazione delle iniziative ed il parere sulla
concessione dei contributi sono di competenza della Conferenza di
servizi di cui al comma 3, convocata a tal fine dall'Assessore al
bilancio e alle finanze entro il 15 settembre di ogni anno.
3. La Conferenza di servizi è così composta:
a) dall'Assessore al bilancio e alle finanze, o da un suo
delegato, con funzioni di presidente;
b) dal dirigente della Direzione generale delle finanze
dell'As­sessorato del bilancio e delle finanze, o da un suo
sostituto;
c) dal dirigente della Direzione generale del bilancio
dell'Asses­sorato del bilancio e delle finanze, o da un suo
sostituto;
d) dal dirigente del Servizio studi, programmi e progetti della
Presidenza della Giunta regionale, o da un suo sostituto;
e) dal dirigente o dai dirigenti dei servizi regionali
competenti in relazione alla tipologia dell'intervento proposto, o
da loro sostituti.
4. Le riunioni della Conferenza sono valide con la presenza
della maggioranza dei componenti. I pareri sono espressi a
maggioranza dei presenti.
5. Le funzioni di segretario sono svolte da un dipendente della
Direzione generale delle finanze dell'Assessorato del bilancio e
delle finanze.
Articolo 8 - (Criteri di priorità in caso di insufficienza di
fondi)
1. Entro novanta giorni dall'entrata in vigore della presente
legge, la Giunta regionale propone al Consiglio l'approvazione dei
criteri sulla base dei quali stabilire, nel caso in cui la
di­sponibilità di fondi non consenta il finanziamento di tutte le
iniziative, una graduatoria delle iniziative stesse, da elaborarsi
sulla base della tipologia degli interventi e prevedendo,
nell'ambito di ogni tipologia, la priorità in base all'ordine
crono­logico.
Articolo 9 - (Domande accolte in via preliminare)
1. Entro il 30 ottobre di ogni anno, la Giunta regionale, su
pro­posta dell'Assessore al bilancio e alle finanze, tenendo conto
delle disponibilità del bilancio pluriennale della Regione, dei
criteri di cui all'articolo 8 +e delle indicazioni fornite dalla
Con­ferenza di servizi, approva una graduatoria delle domande
ac­colte in via preliminare ed impegna la spesa presunta.
2. Entro il 15 novembre di ogni anno, l'Assessorato del bilancio
e delle finanze comunica ai richiedenti l'accoglimento in via
preliminare della domanda di contributo da parte della Giunta
regionale.
Articolo 10 - (Concessione dei contributi)
1. Per ottenere la concessione dei contributi, i soggetti che
han­no presentato le domande accolte in via preliminare ai sensi
dell'articolo 9, comma 1, devono presentare alla Direzione
ge­nerale delle finanze dell'Assessorato del bilancio e delle
finan­ze, entro il 31 ottobre dell'anno successivo, pena la
decadenza dell'accoglimento in via preliminare, domanda corredata
della seguente documentazione:
a) copia dell'atto di concessione o del contratto di mutuo e dei
relativi piani di ammortamento;
b) dichiarazione di non avere usufruito e di impegno a non
usu­fruire, per le medesime iniziative, di altri contributi o
provvi­denze regionali.
2. La Direzione generale delle finanze dell'Assessorato del
bi­lancio e delle finanze cura l'istruttoria delle domande
presenta­te ai sensi del comma 1.
3. La Giunta regionale, su proposta dell'Assessore al bilancio e
alle finanze, approva la concessione dei contributi, quantifican­do
la relativa spesa, nei tempi necessari a garantire l'eroga­zione
della prima rata di contributo nei termini previsti dall'articolo
11.
Articolo 11 - (Erogazione dei contributi)
1. I contributi di cui alla presente legge sono erogati ai
richie­denti in rate aventi la stessa scadenza del piano di
ammorta­mento.
Articolo 12 - (Revoca)
1. I contributi regionali sono revocati dalla Giunta regionale,
su proposta dell'Assessore al bilancio e alle finanze, in caso di
alienazione da parte del mutuatario, durante il periodo di
am­mortamento del mutuo, dell'opera realizzata o del bene
acquisi­to con ricorso al mutuo stesso, nonché in caso di rinuncia
al fi­nanziamento o in caso di revoca dell'atto di concessione o di
ri­soluzione del contratto di mutuo da parte dell'istituto
mutuan­te.
2. I beneficiari devono dare immediata comunicazione
all'As­sessorato del bilancio e delle finanze del verificarsi delle
situa­zioni di cui al comma 1.
3. I contributi sono, inoltre, revocati in caso di inosservanza
delle disposizioni contenute nella presente legge.
4. La revoca comporta la restituzione del contributo alla
Regio­ne, nel termine di novanta giorni dalla notifica, maggiorato
degli interessi calcolati sulla base della media ponderata del
tasso ufficiale di sconto nel periodo in cui si è beneficiato
dell'agevolazione.
Articolo 13 - (Norme transitorie)
1. L'ulteriore applicazione della legge regionale 4 settembre
1991, n. 40 (Interventi regionali per favorire l'accesso al credito
della Cassa depositi e prestiti, della "Banca della Valle d'Aosta
S.p.A.", delle casse rurali della Valle d'Aosta e degli istituti di
credito ordinario e speciale) è limitata alla gestione delle sole
risorse finanziarie impegnate.
2. Alla conclusione della gestione di cui al comma 1, la legge
regionale 40/1991 cessa di avere vigore.
3. Le domande presentate ai sensi della legge regionale 40/1991
e non ancora accolte alla data di entrata in vigore della presen­te
legge, sono istruite con le modalità previste dagli articolo 7, 8,
9, 10 e 11.
Articolo 14 - (Norma finanziaria)
1. Alla copertura degli oneri di cui alla presente legge si
prov­vede annualmente con legge finanziaria.
Articolo 15 - (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale ed entra in vigore il
giorno successivo a quello della sua pubblicazione nel Bollettino
ufficiale della Regione.
Presidente -
La parola al Consigliere Aloisi per
l'illustrazione.
Aloisi (APA) -
La legge regionale 4 settembre
1991, n. 40, recante "Interventi regionali per favorire l'accesso
al credito della Cassa depositi e prestiti, della "Banca della
Valle d'Aosta S.p.A.", delle casse ru­rali della Valle d'Aosta e
degli istituti di credito ordinario e speciale" ha dato luogo a
numerosi problemi applicativi, che hanno suggerito di limitarne
l'ulteriore applicazione esclusiva­mente alla gestione delle
risorse finanziarie già impegnate.
Si è, pertanto, optato per la completa revisione del testo dal
punto di vista delle procedure, mantenendo le stesse finalità ed
allargando la tipologia degli interventi finanziabili.
Il presente disegno di legge, elaborato di concerto con
l'Asso­ciazione sindaci, consente agli enti di rivolgersi
indifferente­mente a qualunque istituto di credito autorizzato
all'esercizio del credito a medio-lungo termine; il contributo
regionale, stabilito nell'80 percento delle rate di ammortamento,
costituite da capitale ed interessi, sarà comunque determinato
sulla base delle condizioni praticate dalla Cassa depositi e
prestiti, at­tualmente più convenienti; in tutti i casi in cui le
condizioni praticate dagli istituti prescelti siano meno
vantaggiose.
Le procedure per l'ottenimento dei contributi sono state
sem­plificate e studiate in modo da consentire agli enti
richiedenti di conoscere con certezza, prime della richiesta di
mutuo all'istituto prescelto ed in tempo utile per prevedere i
relativi oneri a carico del bilancio annuale di previsione, la
disponibili­tà della Regione a concedere il contributo del relativo
ammon­tare.
Ai comuni è richiesto, per accedere ai benefici della legge, di
programmare l'investimento da finanziare con ricorso al mutuo
nell'anno precedente a quello in cui si richiederà il mutuo, già
sulla base di documentazione definitiva (progetto esecutivo e
documentazione analoga).
Le richieste sono istruite dall'Assessorato al bilancio e alle
fi­nanze annualmente ed i pareri dei servizi competenti per
ma­teria sono espressi in una riunione collegiale, dai dirigenti
inte­ressati, definita "Conferenza dei servizi", in applicazione
dell'articolo 14 della legge regionale 6 settembre 1991, n. 59
re­cante "Norme in materia di procedimento amministrativo, di
diritto di accesso ai documenti amministrativi e di
autocertifi­cazione".
La legge prevede che la Giunta proponga al Consiglio regiona­le,
entro 90 giorni dalla sua entrata in vigore, i criteri sulla ba­se
dei quali redigere una graduatoria nel caso di insufficienza di
fondi per il finanziamento di tutte le iniziative. Tali criteri
terranno prevalentemente conto della tipologia delle
iniziative.
Una norma transitoria disciplina l'istruttoria delle domande
presentate prima dell'entrata in vigore del nuovo testo di legge
non ancora accolte. La nuova legge produrrà i primi effetti a
partire dal 1995.
L'esito dell'istruttoria viene comunicato ai richiedenti entro
il 15 novembre dell'anno di presentazione delle domande.
Presidente -
La parola all'Assessore del bilancio
e delle finanze, Lévêque.
Lévêque (Ass.tec.) -
Sottolineo che questo
provvedimento e il prossimo fanno parte di quell'insieme di
provvedimenti derivanti dagli impegni as­sunti dalla maggioranza e
dal gruppo di lavoro Regione-comuni in materia finanziaria.
Essi prevedono una serie di misure per rendere più agevoli e più
svelti gli interventi per l'accesso al credito e la messa a punto
dei trasferimenti per il 1994.
Il pri­mo è continuo, il successivo è limitato al 1994, perché
l'impegno è quello di adeguare la normativa alla luce delle
modifiche in materia di fiscalità locale. Sui due disegni di legge
vi è il parere favorevole dell'Associazione sindaci della Valle
d'Aosta.
Presidente -
Se non ci sono altri interventi
possiamo passare alla votazione dell'articolo 1.
Presenti, votanti e favorevoli: 26
Presidente -
Passiamo alla votazione dell'articolo
2.
Presenti, votanti e favorevoli: 26
Presidente -
Passiamo alla votazione dell'articolo
3.
Presenti, votanti e favorevoli: 26
Presidente -
Passiamo alla votazione dell'articolo
4.
Presenti, votanti e favorevoli: 26
Presidente -
Passiamo alla votazione dell'articolo
5.
Presenti, votanti e favorevoli: 26
Presidente -
Passiamo alla votazione dell'articolo
6.
Presenti, votanti e favorevoli: 26
Presidente -
Passiamo alla votazione dell'articolo
7.
Presenti, votanti e favorevoli: 26
Presidente -
Passiamo alla votazione dell'articolo
8.
Presenti, votanti e favorevoli: 26
Presidente -
Passiamo alla votazione dell'articolo
9.
Presenti, votanti e favorevoli: 26
Presidente -
Passiamo alla votazione dell'articolo
10.
Presenti, votanti e favorevoli: 26
Presidente -
Passiamo alla votazione dell'articolo
11.
Presenti, votanti e favorevoli: 26
Presidente -
Passiamo alla votazione dell'articolo
12.
Presenti, votanti e favorevoli: 26
Presidente -
Passiamo alla votazione dell'articolo
13.
Presenti, votanti e favorevoli: 26
Presidente -
Passiamo alla votazione dell'articolo
14.
Presenti, votanti e favorevoli: 26
Presidente -
Passiamo alla votazione dell'articolo
15.
Presenti, votanti e favorevoli: 26
Presidente -
Passiamo, infine, alla votazione del
disegno di legge nel suo complesso.
Presenti, votanti e favorevoli: 26
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK