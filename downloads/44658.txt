Consiglio Regionale della Valle d'Aosta - Oggetto del Consiglio n. 1612 del 9 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1612 del 9 giugno 2022 - Resoconto
OGGETTO N. 1612/XVI - Interpellanza: "Intendimenti in ordine
alla sospensione dei pagamenti delle sanzioni ai concessionari
idroelettrici per il superamento della media annua di
prelievo".
Bertin (Presidente) -
Punto n. 34 all'ordine del
giorno. Per l'illustrazione, ha chiesto la parola il consigliere
Marquis.
Marquis (FI) -
A partire dal 2018 sono state emesse, a
cura dell'Ufficio sanzioni della Regione, numerose ordinanze
ingiuntive, trattasi di erogazione di sanzioni pecuniarie
amministrative nei confronti di alcuni concessionari di impianti
idroelettrici valdostani per il superamento dei valori di portata
media rilevati negli anni 2012 e seguenti.
In adesione a una recente pronuncia del Tribunale superiore
delle acque di Roma, nel mese di aprile scorso il Tribunale di
Aosta ha pronunciato tre sentenze con le quali ha accolto un
ricorso proposto da alcuni concessionari relativamente a cinque
supplementi annuali di portata media annua.
Nella sostanza è stata rigettata la tesi sostenuta dalla Regione
secondo cui il superamento della portata media comporta
l'irrogazione della sanzione prevista dall'articolo 17 del Testo
unico delle acque per le derivazioni abusive. Nell'ambito dei
predetti contenziosi la Regione è stata anche condannata a
rifondere le spese legali sostenute dai ricorrenti per oltre 10
mila euro.
Tenuto conto di queste considerazioni, si interpella l'Assessore
competente per conoscere se ci sono state delle sanzioni che sono
state erogate, quante, quanti sono stati gli introiti, quanti sono
invece i contenziosi in essere e se c'è, a seguito delle sentenze
che sono state pronunciate, la volontà da parte della Regione di
ritirare le iniziative che sono state poste in essere.
Presidente -
Risponde l'assessore Marzi.
Marzi (SA) -
Per quanto concerne il primo quesito, si fa
presente che sono state comminate complessivamente cinquantotto
sanzioni sul superamento delle medie per un importo complessivo di
euro 240.700 e al 1° giugno sono stati introitati effettivamente
96.500 euro.
Per quanto concerne il secondo quesito, sempre al 1° giugno
2022, risultano pendenti in ogni grado di giudizio otto
contenziosi.
Per quanto concerne il terzo quesito, il Tribunale di Aosta, in
accoglimento delle opposizioni avversarie, ha pronunciato le
sentenze, come da lei tra l'altro richiamato, n. 120/2022, n.
121/2022 e n. 122/2022, dispositivo di aprile, motivazioni delle
sentenze del 31 maggio del 2022, con le quali sono state annullate
le ordinanze ingiunzione emesse dalla Regione a seguito di verbali
del Corpo forestale della Valle d'Aosta per accertamenti in capo al
legale rappresentante di operatori economici diversi.
Ciò premesso, contrariamente a quanto affermato
nell'interpellanza, il Tribunale di Aosta non ha in alcun modo
affermato la possibilità di prelevare una quantità di acqua
superiore al parametro della portata media annua indicata in
concessione, ma si è limitato a statuire che detto superamento, al
momento privo di sanzione amministrativa, costituisce solamente un
parametro volto esclusivamente alla quantificazione forfettaria del
canone, senza però rappresentare un limite alla quantificazione
concessa.
D'altra parte la questione è da tempo oggetto di approfondimento
da parte della struttura Sanzioni amministrative del Dipartimento
legislativo e di aiuti di Stato, dalla data del 6 di ottobre del
2021, in seguito alla pronuncia del Tribunale superiore delle acque
con la quale il giudice specializzato aveva affermato il principio
che il superamento della portata media costituisce un parametro
volto alla determinazione del canone annuo e non una violazione
amministrativa.
L'Avvocatura, preso atto delle argomentazioni del Tribunale
superiore delle acque, riteneva opportuno attendere l'esito dei
primi giudizi avanti al Tribunale ordinario del Tribunale di Aosta
per pronunciarsi in ordine ai procedimenti sanzionatori e
giudiziari pendenti.
In seguito alle prime pronunce del Tribunale di Aosta,
richiamate dall'interpellanza, l'Avvocatura regionale suggeriva
comunque di attendere il deposito delle motivazioni, 31 di maggio
2022, al fine di assumere le conseguenti determinazioni con
cognizione di causa.
Potrebbe divenire efficace la possibilità di non proseguire con
l'attuale iter su contenziosi in essere, nonché la definizione
interdipartimentale di un iter volto a non replicare ciò che aveva
un senso ma che pare non averlo più.
È quindi importante rilevare per la sua replica che esisteva un
prima ed esisterà un nuovo dopo, ma solo a partire dal 31 maggio
2022 e oggi è il 9 giugno del 2022, quindi siamo sul pezzo e anche
disposti a cambiare.
Presidente -
Per la replica, ha chiesto la parola il
consigliere Marquis.
Marquis (FI) -
Grazie Assessore per la risposta che ha
dato all'interpellanza che ho proposto, la ricostruzione direi che
è stata corretta, l'unica cosa su cui non mi ritrovo è che non
c'era un prima e un dopo per le altre Regioni perché la Valle
d'Aosta è l'unica Regione che, in applicazione del Regio decreto
del 1933, ha emesso queste sanzioni, le altre Regioni per il
superamento della media non hanno mai emesso delle sanzioni, quindi
per gli altri non c'era un prima, non c'era un dopo, si sono sempre
comportati allo stesso modo. Siamo noi che abbiamo avuto dei
comportamenti diversificati rispetto al resto del territorio
nazionale. Purtroppo tutte queste vicende che sono andate a
sentenza, a giudizio, hanno portato anche delle spese che si sono
riverberate sulla Regione. Faccio un esempio che forse è quello che
rende più l'idea: una di queste cause è di CVA contro il BIM. CVA
controllata regionale, BIM Consorzio dei Comuni, tutte e due queste
entità sono entità dotate di capacità giuridica individuale, però
sono sempre riconducibili al pubblico. Allora quello che ci si deve
chiedere è questo: a livello di Ente Regione che sovrintende al
funzionamento della macchina pubblica bisognerebbe credo fornire
delle linee guida affinché due entità pubbliche non si debbano
scannare nei Tribunali. Si scannano nei Tribunali, una vince,
l'altra perde, ma la parcella chi la paga? La pagano i cittadini
valdostani, sia di chi vince, sia di chi perde. È questo, secondo
me, che stride un pochettino su tutta questa vicenda.
Quando lei dice: "potrebbe essere il caso che si ritirino i
contenziosi in essere", più che un "potrebbe" io vi invito a
ritirarli perché ogni sentenza che è andata a giudizio ha
addebitato anche alla Regione le spese legali, quindi sarebbe
curioso sapere alla fine quanto è anche il danno che si verifica
alle casse regionali.
Poi si innesta anche un'altra problematica, perché c'è qualcuno
che ha già pagato, ma cosa ci sarà? Da restituire dei soldi? A
coloro che si sono indebitamente prelevati delle decine di migliaia
di euro magari.
Sono quindi, secondo me, delle questioni queste su cui bisogna
prestare molta attenzione, perché potrebbero avere anche delle
conseguenze che poi nessuno vuole neanche immaginare sotto il
profilo di responsabilità, al di là di rendere, come dicevo ieri,
difficile la vita a chi deve esercitare impresa perché anche dover
andare tutti i giorni in Tribunale per potersi difendere dall'ente
pubblico credo che sia, oltre che pesante, anche sconveniente. Non
credo che sia una cosa stimolante, perché hanno attivato tutta una
serie di cause, altre andranno a giudizio. Penso che gli elementi
ci potevano essere anche prima di queste sentenze perché bastava
applicare il Regio decreto così come lo hanno pubblicato tutte le
Regioni italiane, quindi se ci siamo distinti, questa volta ci
siamo distinti male.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK