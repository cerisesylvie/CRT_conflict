Consiglio Regionale della Valle d'Aosta - Oggetto del Consiglio n. 1786 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque minerali e termali
CAVE, MINIERE E TORBIERE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1786 del 2 febbraio 2016 - Resoconto
OGGETTO N. 1786/XIV - Disegno di legge: "Modificazioni alla
legge regionale 13 marzo 2008, n. 5 (Disciplina delle cave, delle
miniere e delle acque minerali naturali, di sorgente e
termali)".
Viérin M. (Presidente) -
Punto n. 34.01 dell'ordine del
giorno. La parole au rapporteur, le Conseiller Farcoz.
Farcoz (UV) -
Merci Président.
Il disegno di legge sottoposto all'esame del Consiglio regionale
reca modificazioni alla legge regionale del 13 marzo 2008, n. 5
(Disciplina delle cave, delle miniere e delle acque minerali
naturali, di sorgente e termali). Le modificazioni riguardano in
particolare il Titolo III (Concessioni di coltivazione) della parte
IV (Ricerca e coltivazione delle acque minerali naturali, di
sorgente e termali) della citata legge n. 5/2008.
La necessità di apportare modificazioni alla norma limitatamente
alla parte IV, come ho sopra indicato, nasce dal fatto che le
disposizioni attualmente vigenti in materia di sfruttamento delle
acque minerali e termali prevedono procedure articolate per il
rilascio della concessione, atto questo obbligatorio per lo
sfruttamento vero e proprio della risorsa. La normativa attualmente
in vigore prevede che la richiesta di concessione possa essere
presentata solo dopo aver acquisito la certificazione del Ministero
della salute sulle caratteristiche delle risorse oggetto della
concessione stessa e previa presentazione di apposita istanza,
corredata dalla documentazione tecnica e di sostenibilità
ambientale ed economico-finanziaria prevista dalla legge n. 5/2008,
che illustri gli interventi da porre in atto per l'effettivo
sfruttamento della risorsa. Tale documentazione deve dimostrare la
fattibilità dell'operazione: dalla captazione delle acque
minerali/termali o di sorgente alla valorizzazione delle stesse
attraverso la realizzazione di apposito stabilimento o struttura.
Le disposizioni attualmente vigenti prevedono quindi l'acquisizione
della valutazione di impatto ambientale e la presentazione del
progetto definitivo delle opere che si intendono realizzare per
consentire la fruibilità della risorsa, nonché di un
master
plan
sulla sostenibilità economica e finanziaria
dell'iniziativa. Sono compresi nelle opere non solo tutti gli
impianti da realizzare per consentire la captazione della risorsa e
la distribuzione, ma anche il complesso di edifici, impianti ed
attrezzature costituenti il sistema di sfruttamento delle acque
termali/minerali. Tuttavia l'attività estrattiva e lo sfruttamento
delle acque minerali/termali e di sorgente costituiscono "attività
di pubblico interesse" e, nello specifico, la ricerca di acque
minerali/termali o di sorgente da sfruttare può essere anche di
iniziativa pubblica. Non si può quindi escludere l'interesse
diretto dei Comuni a promuovere e a favorire tale attività.
Con il disegno di legge in esame vengono introdotte
modificazioni alla legge n. 5/2008 al fine di consentire quindi ai
Comuni di valutare la migliore modalità di sfruttamento di un'acqua
minerale/termale o di sorgente, consentendo di poter esplorare
preventivamente il libero mercato. In particolare, obiettivo del
disegno di legge è quello di introdurre una fase preliminare al
rilascio della concessione di sfruttamento dell'acqua
minerale/termale vera e propria, quando questo è promosso da un
Comune, fase che dovrebbe consentire all'Amministrazione pubblica
interessata di esplorare appunto il libero mercato per ricercare
l'eventuale
partner
privato con cui sviluppare la fase
successiva volta allo sfruttamento vero e proprio della risorsa
termale e/o minerale. Fase che dovrà quindi comprendere, ai fini
dell'ottenimento della concessione, tutta la progettazione
definitiva delle diverse opere (dalla captazione alla
valorizzazione della risorsa), compresa quella necessaria
all'acquisizione della valutazione di impatto ambientale.
Il disegno di legge si compone di cinque articoli. L'articolo 1
prevede la sostituzione dell'articolo 45 della legge n. 5/2008. In
particolare, le modificazioni introdotte prevedono la possibilità
di includere tra i soggetti potenzialmente interessati a richiedere
la concessione per lo sfruttamento di acque minerali/termali o di
sorgente, oltre al soggetto che successivamente alla fase di
ricerca ha ottenuto il riconoscimento delle caratteristiche delle
acque oggetto di concessione da parte del Ministero della
salute:
- il soggetto che, pur non avendo eseguito le attività
preliminari all'ottenimento della concessione, abbia un interesse
diretto allo sfruttamento della risorsa. Tale soggetto, che può
essere sia pubblico che privato, con la richiesta di concessione si
pone di fatto in concorrenza con il soggetto che ha eseguito tutte
le attività preliminari della ricerca e del riconoscimento delle
caratteristiche delle acque minerali/termali o di sorgente e deve
con l'istanza presentare tutta la documentazione tecnica di
valutazione ambientale e di sostenibilità economica
dell'iniziativa;
- parallelamente il Comune sia che abbia promosso e attuato la
fase preliminare di ricerca della risorsa, sia che manifesti il
proprio interesse al potenziale sfruttamento in una fase
successiva, che non avendo gli strumenti tecnici ed economici per
poter materialmente attuare la fase di progettazione definitiva, di
valutazione ambientale e di successiva realizzazione delle opere
per lo sfruttamento, deve verificare nel libero mercato l'effettiva
concretizzazione dell'iniziativa.
Gli articoli dal 2 al 5 modificano rispettivamente gli articoli
46, 47, 48 e 52 della legge n. 5/2008, adeguando le disposizioni
vigenti alle novità introdotte dall'articolo 1, con particolare
riferimento al Comune in qualità di soggetto potenzialmente
interessato allo sfruttamento della risorsa idrica, ma che
necessita di eseguire verifiche sulla fattibilità dell'iniziativa.
In considerazione di ciò, le modificazioni proposte ai predetti
articoli della legge n. 5/2008 prevedono in sintesi: la
presentazione dell'istanza di concessione con documentazione
notevolmente ridotta rispetto alla procedura ordinaria;
un'istruttoria dell'istanza e atto di concessione semplificati e la
durata della concessione limitata a cinque anni, al fine di
consentire al Comune di esplorare il mercato e di individuare, se
del caso, i soggetti che presenteranno successivamente la richiesta
ordinaria di concessione per lo sfruttamento vero e proprio della
risorsa, nel rispetto delle esigenze di "pubblico interesse".
Merci.
Président -
Merci collègue Farcoz. Quelqu'un
demande la parole? Je ferme la discussion générale. Y a-t-il des
requêtes pour déclaration d'intention? La parole au collègue
Cognetta.
Cognetta (M5S) -
Grazie Presidente.
Volevamo solo annunciare il nostro voto contrario a questo
provvedimento, perché, al di là delle parole di presentazione molto
dotte e interessanti del nostro collega Consigliere Farcoz, ci
sembra che in realtà questo provvedimento favorisca più i privati
che l'ente pubblico, perché sembra una cosa quando in realtà è
un'altra, è tipico delle leggi che spesso vengono approvate in
questo Consiglio. Di conseguenza, valutando con estrema attenzione
ciò che è stato fatto in questa legge e i nostri principi di difesa
dell'acqua, che è un bene comune di difesa del territorio, già
ampiamente sfruttato e distrutto da tutte quante le vostre leggi,
ci sembra opportuno prendere una posizione chiara e netta di
contrarietà rispetto a questa modifica di legge, che ripeto
favorisce esclusivamente i privati e non il pubblico. Con questo
ringrazio tutti per l'attenzione. Buona sera.
Presidente -
Grazie collega Cognetta. Altri per
dichiarazione di voto? La parola alla Consigliera Certan.
Certan (ALPE) -
Grazie Presidente.
Riguardo a queste modificazioni della legge regionale, il nostro
gruppo si asterrà. Il collega Cognetta è stato molto puntuale e
molto pungente, devo dire che, da una parte, la modifica in effetti
parrebbe aprire la possibilità ai Comuni in qualche modo di essere
interpreti e garanti anche di questa tutela dell'esigenza di
pubblico interesse delle acque termali e delle acque minerali. Vi è
però un passaggio nei vari articoli che riteniamo essere ambiguo e
tra un "può" e un "deve": non si capisce se il Comune può o il
Comune deve in una seconda fase aprire e consentire l'esplorazione
del libero mercato per ricercare l'eventuale
partner
privato
con cui sviluppare la fase successiva. L'abbiamo chiesto anche in
commissione e devo dire che non è stato così chiarito bene e quindi
su questo punto ci sarà l'astensione del nostro gruppo.
Presidente -
La parola al Consigliere Roscio.
Roscio (ALPE) -
Ad integrazione di quanto detto dalla
collega Certan e anche per poter dare qualche altro contributo e
meglio spiegare anche le motivazioni della nostra astensione...
(ilarità in aula)
...se questa questione fa molto ridere, ditemelo...
Presidente -
Fate silenzio per cortesia.
Roscio (ALPE) -
...sembrava quasi che fossimo ad uno
spettacolo comico...la questione dello sfruttamento delle acque
termali, rispetto all'altra grande questione sulle acque: lo
sfruttamento dell'idroelettrico...da quello che ci sembra leggendo
la proposta di legge, mentre in questa situazione i Comuni, gli
Enti locali possono avere dei vantaggi anche economici da questo
sfruttamento, nello sfruttamento idroelettrico questo non avviene
o, meglio, avveniva in passato. Oggi non avviene più perché i
Comuni non possono più avere dei ritorni economici dallo
sfruttamento idroelettrico e questo proprio per il discorso di
favorire le popolazioni, di dare la possibilità di mantenere la
gente in montagna, questa è una grande differenza, per cui, da
questo punto di vista, l'idea è corretta, dare la possibilità di
sfruttare delle risorse presenti in montagna e quindi dare la
possibilità a chi vive in montagna di mantenere la propria attività
è sicuramente una cosa positiva. Manca però in questa legge un
qualche cosa che dia invece dei paletti per il rispetto e la tutela
del bene comune acqua. In questa proposta non è contenuta questa
cosa, non è ben chiara. È anche vero che, rispetto
all'idroelettrico, è più difficile riuscire a fare uno sfruttamento
perché serve, come scritto nella legge, l'autorizzazione
ministeriale, ma poi non solo quella, serve anche un piano di
sfruttamento che possa stare in piedi, quindi questo rende più
difficile la questione, però questa cosa non viene definita nella
legge, che potenzialmente apre ad anche altre valutazioni. Il
nostro gruppo se, da un lato, sulla questione sfruttamento
sostenibile delle risorse per il mantenimento dell'attività nelle
vallate dove c'è la risorsa è favorevole, non può appoggiare
in
toto
questa proposta, perché, dall'altro lato, mancano dei
paletti sulla tutela della risorsa, che come bene comune va sì
utilizzato ma non va depauperato e non è il caso qua di ricordare
altri esempi, come quello che sull'idroelettrico è successo,
qualcosa che può avere ricadute molto positive sulla popolazione
spesso invece succede che si traduce in un vantaggio per i privati
e in nessun ritorno fattivo per le popolazioni. Grazie.
Presidente -
Grazie collega Roscio. La parola al
Consigliere Bertschy.
Bertschy (UVP) -
Grazie Presidente.
Anticipiamo anche noi il voto di astensione, che è motivato dal
fatto che ci si inserisce in un disegno di legge che ha una valenza
più complessiva. Non avrebbe senso votare a favore o contro un
pezzo di legge senza aver fatto un ragionamento globale sul bene
acqua, sull'interesse comune che abbiamo rispetto a questa risorsa.
Apprezziamo comunque l'iniziativa che dà più tutela soprattutto
all'Amministrazione pubblica ed è un filtro verso l'utilizzo e la
speculazione del privato. Crediamo quindi che si vada nella giusta
direzione, come ha ricordato poc'anzi il collega Roscio. È
sicuramente una buona iniziativa da provare a riproporre in quelli
che sono gli interessi più sostanziosi, soprattutto per quanto
riguarda l'idroelettrico. Apprezziamo quindi l'iniziativa della
Giunta, ci riserviamo di poter approfondire su quest'argomento e di
portare le nostre idee in una visione più complessiva, che ci porti
magari ad una valutazione differente rispetto ai procedimenti. Ci
asterremo quindi convinti che si sia iniziato quanto meno il
percorso giusto per far sì che l'acqua rimanga il più possibile di
dominio, di amministrazione e di visione perché sia sempre più un
bene comune a favore di tutti i valdostani.
Presidente -
La parola all'Assessore Bianchi.
Bianchi (UV) -
Grazie Presidente.
Solamente due parole per sottolineare, come hanno fatto alcuni
colleghi in Consiglio, che questa legge va nella direzione di
permettere alle Amministrazioni comunali di avere un
atout
in più dopo il riconoscimento delle acque termali da parte del
Ministero, non sicuramente per tutelare i privati: questo lo
volevamo sottolineare e vedo che parte del Consiglio lo ha
recepito. Il Comune nel momento in cui ha il riconoscimento da
parte del Ministero può andare avanti tranquillamente perché ha già
un
partner
, oppure ha la possibilità di indicare un valore
sul libero mercato: questa era solo la puntualizzazione che mi
sembrava giusto fare. Grazie.
Presidente -
Grazie. Possiamo procedere alla votazione.
Dichiaro aperta la votazione sull'articolo 1. La votazione è
chiusa.
Presenti: 34
Votanti: 22
Favorevoli: 20
Contrari: 2
Astenuti: 12 (Bertin, Bertschy, Certan, Chatrian, Fabbri,
Gerandin, Grosjean, Morelli, Nogara, Roscio, Rosset, Laurent
Viérin)
Il Consiglio approva.
Possiamo dare lo stesso risultato all'articolo 2? Stesso
risultato. Articolo 3. Stesso risultato. Articolo 4. Stesso
risultato. Articolo 5. Stesso risultato. Metto ora in votazione la
legge nel suo complesso. La votazione è aperta. La votazione è
chiusa.
Presenti: 34
Votanti: 22
Favorevoli: 20
Contrari: 2
Astenuti: 12 (Bertin, Bertschy, Certan, Chatrian, Fabbri,
Gerandin, Grosjean, Morelli, Nogara, Roscio, Rosset, Laurent
Viérin)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK