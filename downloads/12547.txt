Consiglio Regionale della Valle d'Aosta - Oggetto del Consiglio n. 3463 del 3 giugno 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3463 del 3 giugno 1992 - Resoconto
OGGETTO N. 3463/IX Dibattito sulla presa d'atto delle
dimissioni del Presidente della Giunta e della decadenza della
Giunta regionale.
Cout (Presidente)
Comunico ai Signori Consiglieri che
con lettera in data 29 maggio 1992 a me indirizzata, il Presidente
della Giunta regionale, Avv. Gianni Bondaz, ha rassegnato le
proprie dimissioni dalla carica di Presidente della Giunta
regionale.
Do lettura della lettera di dimissioni.
Aosta 27 Maggio 1992
Signor Presidente,
Una delle forze politiche della maggioranza che sostiene la
Giunta regionale da me presieduta, formatasi, su di un programma
triennale, il 25 giugno 1990, ha espresso una sostanziale sfiducia
nei confronti dell'operato dell'esecutivo regionale.
Infatti, con proprio documento in data 22 maggio 1992 la
direzione re-gionale del PDS - Gauche Valdôtaine ha espresso
"diffusa preoccupazione per il progressivo esaurirsi del disegno
riformatore che aveva caratterizzato il cambiamento di maggioranza
del giugno 1990".
Di fronte a tale atteggiamento di una delle componenti della
maggioran-za, atteggiamento che denota una grave mancanza di
coerenza e una vio-lazione degli impegni assunti nel 1990, mi sono
sentito in dovere di pro-muovere immediate consultazioni politiche
per verificare la sussistenza o meno delle condizioni per il
proseguimento dell'azione di governo.
Alla luce dei risultati di tali consultazioni, effettuate nelle
giornate di ieri e oggi, sia congiuntamente che disgiuntamente con
tutte le forze politiche della maggioranza ed in particolare con il
Segretario politico del PDS - Gauche valdôtaine, Alder Tonino e con
l'Assessore regionale all'Industria, Commercio e Artigianato,
Demetrio Mafrica, ho potuto verificare che non sussiste da parte
del PDS la volontà di proseguire nell'azione comune di governo
iniziatasi nel giugno del 1990.
Questo fatto mi induce a rinunciare al mandato affidatomi dal
Consiglio regionale il 25 giugno 1990 per cui, dopo aver sentito la
Giunta regionale, rassegno con la presente, le mie dimissioni dalla
carica di Presidente della Giunta regionale della Valle
d'Aosta.
Distinti saluti.
F.to Avv. Gianni Bondaz
Presidente
Comportando tali dimissioni la crisi della
Giunta, ho provveduto ai sensi del 5° comma dell'articolo 38 del
Regolamento interno del Consiglio, a convocare la Conferenza dei
Capigruppo per stabilire, sentiti i Capigruppo, la data di
convocazione e l'ordine del giorno del Consiglio.
Riunitasi venerdì 29 maggio, la Conferenza dei Capigruppo ha
concordato sulla proposta di convocare per oggi, in via d'urgenza,
il Consiglio regionale, per l'esame dell'ordine del giorno che è
stato trasmesso ai signori consiglieri con lettera protocollo n.
1505 in data 29 maggio 1992.
La conferenza dei capigruppo ha altresì convenuto
sull'opportunità di annullare l'adunanza ordinaria del Consiglio
regionale già convocata per il 3, 4 e 5 giugno.
Gli argomenti che erano all'ordine del giorno verranno
riproposti dopo essere stati eventualmente esaminati dalla nuova
maggioranza in un prossimo Consiglio.
L'articolo 38 del Regolamento interno prevede infatti che, in
caso di crisi dell'esecutivo, rimangono obbligatorie solo le
convocazioni in sessione ordinaria (prima settimana di aprile e di
ottobre) previste dall'articolo 20 dello Statuto speciale.
Il primo punto all'ordine del giorno della convocazione odierna
prevede la presa d'atto delle dimissioni del Presidente della
Giunta regionale e della decadenza della Giunta regionale.
Pur in carenza delle dimissioni formali dei membri
dell'esecutivo, è infatti evidente che la cessazione dalla carica
del Presidente della Giunta non può non comportare la cessazione
dell'intera Giunta, legata al suo Presidente da un rapporto
fiduciario: se ciò non avvenisse il nuovo Presidente sarebbe
privato del potere di designazione degli Assessori, che gli compete
a norma di Statuto.
Questo è quanto ero tenuto a dirvi e penso che possiamo iniziare
con l'ordine del giorno che prevede infatti al primo punto, la
presa d'atto delle dimissioni del Presidente della Giunta regionale
e della decadenza della Giunta regionale.
Ha chiesto la parola il Consigliere Ricco, ne ha facoltà.
Ricco (DC)
A nome del gruppo regionale che rappresento,
ringrazio il Presidente della Giunta regionale uscente, Avv.
Bondaz, per la sua operosità, per l'applicazione e per la passione
avuta nell'adempiere al suo gravoso compito di capo del governo
regionale nell'interesse della Valle d'Aosta. Ringrazio anche la
Giunta regionale dimissionaria, i Presidenti e i membri delle
Commissioni permanenti e tutti i colleghi Consiglieri che hanno
onestamente collaborato all'attuazione del nostro
programma.
Presidente
Ha chiesto la parola il Consigliere Mafrica,
ne ha facoltà.
Mafrica (PCI-PDS)
Signor Presidente e signori
Consiglieri, il voto del 5-6 aprile ha dato segnali molto forti in
tutto il Paese. Si è potuta registrare l'insofferenza verso i
partiti tradizionali che occupano da tempo il potere senza
risolvere i problemi; si è potuta registrare la volontà dei
cittadini di contare di più e di avere servizi e istituzioni
efficienti. Anche in Valle d'Aosta, il voto del 5-6 aprile, ha
manifestato delle espressioni di volontà. In parte il voto ha
evidenziato gli stessi segni del voto nazionale, penalizzando i
partiti; in parte ha dato un giudizio sulla maggioranza del 6
giugno e sull'operato della Giunta. Questo voto non può essere
sottovalutato e d'altronde a questo voto ci si era presentati come
ad una sfida.
La maggioranza uscente aveva ricercato candidati autorevoli; si
era presentata con uno schieramento compatto impegnandosi in prima
persona a sostegno dei candidati. Il voto è stato negativo per i
candidati della Giunta. Era necessario riflettere sul significato
di quel voto ed è quello che il Partito Democratico della sinistra
"
Gauche valdôtaine
" ha fatto. La riflessione sul voto si è
protratta per tre lunghe serate, con assemblee che abbiamo tenuto
il 14 aprile, l'8 e il 28 maggio e abbiamo in queste nostre
discussioni, fatto una riflessione che riteniamo di dover
presentare al Consiglio. Crediamo che sia stato probabilmente un
errore, scegliere la competizione elettorale in un clima di
contrapposizione tra uno schieramento che comprendeva i principali
partiti nazionali e dall'altra parte alcune delle forze autonomiste
della nostra Regione tra cui la forza di maggioranza relativa.
Questa contrapposizione ha messo in evidenza elementi che è
necessario superare.
La contrapposizione che il 5-6 aprile ha ricevuto un certo
giudizio da parte dell'elettorato, a nostro avviso, deve essere
superata perché risponde ad una logica che la popolazione
valdostana non comprende. Non si può negare poi che il voto del 5-6
aprile abbia anche rappresentato una valutazione dell'operato della
maggio-ranza del 6 giugno.
Si era partiti con una volontà di cambiare radicalmente il modo
di governare. I documenti allora stilati contenevano una critica ad
una impostazione che avevamo ritenuto distorta tra potere e
cittadini, e avevamo preso impegni per cambiare radicalmente il
rapporto tra partiti, istituzioni e cittadini.
Credo che si debba riconoscere che alcuni passi in avanti sono
stati fatti, non si sono però compiuti quelli più importanti.
Indubbiamente all'interno della maggioranza ci sono stati rapporti
distesi e di rispetto tra i diversi partiti. Sono state varate
alcune leggi che andavano nella direzione di migliorare la
trasparenza, di aumentare la possibilità di dialogo e di
funzionalità dell'Amministrazione e mi riferisco alla legge per le
nomine, per il difensore civico e alla legge sull'autonomia
funzionale del Consiglio.
Purtroppo, alle leggi non sono seguite poi applicazioni coerenti
e credo che in questo le forze della maggioranza, compresa la
nostra, abbiano delle responsabilità. Si era criticato un eccessivo
accentramento del potere nelle mani del Presidente della Giunta.
Questo accentramento non c'è più stato, abbiamo dovuto però
registrare - crediamo - una scarsa collegialità della Giunta, una
carenza di rapporti tra la Giunta e i Consiglieri di maggioranza,
una non sempre coerente univocità di indirizzi tra le diverse
componenti della Giunta.
Si è poi di fatto animata una contrapposizione,
maggioranza-Union Valdôtaine, che ha portato a discussioni in
questo Consiglio e al rallentamento dei lavori; una
contrapposizione in cui credo non si sia fatto tutto lo sforzo
possibile per cercare un reale confronto. Nel corso della nostra
riflessione, abbiamo rilasciato un giudizio di inadeguatezza
rispetto agli impegni che erano stati presi. Non vogliamo negare
che delle cose importanti siano state anche raggiunte, ma crediamo
che siano state realizzate in modo scoordinato e affannoso.
Abbiamo, credo, il dovere di dire in modo autocritico che siamo
entrati in una macchina che girava in un certo modo e che per
spirito di maggioranza abbiamo a volte lasciato correre su problemi
che pure ci vedevano in dissenso: per esempio sulla pianta
organica, i cui aumenti non corrispondevano ad un disegno chiaro;
su una serie di episodi particolari come gli incarichi e consulenze
e sui problemi del personale.
Credo che però, l'elemento che più ci ha indotti a prendere
posizione, sia stato il non rispondere complessivo dell'attività
della maggioranza agli impegni del 6 giugno. Il voto del 5-6 aprile
ha confermato queste nostre perplessità e giudizi. Abbiamo posto
questi problemi con il documento dell'8 maggio della nostra
assemblea.
In quell'occasione abbiamo nominato due Comitati, uno per
verificare le condizioni di partecipazione del PDS alla
maggioranza, un altro per risolvere problemi interni al partito. Il
9 maggio abbiamo svolto una prima verifica, nel corso della quale
molte forze hanno espresso preoccupazione mentre in altre prevaleva
e continua a prevalere la paura del cambiamento.
Con il documento del 22 maggio della nostra assemblea, abbiamo
inteso dare un forte scossone per giungere ad una verifica che
fosse conclusiva. A questo nostro documento - di cui ci assumiamo
la responsabilità perché era un documento che segnalava l'esaurirsi
della spinta riformatrice del 6 giugno - si è risposto con le
dimissioni da parte della Democrazia Cristiana in Comune e da parte
del Presidente della Giunta.
Io credo che in questi giorni si sia cercato il soggetto della
crisi. Noi non abbiamo difficoltà a dire che abbiamo voluto
ragionare seriamente sulla situazione e abbiamo voluto tener conto
del giudizio dell'elettorato. Una parte dell'elettorato importante
ha dato il voto ai candidati della coalizione, una parte
maggioritaria ha però ritenuto di dare un giudizio negativo. Questo
giudizio non è stato solo dato da parte dell'elettorato, è venuto
in più occasioni da parte delle Organizzazioni sindacali e da parte
di amministratori locali.
La riflessione era quindi doverosa. Nell'ambito della
maggioranza, l'argomento che più veniva sottolineato per dare
continuità alla maggioranza stessa era il timore di una rivincita
da parte dell'Union Valdôtaine, cioè non venivano nascoste le
difficoltà e i problemi esistenti, ma si diceva "dobbiamo tenere
duro" per non dare una rivincita all'Union Valdôtaine. Io credo che
su questo occorra riflettere. La rivincita è un'argomento politico
tra i partiti ed è un argomento che non interessa i cittadini. Noi
non riteniamo di dare nessuna rivincita a nessuno perché nel giugno
del 1990 avevamo criticato un modo di governare e dei comportamenti
e non avevamo deciso di mettere all'ostracismo nessuna forza
politica.
Una forza politica che era e permane per il momento, la forza di
maggioranza relativa. Proprio perché abbiamo dato un giudizio di
difficoltà e di esaurimento della volontà riformatrice, un giudizio
di non corrispondenza tra molte cose scritte nei programmi e molti
comportamenti concreti. Abbiamo aperto un discorso che riguarda le
forze di sinistra e le forze ambientaliste con l'Union Valdôtaine e
altre forze autonomiste. Questo discorso non è per noi nuovo avendo
precedenti in nostri passati documenti congressuali e credo quindi
che possa essere affrontato con sufficiente chiarezza e con impegni
precisi. Si tratta di vedere, non quali sono i rapporti tra le
forze politiche, ma come le forze politiche vogliono intervenire
per risolvere i problemi che esistono e che, credo, siano
principalmente i rapporti tra istituzioni e cittadini. Occorre che
le istituzioni siano sempre più al servizio dei cittadini e si
pongano sempre più in modo equo verso tutti loro. Questo problema
non è stato risolto, è un problema a cui la gente è molto sensibile
e su questo credo che vadano presi da parte della maggioranza
futuri precisi impegni.
Impegni precisi vanno anche presi rispetto al modo di funzionare
dell'esecutivo, occorre che sia superata la tendenza ad avere
assessorati tra loro scoordinati, occorre lavorare in modo più
collegiale e discutere più in profondità nell'esecutivo dei
problemi più importanti che ci sono e che credo ce ne saranno
ancora per anni.
Esiste un problema principale che è quello delle entrate della
nostra Regione. Non sappiamo se già a partire dal gennaio di
quest'anno, ma sicuramente da qualche scadenza non lontana, le
entrate della Regione potranno essere depauperate della parte di
riparto fiscale legate all'Iva.
Occorre quindi avere innanzitutto la possibilità di garantire la
certezza delle entrate e occorre poi intervenire come anche
segnalato dallo studio del Censis, per un miglioramento delle
capacità di spesa della Regione. Il rapporto del Censis segnala la
presenza di una economia che per molti versi è assistita, occorre
intervenire per risolverne i problemi e per dare maggiore
competitività e solidità a tutte le attività economiche.
Esiste un problema di efficienza dei servizi della pubblica
amministrazione e di comportamenti di equità verso i cittadini.
Su questi problemi si possono e si stanno raggiungendo intese
ampie e credo rappresenteranno una nuova sfida. Noi siamo
disponibili ad affrontare questa sfida piuttosto che resistere in
una contrapposizione tra parti che riteniamo sempre meno
comprensibile per la gente. E' stata condotta una campagna
elettorale, nell'aprile di quest'anno, basata ancora su
contrapposizione tra forze e su giudizi di arroganza. Io penso che
sarebbe stato meglio e più opportuno, parlare forse di problemi.
Ritengo che le forze politiche non possano avere un giudizio
definitivo, ma vadano misurate rispetto alla loro capacità di
intervenire, di volta in volta, nel tempo, sui diversi
problemi.
Noi che proveniamo dal partito Comunista da lunghi anni forse,
giudicato in termini di schieramento da alcune forze politiche, ci
siamo poi accorti che questi giudizi creavano delle barriere
ideologiche che non corrispondevano alla sensibilità delle persone
e alla necessità delle cose. Permanere oggi in un giudizio negativo
nei confronti di una forza a cui l'elettorato ha manifestato
risposte positive, restare nel ricordo di una arroganza del
passato, senza verificare come si sono modificate le condizioni in
questi anni, è rimanere in una logica di schieramento che riteniamo
non corrisponda alle esigenze della popolazione valdostana.
Qualcuno in questi giorni ha parlato di affidabilità o meno di
questa o quella forza politica. Il concetto di affidabilità di cui
si è parlato è tutto interno alla logica dei partiti, perché di
volta in volta i partiti hanno operato scelte che sono state da
altri giudicate affidabili o meno affidabili. Si tratta invece di
verificare se le scelte sono coerenti con i principi informatori di
quei partiti e con le esigenze della società. Noi avevamo, nel
giugno 1990, sottoscritto un accordo programmatico che aveva degli
obiettivi, non avevamo dato l'adesione ad un patto militare che non
si potesse modificare. Abbiamo riscontrato che tra gli impegni
allora presi e le possibilità di realizzazione rimaneva una
distanza che era difficile colmare. Abbiamo ritenuto che fosse più
utile riprendere il discorso sugli obiettivi e sulle cose da fare
che non rimanere legati ad un accordo di programma. A noi interessa
fare politica per tutelare categorie deboli della società, per
difendere i diritti dei cittadini e per dare corso agli interessi
generali della comunità valdostana ed affrontiamo questa nuova
fase, che sicuramente non è facile, con la determinazione di
rispettare i nostri impegni di eletti dal popolo più che di seguire
interessi di parte e di partito. Sappiamo che la situazione non è
facile, che i problemi sono grandi e sappiamo che le nostre forze
sono modeste. Non vogliamo dare lezioni a nessuno, ma abbiamo la
pretesa di fare scelte politiche che rispettino la nostra
concezione finalistica di fare politica.
Siamo una forza "PDS-Gauche valdôtaine", che non rinuncia
all'ambizione di essere un partito che vuole una riforma della
politica e che non accetta il protrarsi nel tempo di pratiche di
spartizione e di clientelismo che oramai non corrispondono più alla
sensibilità delle persone e dalle quali sempre più sono osteggiate
e viste con insofferenza. Siamo un partito di espressione, che
chiamandoci Gauche Valdôtaine, espressione di una adesione agli
ideali autonomistici, al senso di identità di una Regione
particolare. Noi abbiamo cercato di fare in questi anni, con
modestia e con lealtà, la nostra parte. Riteniamo che si possa dare
di più e meglio, riteniamo che si debba superare una
contrapposizione sterile all'interno di questo Consiglio che a
volte rallenta la soluzione dei problemi.
Sappiamo che occorre chiarire alla gente, che sempre meno
comprende le discussioni politiche, il perché delle scelte, ma
abbiamo netta la sensazione di avere fatto una scelta che
corrisponde ai sentimenti più diffusi della popolazione, agli
interessi di fondo della gente valdostana che potrà essere per noi,
magari più faticosa della scelta fatta in tempi passati, ma che va
nella direzione di dare a questa Regione un clima politico, una
capacità di affrontare i problemi e una attenzione ai problemi
principali corrispondente agli interessi di fondo della popolazione
valdostana.
Presidente
Ha chiesto la parola il Consigliere Ricco,
ne ha facoltà.
Ricco (DC)
Signor Presidente e colleghi Consiglieri,
la vicenda che ha portato alle dimissioni della Giunta regionale
Bondaz, ha evidenziato come la contesa politica sia scesa anche
nella nostra Regione, ai limiti inattesi di assai basso profilo.
Non è infatti il cambio di maggioranza, la formazione di nuovi
schieramenti che in democrazia possono e debbono considerarsi fatti
normali, ma la logica che ha portato a tutto ciò a rappresentare
una grave preoccupazione per il futuro politico della Valle
d'Aosta.
Lo dico con profonda amarezza così come lo dice la gente fuori
dal Palazzo. Quella gente alla quale non si è affatto pensato
quando all'interno delle segreterie alcuni partiti contrattavano il
corrispondente di accordi mentre l'operatività della Giunta Bondaz
proseguiva senza che, in quella sede di maggioranza, gli stessi
partiti avessero la dignità di assumere posizioni analoghe.
Sig. Presidente, colleghi Consiglieri, quando i partiti giungono
a scaricare sulle istituzioni il peso dei loro contrasti interni,
quando dirigenti di partito agiscono al di fuori di ogni norma
anche di correttezza personale, vuol dire che non esistono più
regole e se è vero che ideologie e valori del passato possono aver
semplificato positivamente il quadro nazionale ed internazionale, è
altrettanto vero che questa fase di transizione, tra le vecchie e
le nuove regole, deve essere gestita e non trasformarsi in una
giungla selvaggia o in una riedizione del Far West ove bisogna
sparare per primi, magari alle spalle, per sopravvivere.
Non si venga a dire, per lo meno, risparmiamoci queste
ipocrisie, che ufficialmente la crisi è stata aperta dalla
Democrazia Cristiana e che pertanto solo la DC deve rispondere
delle conseguenze. Sappiamo benissimo e lo sa la comunità
valdostana che le cose stanno altrimenti e che la DC ha dovuto e
voluto prendere atto di una dissociazione del PDS, quello stesso
PDS che insieme ai segretari della maggioranza, aveva invitato il
Presidente della Giunta subito dopo le elezioni politiche del 5-6
aprile a rimanere al suo posto perché il programma politico ed
amministrativo iniziato nel Giungo 1990 conservava tutta la sua
validità e doveva proseguire.
La DC ha tratto, ed era suo dovere farlo, nonché anche suo
diritto, le logiche conclusioni da un illogico comportamento,
prendendo atto con amarezza, ripeto, perché tale è il nostro stato
d'animo, da non confondere con la rassegnazione, la rinuncia o
peggio il desiderio di vendetta che un partito della coalizione
aveva agito come "Giano bifronte".
Non riusciamo a vedere quale strategia politica stia dietro a
tali manovre. La rottura di un disegno preciso - certamente non
facile a realizzarsi, in tempi brevi, dopo che 17 anni di potere
unionista avevano consentito al movimento regionalista una
penetrazione profonda nel tessuto socio-economico culturale, -
volto a ridare spazio di confronto alla popolazione valdostana
eliminando il muro-contromuro che oggi purtroppo sembra
contrassegnare i rapporti anche interpersonali, ci appare assai
pericolosa per tutti e particolarmente per gli stessi partiti che
l'hanno provocata.
Paradossalmente chi sembra uscire meglio da tutta questa brutta
faccenda è l'Union Valdôtaine, la quale può dire di aver fatto il
suo diritto-dovere di minoranza che persegue il ritorno in
maggioranza. Se qualcuno le ha aperto la strada, l'Union valdôtaine
non deve fare altro che ringraziarlo e ricompensarlo.
Il PDS non avrebbe giocato la schedina se non fosse stato sicuro
di fare 13 per cui, escludendo che si tratti di una schedina troppo
fortunata, dobbiamo desumere che provenisse direttamente dal
Totocalcio.
Con equivalente rispetto per la verità, occorre che tutti
riconoscano alla DC il comportamento più lineare e corretto. Non si
può trovare nei fatti, dal giugno 1990 ad oggi, un solo atto della
DC che sia in contrasto con le direttive di coerenza, con gli
impegni assunti che il nostro partito si è dato. La DC ha agito
sino alla conclusione di questa vicenda, che certo non passerà alla
storia valdostana come una pagina chiara e pulita, mantenendo fede
ai patti che aveva in libertà sottoscritto con le altre componenti
della maggioranza, mentre i vertici del PDS non l'intero gruppo
direttivo, e tanto meno la base, preoccupati del proprio futuro,
tessevano trame degne di un brutto giallo popolare da poche
lire.
Preoccupati del loro futuro, ho detto e penso che oggi abbiamo
ancora più ragione di esserlo, perché questa manovra che li vede
tornare ad occupare posti di potere ad un anno dalle elezioni
regionali potrà essere giudicata in modo severo
dall'elettorato.
Siamo in presenza Sig. Presidente, colleghi Consiglieri, di una
situazione gravissima del paese, che il nuovo governo la cui
formazione ci auguriamo non tardi, dovrà affrontare nelle tre
componenti più urgenti e irrimandabili: il debito pubblico, la
questione morale e la criminalità organizzata.
Tralasciando quest'ultimo argomento, è evidente che il biglietto
di ingresso in Europa corrispondente a decine e decine migliaia di
miliardi, porterà ad un inasprimento della pressione fiscale ed
alla ricerca di contenimento della spesa con provvedimenti che
potranno toccare sia direttamente che indirettamente la nostra
Regione.
Ebbene, quale credibilità può avere una forza che si dice di
sinistra e che va a rompere equilibri e convergenze indispensabili
per affrontare il futuro incombente? Per la questione morale, dopo
il coinvolgimento del PDS, fatto che noi non salutiamo certamente
con piacere, negli scandali noti a tutti, è forse il comportamento
del PDS valdostano un segno di ravvedimento ed un segnale di
riforma del partito dal suo interno? Esattamente il contrario
direi.
Vi è un ulteriore aspetto, sul quale vorrei chiamare
l'attenzione di questa Assemblea, e cioè il perdurare, malgrado le
indicazioni dell'elettorato, di un vecchio sistema di fare
politica, che non può non allontanare la gente dalle istituzioni
rese impossibilitate ad operare con chiarezza e decisione che
dovrebbero avere.
La DC dopo le prese di posizione delle altre forze politiche e
dopo gli incontri avuti con le medesime, rifiuta il metodo seguito
per arrivare a questo infausto rendiconto e si appresta, come ha
già fatto, ad occupare i banchi dell'opposizione.
Non sarà un'opposizione simile a ciò che è successo in questi
mesi ad opera di altri, cioè dell'ostruzionismo palese ed occulto,
ma un'opposizione che mirerà al confronto, alla discussione sui
programmi, alla chiarezza che deve uscire da questo Consiglio per
far comprendere a chi ne sta fuori, l'entità dei problemi e le
soluzioni che si vogliono portare.
Più che mai a partire dalle riforme che urgono, specificamente
in materia di legge elettorale, ma direi su tutte le grandi
questioni che dovranno essere affrontate, la Valle d'Aosta ha
bisogno della DC.
Signor Presidente, colleghi Consiglieri, è con tale spirito che
insieme ad un giudizio fortemente critico sui padronisti di questa
vicenda, la DC si conferma come sempre al servizio della comunità
valdostana.
Presidente
Ha chiesto la parola il Consigliere Milanesio,
ne ha facoltà.
Milanesio (PSI)
Cominciamo già ad intravedere i segni
di quella autocritica che sarebbe stata fatta da qualcuno e che è
stata percepita da altri e che noi abbiamo sentito solo in una
dichiarazione televisiva del segretario del movimento dell'Union
Valdôtaine il quale credo l'abbia usata una sola volta e cioè in
quella intervista, quando ha detto che l'Union Valdôtaine ha fatto
un'autocritica.
Noi non ce ne siamo mai accorti, ci stiamo accorgendo del
contrario, ma tant'è che le cose che stanno succedendo e che
succederanno, potranno confermare o meno il nostro proposito e la
nostra valutazione.
Io vorrei ricordare ai signori Consiglieri che oggi è il 3
giugno 1992. Sono passati circa due anni dai fatti del 1990, da
quello che qualcuno ha chiamato "il ribaltone" e che altri hanno
chiamato come un ritorno sulla via del pluralismo della democrazia
della nostra Regione, un ritorno necessario, improvviso e
repentino.
A sentire alcuni dei Consiglieri che sono intervenuti oggi,
sembrerebbe che il 6 giugno 1990 non ci sia mai stato e che quelle
aspettative, quella tensione e quella volontà di pluralismo e di
rinnovamento che pure hanno animato in qualche modo alcune forze
politiche, alcuni uomini politici in particolare, ebbene che tutto
questo non siano mai accaduto o che se è accaduto - ho sentito oggi
cenni autocritici da parte del compagno Mafrica - tendono a
cancellare in qualche modo quell'esperienza, come una brutta
esperienza, diventata fastidiosa dopo il risultato elettorale del
5-6 aprile; ribadisco dopo il risultato elettorale.
Io voglio ricordare che il modo, il clima, i contenuti, gli
obiettivi e la tensione morale che sorresse la svolta del 6 giugno
1990 erano riassunte magistralmente in quella mozione di sfiducia
che poi era anche mozione di fiducia costruttiva alla Giunta che si
sarebbe dovuta insediare.
Voglio ricordare che quella mozione venne scritta quanto meno a
due mani e anche quelle del Consigliere Mafrica non erano estranee
a quel testo e a quelle considerazioni, ma venne scritta come una
pagina di storia di cui io non me ne vergogno. Altri dovranno
vergognarsene se poi si comporteranno in un modo che non è il
superamento e l'esaurimento della fase propulsiva, ma è la
restaurazione dello stato cuante sotto mentite spoglie, sotto il
pretesto che qualcuno tiene famiglia, beninteso, "famiglia
politica".
Ebbene, io voglio solo leggere un piccolo documento che può
simboleggiare lo spirito del 6 giugno che in realtà era lo spirito
del 2 giugno e voglio che questo documento venga reso pubblico
perché è bene che la gente sappia che quanto è stato fatto non è
stato fatto da un pugno di squallidi cospiratori che puntavano al
potere, ma che era una congiura che poteva somigliare alla congiura
contro Cesare per il ristabilimento della legalità
repubblicana.
Qui nessuno è stato pugnalato e nessuno è stato ucciso, non è
stato versato del sangue, a nessuno è stato richiesto dell'eroismo,
ma quello che manca, quello che vedo mancare in questa sala è la
dignità delle proprie convinzioni, di chi, quando fa una battaglia
e la perde ne trae le conclusioni, sa perdere fino in fondo,
anziché pareggiare mettendosi d'accordo con gli avversari.
Quindi il mio discorso parte dal 2 giugno ed io devo leggere un
documento che non è clamoroso, ma è pur sempre il segno della
volontà che esisteva e che animava questa maggioranza e che ha
animato i congiurati del 2 giugno 1990.
"I sottoscritti, consapevoli dei gravi rischi che incombono
sulla vita democratica della nostra Regione, in conseguenza
dell'abnorme accumulo di potere che si è realizzato nelle mani
dell'attuale gruppo dirigente dell'Union Valdôtaine divenuto vero e
proprio terminale politico di spregiudicati interessi
economico-finanziari determinando di fatto un potente ed esteso
sistema di controllo sociale ed elettorale sulle molteplici
attività indotte dal cospicuo bilancio regionale, si impegnano
solennemente, nel superiore interesse del popolo valdostano e delle
istituzioni scaturite dal dettato statutario, ad operare di stretto
concerto, per porre fine al sistema di potere che fa capo
all'attuale gruppo dirigente dell'Union Valdôtaine. Ritengono
pertanto necessario affinché la dialettica politica possa ritrovare
il corretto alveo, costringere l'Union Valdôtaine all'opposizione
nei principali centri del potere politico ed amministrativo della
nostra comunità, promuovendo e costituendo maggioranze alternative
di chiara ispirazione democratica ed autonomistica. Il presente
accordo:
a) riveste carattere eccezionale ed ha durata limitata nel tempo
fino al termine dell'attuale legislatura;
b) non intende sostituire ad un potere monopolistico, un potere
oligarchico, bensì consentire il ripristino dell'humus democratico,
affinché il confronto politico e conseguentemente il momento
elettorale che ne è la chiave di volta, ritorni ad essere libero o
quanto meno non ipotecato da oscure intrecci
politico-affaristici.
Tutto ciò premesso si decide con effetto immediato di dare vita
ad un gruppo di lavoro composto dai sottoscritti aventi il compito
di:
a) dare coerente attuazione alle finalità sopra elencate;
b) costituire il supremo momento di coordinamento e confronto
tra le forze politiche rappresentate dai medesimi.
Le decisioni avverranno solo per voto unanime e alla presenza di
tutti i componenti del Comitato.
Ciascuno dei contraenti si impegna solennemente sul proprio
onore di uomo libero e democratico a dare puntuale esecuzione agli
impegni assunti.
Il presente documento viene redatto in numero cinque esemplari
che firmati dalle parti saranno trattenuti a loro mani a carattere
di assoluta riservatezza.
Aosta li, 2 Giugno 1990
f.to Bruno Milanesio - Rusci - Alder Tonino - Martin - Gianni
Bondaz
Io non voglio con questo fare del "sensazionalismo", ma dato che
qui sembra che quanto é stato fatto non abbia più nessun padre, ma
solo dei padrini, io voglio ricordare a chi ha sottoscritto questo
documento e mi pare che chi ha sottoscritto questo documento gode
ancora della fiducia dei rispettivi partiti o quanto meno è leader
delle forze nelle quali milita. Io voglio solo ricordare ripeto,
che allora esisteva una valutazione di un certo tipo ed io non mi
sono accorto dell'esaurirsi della spinta propulsiva. Mi fa piacere
che il compagno Mafrica riecheggi documenti ben più importanti che
hanno fatto forse anche la storia del PDS attuale in riferimento
all'Unione Sovietica e abbiano consentito lo strappo dall'Unione
Sovietica.
Io credo però che in tutto ci debbano essere dei tempi di
maturazione, di plausibilità e di decenza. Io non discuto, ognuno
può fare quando vuole le scelte che vuole, ma questo vale per le
persone, non per i soggetti politici, o quanto meno può anche
valere per i soggetti politici perché possono fare ciò che
vogliono, ma poi lo devono spiegare alla gente a cui chiedono i
voti, a coloro a cui chiedono sostegno per portare avanti le
politiche della difesa degli interessi del bla, bla.
Io ho chiesto di guardare il calendario, siamo il 3 giugno 1992,
due mesi dalle elezioni politiche perse dalla lista Dolchi-Fosson.
A me sono mancati i passaggi. Io trovo che in tutto quello che
questa mattina il compagno Mafrica, con un certo imbarazzo, ha
cercato di illustrare, mancano dei passaggi logici, ci sono dei
salti. A me è sembrato che il logico Demetrio Mafrica, nel fare
queste illustrazioni, assomigliasse di più a quell'atleta che era
un grandissimo tuffatore e che partecipò alle Olimpiadi di Roma,
Klaus Dibiasi, altoatesino, che faceva il triplo salto mortale
carpiato; io ho avuto l'impressione che questo consenso fosse una
piscina e che qualcuno fosse su un trampolino e questo lo specchio
d'acqua!
Noi socialisti in questo momento diciamo che siamo stufi di
farci prendere in giro o di essere utilizzati come capri espiatori
di certe situazioni. E' chiaro che la restaurazione comincia in
questo modo perché ciò che è iniziato in questi giorni e quello che
oggi non si celebrerà compiutamente, ma si getteranno le basi per
la celebrazione di ciò che va in senso storico correttamente
definito come "restaurazione". C'è stata la "rivoluzione" del 6
giugno 1990 e c'è la restaurazione del 3 giugno 1992.
Quello che ci preoccupa è che a questo processo di restaurazione
partecipa una forza della sinistra che ha fatto delle analisi - a
nostro avviso, non politiche, - o per lo meno, che loro credono
essere politiche. Io non voglio togliere dignità alle valutazioni
ed alle scelte, ma credo che, la radice di questa svolta sia di
natura psicologica e accanto alla ricerca di una identità del nuovo
partito della sinistra - a seguito degli insuccessi elettorali - è
maturata la convinzione, sempre in una parte del gruppo dirigente,
che nel 1993 i conti con l'elettorato non sarebbero più tornati per
il loro partito e per la maggioranza. Questa è una valutazione
politica.
Quale tipo di meccanismo ha fatto scattare questa forma di
valutazione? Una volta le forze politiche abituate ad opporsi al
sistema, quando perdevano le elezioni - perché la sinistra in
Italia non ha mai vinto - andavano il giorno dopo a cercare un
accordo con il vincitore. Ma la capacità di resistenza su un
progetto politico, la capacità di portare avanti le proprie
convinzioni anche quando non sono maggioritarie e non sono
condivise, ma a chi deve appartenere?
Allora, si sono persi tutti i punti di riferimento, si sono
persi l'Alfa e l'Omega dell'impegno politico; qui si pensa che ci
sia solo un luogo privilegiato che consente di prendere delle
decisioni e di gestire e che concede dignità alle forze politiche e
questo luogo è il governo.
Noi siamo convinti che lo scopo delle forze politiche è di
ricercare certo il governo, ma il governo in certe condizioni,
situazioni ed in certe premesse.
Io qui non voglio sentir dire che si sono fatti discorsi
autocritici, quando l'unico discorso autocritico consiste
nell'affermazione che viene fatta in quest'aula oggi.
Non abbiamo sentito neppure proposte convinte, abbiamo ritenuto
che il grado di fervore che ha animato questa maggioranza fosse
abbastanza omogeneo e quindi riteniamo che se responsabilità ci
sono vanno ripartite e, quindi, noi, per tre voti, ci assumiamo
questo tipo di responsabilità.
Quello che però noi non siamo riusciti a capire è il passaggio,
questo salto logico, poiché da questa parte si perde e noi "teniamo
famiglia" Quelli che si sentono "unti" dal Signore e ritengono di
portare in sé la verità e quindi devono vincere a qualsiasi
condizione ritenendosi di rappresentare gli interessi della Valle
d'Aosta.
Noi non vogliamo delegittimare nessuno. Siamo una parte non
troppo grande di questo Consiglio regionale e di questa opinione
pubblica e diciamo che questo modo di comportarsi, questi "salti
della quaglia" sono incomprensibili. Rappresentano uno psicodramma
per chi li vive, ma non rappresentano nessuna necessità né una
realtà diffusa. Questo psicodramma appartiene al gruppo dirigente
del PDS che è un gruppo dirigente in cerca d'autore. Non appartiene
né agli elettori né ai cittadini né alla gente e tanto meno credo
ad altre forze politiche. Noi ne prendiamo atto con rispetto non
condividendo minimamente e ritenendo che i conti a sinistra
bisognerà farli anche se noi pensiamo che è questo tipo di sinistra
che non può funzionare.
Vorrei aggiungere alcune considerazioni sull'arroganza delle
forze politiche. Non ci rifiutiamo di pensare o di credere che
essendo la politica un gran fiume in movimento, ci siano e
avvengano delle trasformazioni.
Abbiamo sempre avuto nei confronti dell'UV uno strano rapporto
che potremmo definire improntato all'odio-amore. Io dico solo che
non mi è parso di intravedere nelle lapidarie dichiarazioni del
segretario generale del movimento - che quando si presenta alla
televisione ha più l'aria di un "sensale" che cerca di mettere
d'accordo diverse parti politiche - nessuna modificazione di
atteggiamenti né delle indicazioni su cosa si vuole risolvere. Io
ho continuato a vedere, e sarei lieto di essere smentito, quella
sorta di "doroteismo che la contraddistingue" e che gioca a porsi
al centro dello schieramento e a cercare accordi con tutti quelli
che gli garantiranno il centro del centro e in realtà la vera
possibilità di contare e di decidere. Anche qui dobbiamo farci
soccorrere dalle leggi della fisica che poi sono simili a quelle
della politica.
Nessuno vuole e può negare all'Union Valdôtaine la sua funzione
di forza di maggioranza relativa di questo Consiglio e di questa
Regione, ma se le analisi che facemmo due anni fa erano vere
allora, ed io ritengo di sì, mi si deve spiegare oggi come queste
analisi che potrebbero essere in parte superate, ma che debbono
essere contraddette e rovesciate e anzi in qualche modo si debba
chiedere scusa.
Noi guarderemo con attenzione gesti, comportamenti e le proposte
di quella che oggi forse non è ancora una maggioranza, ma che
tenterà di coagularsi come maggioranza. Noi siamo qui per dire che
siamo all'opposizione. Un'opposizione dura, ma sarà in funzione
delle rispondenze che ci saranno tra le premesse ed i propositi
enunciati e gli atti che ne conseguiranno. Noi però abbiamo qualche
grossa preoccupazione che riteniamo gravi sull'avvenire della
nostra Regione. Abbiamo già letto dichiarazioni sui giornali che
tendono a rimettere in discussione argomenti già decisi in questo
Consiglio ed abbiamo l'impressione che di nuovo forze interessate
ad occupare centri di potere economico nella nostra Regione si
mettano in moto e utilizzino questa trasformazione di alleanze per
trovare legittimazione e spazio al fine di coronare disegni che
forse erano saltati con il 2 giugno 1990.
Noi abbiamo l'impressione che forse dietro a certe iniziative
della CEE ci sia la manina e la firma di qualche parlamentare della
Repubblica italiana; abbiamo una serie di impressioni e di sospetti
e anche qualche certezza, ma non è l'argomento della nostra
conversazione. Abbiamo voluto limitarci a dire che per quello che
ci riguarda, noi faremo un'opposizione dura perché non riteniamo
che le contraddizioni interne ai partiti, e di questo si tratta,
vadano scaricate sulle istituzioni. Tutto si potrà dire di questa
crisi meno non sia nata da problemi interni elettorali di un
partito che ha messo in seria crisi una solidarietà di maggioranza
ammantandola di fumosissime considerazioni.
L'equilibrio verbale si raggiunge sempre - come lo troverete nel
documento che fra poco si presenterà e da quello che ho capito è
una specie di preambolo Lanivi,- comunque dirà molto poco, ma
consente di portare avanti delle trattative in quel modo doroteo
strisciante in cui tutto sembrerà indolore ma che servirà solamente
a compiere vendette contro gli avversari politici ed all'interno
dei propri partiti. Si è aperto un gioco al massacro. Di tutto
questo c'è poco di politica ma solo la voglia struggente di
occupare le poltrone della Giunta regionale per utilizzare il
potere amministrativo come arma impropria nella contesa elettorale.
In questo alcuni sono stati bravissimi in passato e si ripromettono
di farlo anche nel futuro. C'è l'uso dell'impiego del potere
amministrativo a fini elettorali.
Non riconosciamo per il momento nessuna dignità politica a
questo tipo di proposta, che tra poco verrà messa in atto, ed
aggiungiamo che ritenevamo e riteniamo che la proposta più logica
poteva e potrebbe essere quella che noi ci siamo permessi di
avanzare in un nostro documento, e cioè quella di eleggere un
Presidente in questo Consiglio e che questo Presidente desse luogo
ad una Giunta di non Consiglieri e di uomini non legati a
partiti.
Quindi impropriamente una Giunta di tecnici, e che questo
consentisse una sorta di governo di transizione e di attesa per
consentire ai partiti e ai movimenti di ritrovare le loro identità
perdute e di avvicinarsi alla competizione elettorale in modo più
corretto.
Questo non è probabilmente auspicato dai vincitori e non sarà
ritenuto utile a chi già intravede altro, ma noi la lasciamo come
una proposta di alto profilo politico, come una proposta che
consente alle forze politiche di fare ordine e chiarezza al loro
interno e nei loro confronti.
Una cosa è certa; comunque vada a finire questa vicenda non
esiste certamente ordine e chiarezza e nella peggiore delle ipotesi
ci sarà la restaurazione all'insegna evidentemente dello stato ante
5-6 giugno e nella migliore della ipotesi ci sarà la Babele dei
linguaggi, la confusione più totale e l'incapacità di operare della
possibile Giunta regionale.
Noi sappiamo che il Consigliere Lanivi, pur essendo un uomo di
parte, è una persona abbastanza distaccata dalle questioni di
potere, se mi consente una battuta affettuosa egli è un po' un
"Martinazzoli" nostrano. Noi gli riconosciamo questa sua capacità
che è anche quella, a volte, di volare alto. Noi gli diciamo che
nell'ipotesi di una Giunta di transizione saremo pronti a dargli
anche il nostro voto, ma in una Giunta in cui lui viene scelto per
fare il segnaposto, noi non saremo disposti a dargli il nostro voto
anzi, voteremo contro.
Ci rivolgiamo alla persona di Ilario Lanivi dicendogli che lui
in questo difficile momento impegnerà la sua persona, ed è bene che
non la sprechi.
Presidente
Ha chiesto la parola il Consigliere Gremmo,
ne ha facoltà.
Gremmo (UAP)
Grazie Presidente. Lei è stato cortese
questa mattina nell'affrettarsi a chiamare il collega Agnesod a
svolgere le funzioni di segretario per timore che salissi io. Mi
permette così di intervenire con grande calma per farle, in modo
formale, una forte censura perché tutti i Consigli regionali
d'Italia hanno ritenuto di aprire i loro lavori ricordando la
strage mafiosa che ha visto la morte del Giudice Falcone, di sua
moglie e della sua scorta. Lei era così preso dal nuovo ruolo che,
a quanto pare, avrà, di collaboratore della nuova maggioranza che
ha pensato che questo potesse non interessare. Quindi formalmente
io ritengo censurabile il fatto che Lei non abbia ritenuto di
aprire i lavori dando la giusta importanza a questo drammatico
fatto. Ma ognuno evidentemente ha le ottiche politiche morali che
più gli interessano.
Detto questo, io vorrei con pacatezza e brevità fare alcune
riflessioni. Intanto mi corre un obbligo: il quotidiano di Torino
più venduto in questa Regione ha pubblicato ieri un falso per cui
penso oltretutto in qualche modo di dovermi tutelare. Il quotidiano
"La Stampa" ha scritto che tutti i partiti o gruppi politici
presenti in questo Consiglio regionale ad esclusione del PSI
sarebbero andati nei giorni scorsi, come una sorta di
pellegrinaggio, nella sede del Partito dell'Union Valdôtaine. Ora
questo è un falso perché, almeno per quanto mi riguarda, io non
metto piede nella sede dell'UV - e non intendo metterlo - almeno da
quando firmai, presente il Consigliere Louvin, un comunicato ai
tempi in cui credevo e pensavo che fosse opportuno e giusto che
l'UV avesse un ruolo centrale nella politica di questa Regione.
Ho cambiato opinione e da quel momento non ho più avuto niente a
che fare con l'UV. Ma al di là di quella che poteva essere la mia
volontà nel caso avessi voluto muovermi in quella direzione, posso
portare modesta testimonianza che l'Union Valdôtaine non ha
ritenuto nella sua legittima impostazione, di conoscere la mia
posizione e questo fatto mi conferma una mia vecchia opinione e
cioè che questo partito è un partito arrogante e forte con i deboli
e servile con i forti. Io non pretendo di cambiare le
caratteristiche che ognuno ha, ma questo finisce per dare ragione
alle osservazioni che ha fatto il collega Milanesio.
Lo dico benevolmente, ma che si continui a disprezzare una parte
di questo Consiglio, è un sintomo di come si intende la democrazia.
Quando esisteva il Movimento Sociale, capisco che potesse esserci
la barriera ideologica anche se, visto i numerosi fascisti che si
sono riciclati nel partito dell'Union Valdôtaine, almeno questo
alibi poteva valere - ma che continui a valere nei mie confronti è
il segnale che lo stile e l'arroganza di potere non sono
cambiati.
Questo per dire che io mi sento, a differenza di quanto hanno
detto Ricco e Milanesio che hanno rinfacciato al PDS amori non
corrisposti, di elogiare il PDS e il collega Mafrica per la loro
scelta. In effetti durante la campagna elettorale c'è stato un
grosso equivoco, quello cioè di dire che i partiti erano da una
parte e l'Union Valdôtaine che è una specie di "leghismo" alla
valdostana dall'altra. Era evidente che in quelle condizioni, l'UV
giocava di rendita e nel momento in cui tutto l'arco alpino e le
regioni dell'arco alpino hanno rifiutato il sistema dei partiti,
l'UV ne usciva con una beatificazione. Con la scelta del PDS mi
sembra che almeno l'aureola di antipartitismo all'UV è stata tolta
e questo sarà l'elemento centrale su cui si potrà giocare la
campagna elettorale e che mi permette di ringraziare il PDS per
questa sua scelta, perché a questo punto rimango da solo a
sostenere di essere contro il sistema dei partiti.
Mi va bene perché la ragione che mi portò a pensare che la
maggioranza che doveva essere alternativa al sistema di governo e
di potere dell'UV che ho definito "doroteismo di lingua francese",
era la speranza che una dialettica politica si aprisse e che questa
dialettica politica sfociasse in esiti diversi e lontani da quelli
che abbiamo verificato da oggi in avanti e che sono gli esiti della
gestione del potere, per il potere con chiunque e in qualunque
maniera pur di arrivare ad utilizzare le stesse leve del
potere.
Quando io ero ragazzino, il contrordine compagni, veniva
inghiottito dalla base sana e popolare del partito perché c'erano i
più alti ideali, la speranza del socialismo la speranza del
mutamento. Evidentemente usare lo stesso procedimento del,
"contrordine compagni", quando tutte le masse sono state
seppellite, evidentemente non funziona.
Io mi sono appuntato la frase di Mafrica quando dice che le
barriere ideologiche non corrispondono alla sensibilità della
gente. Questo è abbastanza opinabile. Io vorrei chiedere come farà
l'UV - mi spiace che non ci sia il Vicepresidente Stévenin - quando
il futuro Assessore Monami comincerà con la sua politica a favore
degli extra comunitari e comincerà a portare a livello di esecutivo
l'infausta politica che lei e Bich hanno iniziato.
Inoltre mi chiedo come il PDS riuscirà a giustificare agli occhi
della sua base popolare almeno tre questioni.
La repubblica valdostana: l'uscita di Grimod io l'avevo definita
banale e poco elegante. Ora sarà interessante verificare se Grimod
metterà da parte questa proposta; la questione per cui il giornale
dell'UV accusò Tonino, Bondaz e Milanesio di avere venduto la Valle
alla mafia e sarà interessante verificare anche questo. Il terzo
punto inoltre sulla questione Di Pietro: io vorrei dire al
Consigliere Bich e al giornalista Camera che le vicende giudiziarie
che sono state innescate non si fermano a Brissogne, ma ci saranno
ulteriori sviluppi.
Vorrei rivendicare come faceva il collega Milanesio, l'orgoglio
di avere fatto parte, di essere stato per alcuni tempi determinante
per una maggioranza che secondo me era necessaria per la Valle
d'Aosta. Se un merito va alla Giunta Bondaz è stato quello di
innescare dei processi di confronto democratico che non andranno
perduti. Si è dimostrato almeno, per due anni, che l'UV non è
indispensabile. Sono stati in un angolo, gridavano, scalpitavano,
ma si è dimostrato che non sono stati indispensabili, quindi le
premesse di qualcuno che senza l'UV non si può governare, sono
false.
Si parla di restaurazione. Non è vero che torna chi c'era prima,
si crede sia così ma se vi ricordate al Congresso di Vienna sono
tornati tutti con le loro parrucche, ma la carboneria li ha
rimandati a casa tutti, quindi state attenti che ora non si ritorna
alla restaurazione.
La scelta del PDS dimostra che "
l'ancien régime
" è
identico e comunque in qualche maniera assimilabile ad un certo
tipo di
régime
che c'era - vituperatissimo - da Pont St.
Martin in giù, cioè che esiste un partito in più che entra nella
logica di spartizione del potere. Ma siccome le scelte che stanno
prevalendo nella popolazione sono quelle di battere il doroteismo,
cioè la voglia del potere per il potere, non tornano quelli che
c'erano prima, ma il fenomeno che nascerà in Valle d'Aosta nei
prossimi anni è quello che si coaguleranno delle forze, per cui la
politica non sarà più quella dei partiti.
La gestione consociativa che da oggi si vuole avviare non lascia
più gli spazi di prima.
Non invidio l'amico Lanivi perché lo considero saggio, ma c'è
già un affollamento per accaparrarsi le briciole di sottogoverno.
Leggo che il PDS rivendica dei ruoli. In questo clima formicolante
di trame per giungere al potere, è evidente che il quadro non potrà
essere quello di arrivare all'egemonia sicura per qualcuno. In
questi traffici io credo che una base che votò la lista Vallée
d'Aoste a queste elezioni e che non é dell'UV, sicuramente farà una
riflessione.
Io trovo significativo che ci siano i Verdi. Ho sempre pensato
che non sia giusto che ci siano due movimenti Verdi in tutta Italia
e in Valle d'Aosta ce ne sia uno solo. Quindi io ritengo che sia
giusto ci siano i Verdi e poi ci sia Riccarand che è un'altra
cosa.
Sono curioso di vedere come Riccarand andrà in giro per la Valle
dopo aver pubblicato i manifesti in cui aveva messo Andrione-Bondaz
e tra i due, i Verdi erano un'alternativa. In realtà l'alternativa
non era tra Andrione e Bondaz, ma tra un galantuomo come Dolchi e
un galantuomo come Dujany e la vostra lista evidentemente ha
giocato di rendita forzando la realtà. Entrando nella nuova
maggioranza perderete quel residuo di credibilità.
Questo confuso ragionamento per dire che io sono lieto della
scelta che è stata fatta, non ho nulla da recriminare al PDS, mi
dispiace per il compagno Bajocco perché noi siamo stati gli unici
qui dentro a capire che la lettera di Togliatti era fasulla.
Finisci in una strada che non ti permetterà di andare al
Quartiere Cogne né alla gente della Bassa Valle che sa cos'é l'UV,
non ti permetterà più di dire le cose giuste che in questo anno hai
detto.
La base non è mai stata consultata e la vera ragione per cui io
sono diffidente nel modo di fare politica dell'UV sta nel fatto che
tutte le scelte le hanno fatte al vertice senza coinvolgere in
nessuna maniera voi, perché sono convinto che se avessero coinvolto
la base, forse, si facevano altri discorsi e le spaccature magari
venivano fuori prima ed erano più salutari.
Personalmente in questo ultimo periodo, ho "inghiottito" gli
albanesi, e decine di cose che il vostro Assessore ha portato
avanti e che io non condividevo però sapevo che bisognava
sacrificarsi per una opzione politica che vedevo di lungo
respiro.
Per fortuna che c'è ancora Rifondazione Comunista, che
dimostrerà che l'avvitarsi nel potere per il potere, vi fa perdere
quella che era la diversità comunista e che l'unica ragione che
permetteva all'operaio e al contadino di darvi comunque il
voto.
Presidente
Rifiuto categoricamente l'affermazione
tendenziosa e direi di assoluta malafede di Gremmo secondo cui -
perché forse troppo preso dalle questioni della futura maggioranza
- non avrei fatto riferimento alla strage in cui è stato coinvolto
il magistrato Falcone insieme a sua moglie e alla sua
scorta.
Questo non è stato fatto semplicemente perché ai sensi
dell'articolo 38 del Regolamento secondo le decisioni che sono
state prese in una conferenza dei capigruppo cui Gremmo aveva
partecipato, di procedere oggi con l'iscrizione in via di urgenza
della presa d'atto delle dimissioni del Presidente della Giunta,
non sono previste comunicazioni del Presidente del Consiglio. Così
come ad esempio non sono state previste nelle comunicazioni del
Presidente del Consiglio, le elezioni del Presidente della
Repubblica, altro fatto importantissimo, così come non sono
previste altre comunicazioni. Io avrei anche potuto farlo, però è
giusto che questo venga fatto in una seduta ordinaria e sulle cui
comunicazioni tutti i consiglieri potranno intervenire. In attesa
di questo, sul problema della strage di Palermo è giusto che tutti
i Consiglieri e le persone che hanno un minimo di sensibilità
possano assumere tutte le iniziative possibili anche perché secondo
me è opportuno non solo commemorare, ma agire perché queste cose
terribili non abbiano a verificarsi.
Per ciò che riguarda il fatto che ho chiamato Agnesod, devo
confessare che è stata una svista. Forse perché lo chiamo quasi
sempre data la scarsissima presenza del Consigliere Gremmo ai
lavori del Consiglio così come è scarsissima la sua presenza nei
lavori dell'Ufficio di Presidenza di cui Gremmo fa parte.
(Applausi)
Altra questione: il Presidente del Consiglio non è il Presidente
di una maggioranza anche se generalmente viene votato con i voti di
una maggioranza in Consiglio. Io sto valutando la questione anche
di presentare le dimissioni se verrà ritenuto opportuno in modo che
il Consiglio si pronunci nuovamente sull'elezione del Presidente
del Consiglio. Io spero che l'ufficio di Presidenza possa al limite
concordare su questo e valutare se tutti non dovessimo presentare
le dimissioni.
Gremmo aveva già accennato alcuni Consigli fa alla possibilità
di presentare le sue, io spero che avremo occasione di
discuterne.
Ha chiesto la parola il Consigliere Trione, ne ha facoltà.
Trione (DC)
A titolo di precisazione vorrei comunicare
che questa mattina avevo chiesto se era possibile intervenire per
quanto concerneva la strage di Palermo ed inoltre di provvedere
alle felicitazioni verso il Presidente della Repubblica, ma mi è
stato risposto che non era previsto nell'ordine del giorno e che
quindi l'avremmo fatto in altre occasioni.
Vorrei ritornare sulla discussione e diversamente da quanto ha
detto Gremmo, io mi rivolgo soprattutto al PDS. Senza dubbio quando
il segretario del PDS Occhetto qualche giorno fa, in televisione,
in diretta a Samarcanda, parlando della questione morale del suo
partito, ha dichiarato che si vergognava, non era a conoscenza dei
fatti che stavano toccando il Consiglio regionale e non era a
conoscenza dell'operazione posta in atto dal PDS per scardinare
questa maggioranza e, tanto meno era a conoscenza delle
affermazioni che, qui, questa mattina, l'assessore Mafrica ha
rilasciato a proposito degli impegni assunti il 6 giugno 1990.
Credo però, anzi ne sono sicuro, che se l'avesse saputo, avrebbe
avuto un motivo in più per dichiararlo. Per avere questa certezza
mi è stato sufficiente in questi giorni parlare con alcuni
comunisti che a mio parere hanno ben chiara la questione morale e
che ritengono l'azione del vertice comunista valdostano, di
assoluta immoralità ed altamente scorretta.
Per la verità ci stiamo purtroppo abituando in questo Consiglio
regionale a sentire tutto ed il contrario di tutto; il tema della
candidatura olimpica non è che un esempio, ad una sarabanda di
andirivieni da un gruppo consiliare ad un altro, al nascere di
nuovi gruppi alla faccia degli elettori e del loro voto.
La questione morale concerne anche tali comportamenti e questi
comportamenti non fanno che gettare discredito e sfiducia nella
politica e nelle istituzioni.
Quando, dopo il 6 giugno di due anni fa, si era andata definendo
una nuova maggioranza e le diverse forze politiche che la andavano
costituendo lavoravano superando difficoltà non di poco conto,
trattandosi appunto di forze da sempre, o da tempo, avverse per
definire, nel reciproco rispetto, modi nuovi di lavorare e
programmi concreti, a molti di noi era parso di cogliere comunque e
al di là dei risultati immediatamente conseguiti o conseguibili, un
segno positivo. Nei due anni trascorsi, pur tra le mille
difficoltà, contrastati da un'opposizione alla quale bisogna
certamente riconoscere la massima efficacia, alcuni importanti
risultati erano stati acquisiti. E non mi dilungherò di certo qui
ad enumerarli. Mi sento però, Assessore Mafrica, di non citare tra
questi la legge per le nomine; forse non è tra i risultati
conseguiti!
Altri stavano per essere colti, altri ancora occorre
riconoscerlo erano rimasti disattesi, come ricordato nella vostra
Risoluzione del 22 maggio e, tra i risultati disattesi, mi permetto
di citare a caso, il problema della Cogne, forse andava e va
affrontato con maggiore impegno.
Ultimamente poi ci era parso che nel corso della campagna
elettorale per le politiche erano state sottolineate e ribadite con
estrema forza e con marcata virulenza, in particolare da uomini del
vostro vertice, le ragioni del ribaltone del 6 giugno 1990. Ancora
dopo il 6 aprile a fronte del risultato negativo delle elezioni
politiche per i nostri candidati, il Presidente della Giunta
rimetteva il suo mandato alle forze politiche che sostenevano la
maggioranza. Siete stati tra i primi a chiedergli di rimanere al
suo posto.
Non sono passati neppure due mesi ed improvvisamente avete
scoperto che "parti significative dei programmi sono rimaste
disattese", che "permangono all'interno della maggioranza
atteggiamenti di sottovalutazione che sono preoccupanti", che "è
necessaria un'attenta riflessione sui limiti e sui ritardi nelle
attività di tutte le componenti politiche" e via di seguito.
Questi erano gli argomenti da portare nelle riunioni di
maggioranza, da portare nelle riunioni di Giunta, non mi risulta
che questo sia stato fatto ed al vostro segretario sono stati
necessari altri cinque giorni per poterci finalmente comunicare il
suo e il vostro disimpegno, salvo stupirvi infine del giudizio
negativo che la DC dava e che mantiene verso il vostro
atteggiamento.
Si chiude così e concludo anch'io, una esperienza politica
amministrativa della nostra Regione, si chiude vanificando il
lavoro e gli sforzi che molti, in questi due anni, avevano
compiuto. Io, anche a nome del mio partito, li ringrazio per quanto
hanno fatto. A voi, a vostro carico, restano le gravi
responsabilità di questa vanificazione. I valdostani, il vostro
elettorato per primo ne sono certo, saprà darvi un'adeguata
risposta.
Presidente
Ha chiesto la parola il Consigliere
Bajocco, ne ha facoltà.
Bajocco (PCI-PDS)
Sono trascorsi due anni. Il 6 giugno
a mio avviso era necessario dare quella svolta. E' stato importante
per questa maggioranza che esce, importante per la maggioranza di
allora, è servito a modificare, a far cambiare il metodo da parte
di certi amministratori dell'Union Valdôtaine. Forse è stata una
lezione forte che a qualcuno di questi ha lasciato qualcosa
nell'interno. Io mi auguro che queste persone sappiano lavorare in
un modo diverso con la nuova maggioranza che dovrà nascere.
Dicevo che il 6 giugno il nostro partito, il partito Comunista
allora, PDS Sinistra valdostana oggi, è stato per un anno fuori
anche appoggiando dall'esterno l'esecutivo quella maggioranza. Da
parte nostra, nel nostro interno ci sono stati degli scontri perché
una parte non era d'accordo ad appoggiare quella maggioranza della
Democrazia Cristina.
Eravamo un partito Comunista, non dovevamo essere emarginati per
nessuna ragione. E' successo poi nel marzo del 1991 con l'uscita di
un Consigliere del PSI - che ha creato grandi difficoltà- che il
partito Comunista è entrato. Forse è stato un errore che ha
commesso questo partito perché probabilmente in quel momento poteva
già verificarsi questa crisi. In questi due anni la politica
amministrativa di questa maggioranza l'hanno fatta i vari
segretari. Io vi dico che in due anni le verifiche non ci sono mai
state, anche se ci siamo lamentati diverse volte.
Il sottoscritto ha criticato spesso il Presidente della Giunta
sul problema della pianta organica, abbiamo detto che insieme a
questo problema doveva andare avanti il discorso del decentramento
nel territorio perché è inutile rimpinguare il palazzo quando nel
territorio della Valle d'Aosta la gente deve muoversi per venire a
sbrigare delle pratiche. Abbiamo ritardato questa legge che poi è
andata avanti mentre i servizi invece non sono cambiati. Abbiamo
criticato il Presidente Bondaz sul problema delle centralità di
certi servizi come aveva già fatto il Presidente della Giunta
precedente, ma è rimasto come prima. Il problema dell'agenzia di
lavoro, della SDS, sulla Mercedes, abbiamo detto che doveva essere
presente in prima persona l'Assessore ed abbiamo criticato anche il
problema di certi incarichi che si sono verificati.
Ma sono anche dell'avviso che queste cose potevano essere
superate con la maggioranza appena sciolta. Questo perché il tempo
che ci rimane per le prossime elezioni è così esiguo ed io mi
auguro che quanto diceva ieri sulla Stampa il Consigliere Andrione,
che io ho sempre stimato come persona, vada avanti.
I pochi problemi che noi dobbiamo mettere sul tappeto devono
essere realizzati. Quello che mi ha fatto arrabbiare in questo
cam-bio che sta avvenendo è che, è vero che noi abbiamo dato
fedeltà a questa maggioranza prima delle elezioni del 5-6 aprile,
abbiamo detto che questa maggioranza può lavorare fino al mese di
mag-gio. Sembrava che tutto andasse in quella direzione, abbiamo
fat-to una verifica, siamo stati scontenti di quella verifica
perché certi problemi non venivano presi a cuore dal Presidente
della Giunta; il partito si è riunito a livello di Direzione, in
assemblea, ed ha votato un documento. Io sono uno di quei 14 che a
mezzanotte ha votato e non ho niente da nascondere e da
rimproverarmi. Io la Democrazia Cristiana l'ho sempre combattuta
perché ho lavorato nell'interno di una fabbrica per anni ed ho
visto decine e decine di miei compagni morire sotto i Ministri
democristiani e non ho mai sposato la DC e non sposo neanche
l'UV.
Io sono un comunista e la mia mentalità rimane al vecchio
partito. Ma non per questo il mondo non deve andare avanti e con il
nostro cambiamento ci sono state delle grandi aperture. Io mi
auguro che queste aperture continuino con altre forze di sinistra,
mi auguro che il nostro partito vada avanti e che questa scelta sia
proficua politicamente ed elettoralmente.
Io ero un po' tra l'incudine e il martello, credetemi; ho
firmato prima quel documento ed erano più o meno le parole del
documento del giugno 1990. Vi sono dei contenuti simili, spero che
il problema della Cogne che l'Assessore Mafrica ha sempre avuto a
cuore, anche se è vero che è stato isolato dalla Giunta perché
ognuno di voi ha solo guardato il proprio settore senza tenere in
considerazione altri settori importanti ed ha sempre solo guardato
il proprio "orticello", le proprie sistemazioni; spero, dicevo, che
con questo cambio di maggioranza la situazione migliori. Io
desidero che gli operai della Cogne rimangano e che lo stabilimento
si ingrandisca.
Un dato di fatto è che il problema dell'acciaio non lo può
risolvere Mafrica e neanche questo Consiglio, ma lo potrà fare solo
una maggiore partecipazione e collegialità.
Io faccio parte di questo partito da 45 anni e mai come questa
volta - vi dico la verità - (nel giro di due anni ho il fegato che
si sta spezzando) non voglio fare il pellegrino bastonato come ha
fatto qualcuno per essere premiato fra sei mesi; non esco dal
Consiglio perché mi rimane un anno e neanche esco dal partito per
poter ottenere qualcosa o una sedia. Io rimango in questo partito
perché credo di poter essere ancora utile. Ieri ai miei compagni
sul problema del capogruppo, ho detto che quando si fa parte di una
maggioranza si devono rispettare delle regole e se vi sono delle
leggi e degli ordini del giorno e degli argomenti devono essere
discussi in questo consenso e anche se questo partito è cambiato si
deve votare come vota il gruppo. Sono stato amareggiato per
l'ordine del giorno che aveva presentato il Consigliere Gremmo per
cui alcuni del nostro gruppo si sono astenuti; è per quella ragione
che ieri è stata tenuta una riunione.
Ho firmato questo documento, vuol dire che faccio parte della
nuova maggioranza ed invito coloro che dovranno trattare di
scegliere gli uomini giusti e metterli nei posti giusti ed al
Presidente della Giunta Lanivi, che è una persona che ammiro e che
penso sia corretto e mi auguro che questa sua correttezza la possa
trasmettere anche agli altri perché senza polso, senza volontà e
senza correttezza, mio caro Lanivi quei figli... "
te
brusa
".
Presidente
Ha chiesto la parola il Consigliere Rusci,
ne ha facoltà.
Rusci (PRI)
In politica nulla si cancella, quasi nulla si
riesce a rimuovere e tutto si trasforma. Si chiude oggi formalmente
e noi ne prendiamo atto, del libro della storia della politica
valdostana, il capitolo iniziato il 6 giugno 1990.
L'imperativo categorico, la necessità, voltiamo pagina, pensiamo
al futuro, i fatti ci costringono a questo. D'altra parte
nell'analisi dei due anni che abbiamo trascorso insieme, viene
fuori e con decisione che sovente, la parola d'ordine per
esorcizzare certi problemi presenti, i problemi di numero, i
problemi di rapporto, era "andiamo avanti a tutti i costi".
Forse sarebbe stato opportuno avere la forza e anche il coraggio
di approfondire certi temi e certi argomenti su certi passaggi
difficili che ci sono stati nei due anni; dalle defezioni
importanti, forse minimizzate e da ultima il risultato delle
elezioni politiche del 5-6 aprile. Io voglio ricordare che è giusto
che tutto si sappia in pubblico e che si sappia anche degli
atteggiamenti politico-amministrativi tenuti dalle forze politiche
non nel consenso regionale.
Io voglio ricordare che quel martedì mattina, nel corso di una
riunione provocata all'indomani del risultato delle elezioni
politiche, dal Presidente della Giunta con le forze di maggioranza,
i segretari, i consiglieri, avevo chiesto se non fosse stato
possibile valutare l'opportunità di presentarci dimissionari come
Giunta al Consiglio regionale successivo. Si preferì optare per
presentare una forma di valutazione ai gruppi di maggioranza i
quali ci dissero di continuare.
Ebbene nel Consiglio regionale durante le valutazioni delle
elezioni politiche, avevo cercato nel mio intervento, prendendo
atto che c'era del nuovo ed importante che avanzava nel paese,
prendendo atto anche del risultato elettorale, che forse non era il
caso di nascondersi dietro a un dito, ma era opportuno approfondire
i motivi che avevano battuto l'impegno della maggioranza e della
Giunta regionale nel corso della campagna elettorale. In sostanza
gli elettori valdostani non ci avevano sostenuto. Candidati
prestigiosi della nostra coalizione non erano riusciti a dare quel
segnale dal quale avrebbe potuto dipendere il futuro di questa
maggioranza.
Sono stati due anni di intenso lavoro, di soddisfacente grado
collaborativo all'interno della coalizione, ma forse, davvero, con
Assessori troppo ripiegati alla valutazione del proprio ambito.
Credo che questo sia umano, l'attività politico amministrativa
della delega di Giunta è un'attività assorbente, un'attività che
richiede serietà di approccio al problema, competenza di analisi e
dispiego di forze non indifferenti. Ad altri forse era lasciato il
ruolo politico di spinta e di propulsione che c'è stato il 6 giugno
1990 e che aveva previsto uno stile amministrativo diverso a danno
del decisionismo e a vantaggio di un'approfondimento collegiale, di
un coinvolgimento delle volontà. Questo ha rallentato indubbiamente
alcune decisioni, forse avremmo avuto bisogno, tutti noi, di essere
più numerosi e meglio spronati; l'imperativo invece sembrava che
fosse quello di resistere a tutti i costi.
Noi non ci presentiamo all'appuntamento di oggi "tremanti i
polsi e riverente il ciglio"; non ci nascondiamo di aver fatto per
i motivi di allora, delle scelte difficili. Questo è un momento
difficile, siamo all'emergenza e dovremo probabilmente effettuare
delle scelte difficili nel futuro.
Vorrei rileggere l'inizio del mio intervento del 20 giugno 1990
e un passaggio delle conclusioni dell'intervento stesso. Io dicevo,
per spiegare il gesto di allora: "ebbene nell'accingermi ad
un'operazione così complessa, voglio innanzitutto precisare come
non siano venute meno le ragioni ideali che per tanti anni ci hanno
accomunato all'Union Valdôtaine che riteniamo tutt'ora depositaria
di valori storico-politico-culturali di ampio respiro e proprio
perché tali condivisibli dalla stragrande maggioranza delle forze
politiche operanti in Valle d'Aosta".
Questo discorso - dicevo allora - vale per un partito come il
PRI che ha avuto nella sua concezione regionalista autonomista e
federalista, uno dei cardini del suo patrimonio ideologico e di
conseguenza del suo modo di interpretare e di fare politica e nelle
conclusioni - dicevo allora - "non abbiamo sicuramente la certezza
di aver fatto la cosa migliore" e d'altra parte una caratteristica
laica è di non avere certezze, diversamente da altri, che non
vivono mai all'ombra del dubbio, siamo però convinti di avere fatto
una cosa necessaria.
Non vogliamo dare consigli a nessuno, ma speriamo in un utile
ripensamento da parte dell'Union Valdôtaine con cui intendiamo
mantenere rapporti politici, mai più strumentali.
Mi sembra di non avere verificato nell'UV la volontà di
riscrivere per l'occasione un libro che tratti dei delitti e delle
pene, ma ci siamo incontrati con un movimento che ha esposto delle
sue valutazioni, dei fatti, ha affrontato la problematica e il
metodo per arrivare ad una nuova maggioranza e assieme ad altre
forze abbiamo sottoscritto un documento politico da costituire un
"preambolo" di discussioni che è alla base della verifica della
possibilità della costituzione di una nuova maggioranza.
Il dovere di un partito è quello di dare all'istituzione e alla
Regione, un governo e partecipare eventualmente al governo,
soltanto e solo se si troverà nel programma, nel metodo e nella
formula la parte corrispondente alla dignità di ognuno di noi.
Si dà atto che dalle ore 11,50 presiede il Vicepresidente
Stévenin.
Presidente
Ha chiesto la parola l'Assessore alle Finanze,
Lavoyer.
Lavoyer (ADP)
La seduta consiliare di oggi, che si è
aperta con una Giunta dimissionaria, è il segnale concreto che
anche in Valle d'Aosta è iniziata una nuova fase di transizione.
Questa premessa per sottolineare il momento di grande instabilità
politica e di travaglio ideologico e culturale che stiamo vivendo a
livello nazionale, ma che ha risvolti sul piano locale ed affonda
le sue radici in problematiche di carattere sovrannazionale.
Infatti, il crollo del comunismo che ha dimostrato chiaramente
di non essere la soluzione economico sociale più rispondente al
processo di internalizzazione del sistema produttivo in atto oggi
in Europa, è la crisi di una classe politica ancorata a vecchi
schemi di potere, strutturata secondo rigidi apparati di governo,
sempre più incapace di affrontare i problemi emergenti, sono
fenomeni europei prima di essere nazionali e locali.
Il primo, fenomeno che in tutto l'Occidente Europeo ha messo in
crisi le forze di sinistra ed il secondo ha alimentato la diffusa
disaffezione delle persone nei confronti della politica in
particolare dei partiti da lungo tempo al potere.
Tutto questo avviene anche perché oggi si presentano nelle
classi politiche europee problematiche inedite a cui non è facile
dare risposte innovative e soddisfacenti. Infatti oggi in
occidente, il problema numero uno che le forze di governo non
sembrano in grado di risolvere è la difesa del benessere raggiunto
dalle popolazioni locali.
Anche in Italia il voto del 5-6 aprile ha evidenziato sia il
frantumarsi delle tradizionali forze di opposizione, sia l'avanzare
della protesta contro l'inefficienza della classe politica, contro
la logica delle lottizzazioni o della politica del "tirare a
campare".
Se dalle consultazioni elettorali dell'83 a quelle dell'87
l'area elettorale che faceva capo ai 5 partiti di governo più l'ex
PCI era passata dall'86,7 percento dei voti all'83 percento, in
questa ultima tornata elettorale, i 6 partiti che da sempre in
Italia hanno rappresentato il governo reale o possibile, sono
precipitati al 69 percento, facendo lievitare fino al 30 percento
l'area della protesta. Un'area tutt'altro che omogenea perché in
essa vi sono orientamenti di destra come leghe e missini che
chiedono più ordine e raggruppamenti di sinistra come Verdi,
Rifondazione, la Rete, la lista Pannella che invocano radicali
trasformazioni oppure maggiori garanzie democratiche. Un insieme
dunque di forze alleate contro il sistema e unite nella protesta,
ma poi come abbiamo visto recentemente nelle questioni nazionali,
difficilmente capaci di venirsi incontro per soluzioni di
governo.
Da questa generale disfatta politica, ben difficilmente poteva
rimanere immune la nostra Regione. Al di là degli eventuali errori,
degli insuccessi e delle aspettative realizzate o meno dall'attuale
Giunta dimissionaria, oggi ci troviamo ad analizzare una situazione
politica di ben più ampia portata e gravità che chiede a noi tutti
di sedere in questo Consiglio non con lo spirito dei vincitori o
dei vinti, ma con la consapevolezza di dover interpretare la
volontà della gente e di predisporre il futuro della nostra
Regione.
Anche in Valle d'Aosta il voto del 5-6 aprile ha avuto carattere
di trasversalità rispetto ai tradizionali partiti. Tutti sanno che
ero contrario alla formula proposta dalla maggioranza, ma ciò non
fu sufficiente a far modificare la linea scelta. Questo voto è
stato oggetto di approfondita autocritica nel mio intervento di
analisi del voto in Consiglio regionale e all'interno del nostro
movimento, l'autocritica è sfociata con le dimissioni del nostro
segretario.
Questo voto per noi è stato anche un voto innovativo e nella
sostanza e nel contenuto è inteso esprimere sia la disaffezione
alla logica partitocratica, sia la sua volontà di conservare il
proprio benessere come negli altri Paesi europei. Nel fare questo,
si è affidato ad atteggiamenti difensivi di auto conservazione
appellandosi al valore dell'autonomia.
Ebbene, io ritengo che sia compito di questa Assemblea,
comprendere la legittima volontà popolare, farsi carico della
questione morale e delle istanze di una popolazione tesa
giustamente a difendere ciò che le appartiene o si è conquistata.
Ma dobbiamo stare attenti a non umiliare il significato
dell'autonomia svilendola al mero ruolo di conservatrice di
privilegi. Per questo, nell'attuale fase di fine legislatura, si
apre un'arduo compito per le forze politiche valdostane che
andranno a comporre la nuova maggioranza.
Tutto non si potrà fare, ma sarà necessario impegnarsi per
affrontare le emergenze, tutelare gli interessi della popolazione
nel quadro dei possibili mutamenti istituzionali, ed avviare un
progetto di lungo respiro dove sia consentita una crescita
responsabile di tutti i soggetti politici ed economici. Per
allargare l'odierno dibattito consiliare, su questo progetto
politico, in qualità di capogruppo consiliare del movimento
autonomista dei Democratici Progressisti ritengo utile ribadire
alcuni temi e principi che per noi sono fondamentali:
- Innanzitutto riteniamo di primaria importanza fondare la
nostra azione politica sul principio del rispetto della persona
umana agendo in base al principio di responsabilità individuale ed
istituzionale ed impegnandoci a restituire alla politica la dignità
dell'onestà e della competenza;
- E' necessario poi garantire le libertà democratiche sancite
dalla costituzione italiana e la centralità della partecipazione
dei cittadini al momento politico e sottolineiamo pertanto
l'esigenza di approvare una riforma elettorale in tempi brevi in
grado di garantire l'insediarsi di un governo regionale rispondente
alla volontà popolare;
- Crediamo anche nella necessità di fare dell'autonomia
valdostana una condizione utile non solo per valorizzare la
particolarità e l'identità della Valle, ma anche per realizzare una
piena attuazione delle norme statutarie per sperimentare strumenti
di innovazione.
In questa logica dobbiamo impegnarci per trasformare la così
tanto declamata ricchezza valdostana in condizioni di reale
sviluppo endogeno e duraturo abbandonando progressivamente un
modello di politica economica basato sulla certezza delle
erogazioni per privilegiare i principi dell'agire
imprenditoriale.
Nel sostenere questi progetti, il movimento ADP intende
collocarsi in un'area autonomista progressista capace di tradurre i
valori di giustizia e solidarietà e rispetto ambientale, valori che
corri-spondono alle esigenze ed aspirazioni della nostra comunità,
ma che non trovano riscontro nell'impostazione politica
partitocratica.
Riteniamo inoltre necessario l'affermarsi della nostra Regione,
di un reale pluralismo regionalista all'interno del quale al
movimento ADP al di là delle alleanze e situazioni contingenti,
venga riconosciuta la dignità di forza che opera negli interessi
della Valle d'Aosta e della sua gente.
Ribadiamo l'esigenza di riprendere un serio confronto con
l'Union Valdôtaine e le altre forze autonomiste, un confronto su
basi innovate onde evitare che il patrimonio di idee e valori che
appartengono alla tradizione regionalista, venga utilizzato come
elemento di chiusura e sia invece alla base di una reale
collaborazione tesa alla crescita complessiva della nostra
Regione.
Su questi temi e con questi presupposti gli ADP, anche sulla
base del documento politico sottoscritto, intendono partecipare a
questo dibattito insieme a quella energia e a quelle forze
politiche più vicine alle nostre idee con un invito particolare ad
alcuni amici ADP, a ricomporre le divisioni interne sulle basi di
un nuovo progetto politico, per avviare un confronto costruttivo
per una nuova cultura di governo e l'elaborazione di quel progetto
concreto di cui la Valle d'Aosta ha bisogno per salvaguardare la
sua memoria storica e promuovere il suo sviluppo nel processo di
integrazione europea.
Presidente
Ha chiesto la parola il Consigliere Aloisi,
ne ha facoltà.
Aloisi (PSI)
Mi sia consentito di fare alcune valutazioni
di carattere politico e di carattere morale.
Innanzitutto sono alquanto disgustato dagli interventi avvenuti
qui in aula, di alcune forze politiche che erano componenti della
maggioranza precedente e che adesso hanno manifestato appieno il
loro servilismo alla forza di maggioranza relativa e quindi la loro
partecipazione alla futura maggioranza regionale.
E' stato commovente l'intervento del compagno Bajocco, e forse
il compagno Bajocco è stato il personaggio più sincero. Ha
eviden-ziato forse, un aspetto che ritengo importante, l'aspetto
essenziale che coinvolge tutti coloro che aspirano a creare la
nuova maggio-ranza e che hanno aspirato forse alle maggioranze
precedenti.
L'aspetto principale sono quelle poltrone, ha detto Bajocco; ed
in realtà è così. L'abbiamo sentito mentre si sono espressi
determinati personaggi che facevano parte della vecchia maggioranza
e che adesso hanno inoltrato le loro "
avances
". L'Assessore
o ex Assessore Rusci ha detto di voltare pagina e di pensare al
futuro; l'ex Assessore o attuale Assessore Mafrica ha cercato di
attaccarsi sui vetri giustificando la pugnalata alle spalle. Questa
è la realtà, caro Mafrica, perché fino a ieri e mi riferisco a
qualche giorno fa, non era mai successo che all'interno della
maggioranza si ponesse così in evidenza quella frattura che poi si
è evidenziata soltanto per un motivo che è quello della paura del
proprio futuro.
Ieri sera ho seguito un dibattito in televisione dove un
esponente del nostro partito, Dell'Aquila, ha citato questa frase:
"il PDS ha paura del proprio futuro e allora è andato a
rannicchiarsi vicino al leone rampante per chiedere
protezione".
Questo dimostra la difficoltà in cui oggi si trova il PDS e
questa difficoltà interna l'ha proiettata e l'ha gettata allo
sbaraglio, sgretolando una maggioranza regionale che era partita
con dei presupposti chiari e precisi e condivisi da tutti; da
Rusci, da Lavoyer, da Mafrica e da tutte le altre forze politiche
che oggi si trovano all'opposizione.
Qui non serve parlare il politichese perché le parole del
politico servono per tutte le occasioni, l'importante è come
vengono dette. Io mi limiterò brevemente a citare alcuni aspetti
perché sono molto significativi.
All'inizio, il 6 giugno 1990 quando si era presentata la mozione
di sfiducia alla vecchia maggioranza, la stessa era stata
sottoscritta dai consiglieri Dolchi, Mafrica, Lavoyer, Cristina
Monami, Bajocco, Rusci, Milanesio, Ricco, Martin, Beneforti,
Bondaz, Trione, Pascale e Limonet. Io vi citerò soltanto gli
aspetti più significativi perché è importante capire questi
passaggi per poi giungere alla "pugnalata alle spalle".
E' un fatto acclarato che l'attuale gruppo dominante dell'Union
Valdôtaine abbia organizzato l'occupazione sistematica dei
principali centri del potere politico ed economico-finanziario
dell'Ente Regione e degli altri Enti e società in qualche modo da
lei dipendenti.
Tale
escalada
accompagnata da una disponibilità senza
precedenti del bilancio regionale, ha incoraggiato la creazione di
gruppi lobbistici variamente ramificati ed estesi che a quella
parte politica fanno esclusivo riferimento, realizzando un potente
anche perché occulto, sistema di controllo politico-sociale ed
elettorale. Potere occulto che oggi controlla il movimento
stesso.
Poi il documento continua: "Il sistema di potere facente capo
all'attuale Presidente si riferiva all'ex Presidente della Giunta e
al suo entourage, peraltro accettato anche se non condiviso
dall'intera UV - ha generato una pericolosa forma di egemonia che è
divenuto vero e proprio dominio sugli uomini e sulle cose, tale da
soffocare il dibattito politico ed inibire il pluralismo
culturale".
Queste cose le avevate sottoscritte voi, caro Assessore Rusci e
caro Assessore Mafrica, oggi invece tradite tutto quello che era
stato il presupposto politico, ideale di quel cambiamento.
Ma non è tutto. Mafrica diceva che la mozione di sfiducia
sottoscritta dai Consiglieri del gruppo comunista, del partito
socialista, degli autonomisti democratici progressisti, del partito
repubblicano e della democrazia cristiana, pone alcune questioni
fondamentali al ruolo del Consiglio regionale, lo spazio politico
istituzionale degli Enti locali, l'influenza del potere e della
Giunta regionale sulla vita dei cittadini, i rapporti tra politica
e affari.
Veniamo - continua Mafrica,- al discorso più complesso, quello
sui cosiddetti Comitati di affari; è indubbio che gruppi ristretti
di imprenditori, di progettisti, di consulenti e di faccendieri
siano cresciuti ed abbiano accumulato prestigio e denaro con il
consenso del potere politico, è difficile stabilire se tra potere
politico e gruppi rampanti il rapporto fosse di convergenza, di
reciproca utilità oppure di più ristretta natura.
"Alcuni fatti oggettivi - continua Mafrica - la voluta presenza
del Presidente della Giunta nei Comitati tecnici che decidono
contributi per miliardi, l'influenza esercitata dal Presidente
della Giunta anche per particolari scelte tecniche e societarie,
indurrebbero a dar credito a diffuse voci di particolari
interessi".
Ecco, bravo Mafrica, tutto quello che hai detto allora, oggi lo
rinneghi completamente perché oggi sei stato colui che insieme ad
altri vertici, non tutti, ma altri vertici, del partito democratico
della sinistra ha contribuito a rimettere in gioco quel movimento,
quel partito che così pesantemente e duramente avevi criticato e
poi - conclude Mafrica - "si tratta di un accordo politico
programmatico fra forze diverse basato su precisi indirizzi
politico-programmatici, un accordo che i Comunisti rispetteranno
lealmente come è nel loro costume".
Non ci saremmo mai aspettati che da parte del PDS - o meglio,
tengo a precisare - da parte di alcuni responsabili di questo
partito, ci fosse un atteggiamento così scorretto nei confronti
delle altre forze politiche che hanno portato avanti questo
programma e che sicuramente sarà lo stesso programma che, tra
qualche minuto qualcuno ci illustrerà.
Inoltre, mi ha colpito particolarmente l'intervento
dell'Assessore Rusci, ma soprattutto una dichiarazione rilasciata
alla Stampa, dove ha dichiarato che " non siete buoni per tutte le
stagioni". Ho l'impressione invece che dall'intervento precedente
le cose siano diverse; citava, è vero, un breve intervento di quel
discorso, ma è estrapolata una parte, bisogna capire tutto il
concetto, io mi permetto di ricordare l'altra parte:
Ribadivano con forza - "che il patto operativo con l'UV è venuto
meno a causa di una overdose di potere di quest'ultima che si è
forse inconsapevolmente, ma progressivamente iniettata, non
rendendosi conto della gravità del fatto. Il potere non è una
categoria del male, diventa però intollerabile quando troppo
diffuso e radicato in ogni dove assume le connotazioni della
invadenza. Lo stesso così drogato inevitabilmente miete le sue
vittime e colpisce per assurdo e per primo chi lo detiene e lo
amministra. In questo senso l'UV ha pensato che quasi tutto le
fosse consentito e le altre forze politiche fossero in grado di
tollerare e approvare non importa cosa, e poi - conclude - che per
quanto riguarda il partito Repubblicano italiano, è prevalsa la
scelta del proprio interesse generale, della propria dignità,
dell'interesse dei cittadini che lo sostengono e che sostengono un
partito che a volte si è sentito usato ed emunto e qualche volta
anche offeso e che invece vuole - rivolgendosi al Vicepresidente
Stévenin - continuare ad esistere".
Nessun attentato quindi all'autonomia o alla lingua francese, ma
molto più semplicemente la riappropriazione da parte di ognuno di
noi qui dentro, della propria dignità politica e della
riappropriazione da parte di partiti e movimenti della capacità
propositiva e creativa in grado di dare nuovo impulso al confronto
politico. Questi sono stati i presupposti che hanno creato e hanno
fatto sì che ci fosse la svolta del 6 giugno 1990. Questi
presupposti adesso vengono rinnegati da coloro che dichiarano che
non "sono buoni per tutte le stagioni", da gente che probabilmente
rinnega queste sue dichiarazioni, questo suo operato politico che
aveva creato un avvenire diverso e una prospettiva diversa per dare
una lezione all'UV.
Siamo tutti concordi che il movimento dell'UV è e deve essere
una forza dominante all'interno della nostra Regione, ma si era
talmente appropriata del potere in modo subdolo e scorretto che era
necessario un periodo di riflessione da parte loro e, questo
periodo di riflessione voi non avete permesso che venisse a
compimento. Così pure il partito democratico della sinistra che con
questo atteggiamento, con questa, pugnalata alle spalle - perché il
loro segretario Tonino fino agli ultimi giorni dava la più grande
assicurazione e la massima garanzia di fedeltà a questa
maggioranza- mentre tutti guardavano con occhio critico, nei
confronti movimento degli ADP che probabilmente aveva dei problemi
anche concreti nel loro interno, invece poi la pugnalata è arrivata
dall'altra parte.
Adesso ci troviamo in quest'aula a rifare il secondo ribaltone.
E' un ribaltone che ripete esattamente quello che era successo
allora, soltanto con una differenza, che è una rivincita da parte
dell'UV che è riuscita, per merito della sua opposizione, a
paralizzare il Consiglio regionale. Forse l'unica pecca che ho
trovato a questa maggioranza e soprattutto all'ex Presidente della
Giunta Gianni Bondaz, è quella di essere stato troppo buono perché
ha permesso a certi personaggi della nostra amministrazione per la
loro funzione, il loro impegno e per il loro carisma, facessero
politica attiva, si presentassero davanti alla televisione con
delle bandiere di irredentismo. Non è ammissibile che personaggi,
amministratori e dipendenti si comportino in questo modo. Devono
stare al di sopra delle parti, devono avere la loro idea politica,
ma non sfacciatamente perché rappresentano l'Amministrazione
regionale.
Voglio ringraziare la Giunta uscente perché ha operato bene e
nelle sue possibilità, perché con tutto l'ostruzionismo che è stato
fatto in questa aula è riuscita, malgrado tutto, a portare avanti
l'Amministrazione per due anni. Se avessimo avuto la capacità di
continuare sicuramente si sarebbero visti i risultati perché
l'impegno profuso da quasi tutti gli Assessori è un impegno che
sicuramente darà i suoi frutti e ne beneficeranno sicuramente
coloro che succederanno. Vorrò vedere l'atteggiamento dell'UV in
merito alla questione delle Olimpiadi; perché anche lì è
contraddittorio. All'inizio l'UV con i suoi massimi esponenti, l'ex
Presidente della Giunta Rollandin e l'ex Assessore Faval, erano
stati i promotori della cosiddetta immagine olimpica della Valle
d'Aosta, poi dopo il ribaltone le cose non andavano più bene perché
a gestire l'immagine olimpica non era più l'UV, ma erano altri;
adesso c'è di nuovo il ribaltone, e ci auguriamo che l'UV riveda
questa propria posizione perché quella è un'immagine che coinvolge
tutta la nostra Regione, una immagine positiva che non va
emarginata e ghettizzata, ma va rivalutata e va vista
nell'interesse esclusivo di tutta la nostra Regione.
Per quanto riguarda il nostro partito, noi saremo
all'opposizione, un'opposizione non strumentale, ma costruttiva
perché vorremmo verificare da coloro che si siederanno su quelle
poltrone, la capacità e l'impegno a rispettare quegli accordi che
proporranno e che faranno conoscere e se saranno capaci veramente
di risolvere i gravi problemi della nostra Regione, che sono
drammatici come quello della Cogne di cui l'Assessore Mafrica si
era talmente preoccupato e che ora pensa che questa maggioranza li
possa risolvere. Io te lo auguro, caro Mafrica, ma ci vuole la
volontà da parte di tutti per contribuire alla soluzione dei
problemi. Se saremo schierati su fronti opposti, tra maggioranza e
opposizione non faremo il bene della nostra Regione.
Si dà atto che alle ore 12,08 riassume la presidenza il
Presidente Cout.
Presidente
Ha chiesto la parola il Consigliere
Pascale, ne ha facoltà.
Pascale (PSI)
Credo che sia già stato detto molto, tutto
quello che si poteva e si doveva dire per quel gioco delle parti
che contrappone sempre le maggioranze e le minoranze. Volevo fare
solo una considerazione di carattere generale, una riflessione a
voce alta.
Il Consigliere Mafrica ha cercato di giustificare sul piano
politico la scelta del PDS. Le parole erano nobili e, non ho motivo
di dubitare che anche le intenzioni lo fossero. Credo però di poter
dire che il metodo scelto e quindi il modo di far politica sia
quello vecchio. E' il modo di far politica della cospirazione
all'interno delle segreterie anziché quello del coinvolgimento
della base o dei consensi istituzionali.
Sarebbe stato un segnale nuovo se il PDS avesse scelto questo
Consiglio regionale per aprire una crisi e dopo aprire le
trattative per una nuova maggioranza politica. Ed è il modo vecchio
che privilegia gli interessi del partito anziché quelli della
comunità, perché mi pare che questa sia la motivazione politica di
fondo.
E' vero che ci sono state le elezioni del 5-6 aprile che hanno
dato delle indicazioni nuove, dei forti segnali sui quali forse non
tutti abbiamo fatto le dovute riflessioni. Mi pare di poter dire
che però la risposta a questi segnali, sia una risposta molto
debole, una risposta inadeguata perché i problemi che abbiamo
davanti in questo scorcio di legislatura, sono problemi non
indifferenti e soprattutto una risposta ripeto, vecchia, per il
metodo usato.
Mi dispiace anche che in questo gioco sia stata coinvolta una
persona che stimo molto come il Consigliere Lanivi. Se non sbaglio
lei ha svolto in altre occasioni le considerazioni che sto facendo
io oggi e quindi mi pare di cogliere una contraddizione fra le cose
che ha detto in passato e le cose che si accinge a fare oggi.
Voglio solo esprimere l'augurio che questa maggioranza si fondi
su problemi concreti e che dia dei segnali nuovi e non cerchi la
politica della vendetta o del dispetto.
Per quanto ci riguarda, proprio perché la risposta la riteniamo
inadeguata e incoerente, ci siamo rifiutati fin dall'inizio di
prendere in considerazione l'ipotesi di una nuova maggioranza, non
perché non si voglia dialogare con questa o con quella forza
politica perché è evidente che come forza politica vogliamo
dialogare con tutti, ma perché ritenevamo e riteniamo che in questa
fase si debba scegliere la strada della coerenza e della dignità.
Soprattutto in un momento come questo che vede in crisi i valori
ideologici quasi all'interno di tutti i partiti e in modo
particolare all'interno di quelli della sinistra, perché molti si
chiedono quali siano le motivazioni dell'appartenenza ad uno o
all'altro partito.
In questa fase mi sembra che ci si debba aggrappare ai valori
dell'uomo e tra questi valori c'è quello della dignità personale
che va difesa nel modo di vivere, ma che bisogna mantenere anche
nel modo di far politica.
Se perdiamo anche questo mi dovete spiegare perché l'elettorato
ci deve votare.
Presidente
Ha chiesto la parola il Consigliere Andrione,
ne ha facoltà.
Andrione (UV)
Nous ne sommes que marginalement intéressés
par ce débat, car toutes les accusations qu'on été portées contre
l'Union Valdôtaine étaient des redites, non pas fastidieuses comme
normalement, mais des redites par rapport à ce que nous avons
entendu ici et ailleurs et qui aujourd'hui ont été répétées à
l'occasion d'un fait qui ne nous apparaît pas si dramatique, aussi
extraordinaire comme on a voulu le dire. Il s'agit de la crise
d'une majorité et de la démission d'une Junte.
Je crois qu'il y a eu dans ce débat, par ailleurs intéressant,
un déséquilibre profond, parce qu'on a beaucoup trop parlé du
passé, on est remonté encore à la Junte précédente, celle qui
aujourd'hui vient de se présenter comme démissionnaire et on a
répété vingt ou trente fois les motifs pour lesquels on avait
renversé la Junte Rollandin. Il nous paraît que ce procédé, cette
façon de faire de la politique vers un débat politique est
absolument hors de propos, parce que dans ce siège, en ce moment,
nous devons parler du présent, du futur immédiat.
Il y a une nouvelle majorité qui est en train de se former; elle
n'est pas animée par le moindre esprit de revanche ou de celui de
planter des petits drapeaux contre les uns ou contre les autres,
contrairement à ce qu'aujourd'hui encore on a entendu dans cette
salle, qui démontre un esprit de revanche contre l'Union
Valdôtaine. Nous croyons qu'il soit indispensable que le dialogue,
la confrontation politique continue et qu'il soit nécessaire que
chaque Conseiller, minoritaire ou majoritaire, apporte sa
contribution à l'élaboration des travaux du Conseil. Quelle que
soit notre collocation, nous devons faire attention, afin que cette
petite année qui nous reste soit bien remplie par un travail en
profondeur.
Tout le monde a dit, je le répète, que les problèmes qui sont
devant nous sont énormes, sont difficiles, qu'une grave crise
économique est en train de se dessiner dans un futur très prochain;
sans un minimum de solidarité politique entre nous, sans une
conception honnête de la politique et du rôle que la politique
donne aux majorités et aux minorités, nous ne réussirons jamais à
remplir notre devoir de Conseiller régional. Nous avons dans notre
sein les forces humaines, intellectuelles, nécessaires pour
affronter ces problèmes.
La première chose - et c'est un engagement à titre personnel -
que nous devons faire dans ce Conseil, c'est de nous dire la vérité
sur la situation que nous allons affronter ensemble, sur l'état des
choses, sur ce qui se passe, afin que nous soyons à même, nous, de
changer quelque chose pour ne pas subir ce que d'autres ont décidé.
J'espère que cet engagement soit un engagement de tout le
Conseil.
Presidente
Ha chiesto la parola il Consigliere
Riccarand.
Riccarand (VA)
Noi non avevamo riconosciuto nel 6 giugno
1990 il ruolo di una positiva rivoluzione, di un positivo
cambiamento rispetto alla situazione precedente che si era creata e
che noi avevamo criticato e alla quale c'eravamo opposti.
Avevamo anzi individuato in quella operazione un aspetto
prevalente, non sicuramente unico, di operazioni di potere con il
fiato corto e per questo non avevamo in alcun modo voluto aderire o
appoggiare quel tipo di iniziativa. E che si trattasse di
un'operazione di potere con il fiato corto i fatti lo dimostrarono
dopo pochi mesi con le scissioni che ci furono all'interno dei
gruppi della nuova maggioranza con la crisi del marzo 1991 che già
aveva dimostrato l'inconsistenza del progetto politico che stava
dietro alla Giunta che era stata creata nel giugno 1990 e
chiaramente il passaggio poi decisivo al momento di verifica è
venuto nelle elezioni politiche del mese di aprile.
Però se ci fossero state le elezioni politiche anticipate nel
1991 quell'appuntamento sarebbe caduto nel 1991, perché la verifica
del voto popolare sarebbe stata inequivocabile e soltanto
anticipata di un anno.
Noi non avevamo assunto una posizione di opposizione strumentale
e acritica nei confronti della Giunta Bondaz: non c'eravamo
riconosciuti in quel tipo di operazione, ma avevamo dai banchi
dell'opposizione cercato di svolgere un ruolo positivo,
propositivo. E devo dire, con una certa soddisfazione, che noi
abbiamo notato che, quando il Presidente della Giunta dimissionaria
Bondaz si è presentato in televisione per fare un bilancio di
quello che ha fatto la Giunta regionale, abbiamo notato con
soddisfazione che ha citato i primi punti una serie di argomenti di
proposte di legge che sono scaturite proprio da una nostra
iniziativa legislativa: dalla legge sulle nomine alla legge sulla
valutazione dell'impatto ambientale, provvedimenti di cui siamo
stati promotori e di cui rivendichiamo l'importante funzione anche
se sicuramente nella gestione sono mancate delle coerenze, sono
mancate come qualcuno ha già rilevato, delle scelte
conseguenti.
Ora si pone il problema di come guardare in avanti, di come
pensare al futuro. Il nostro movimento e il sottoscritto hanno
aderito ad un documento che indica la volontà, da parte di alcune
forze politiche, da parte di un'area di questo Consiglio, di fare
una ricerca per vedere se esistono le condizioni e le possibilità
di costruire una nuova maggioranza e di costruire un governo
regionale nuovo per la nostra regione.
Quindi io voglio che sia molto chiaro: il nostro gruppo non ha
aderito a nessuna nuova maggioranza, ha aderito a un percorso di
ricerca che è tutto da verificare. C'è una volontà di ricerca, una
volontà di verifica per vedere se ci sono le condizioni, se ci sono
i contenuti, se ci sono le possibilità.
E' chiaro che non dev'essere un'operazione di continuismo
politico; per questo, anche nel documento che abbiamo sottoscritto,
si parla di svolta necessaria e deve essere a nostro avviso una
svolta rispetto alla situazione attuale ma anche rispetto alla
situazione precedente al 6 giugno 1990.
Noi faremo parte di una nuova maggioranza se essa esprimerà una
concreta capacità di cambiare strada, se saprà innovare veramente
nei contenuti e nei metodi nel modo di fare politica, se non sarà,
per mutuare un'espressione usata stamattina, un'operazione di
restaurazione.
Credo che per fare una nuova maggioranza e dare un nuovo governo
alla regione occorra partire subito con alcune idee molto chiare,
anche perché i tempi di questa legislatura sono stretti e ci sono
delle scadenze importanti.
In testa al programma, ai punti prioritari di una nuova
maggioranza, noi poniamo per quanto ci riguarda un problema
fondamentale, che è rappresentato dalla legge elettorale, dalla
riforma dei meccanismi elettorali.
Abbiamo depositato ormai da quasi due anni una proposta di
legge, abbiamo atteso invano che la maggioranza e la Giunta Bondaz
presentassero una proposta, abbiamo sollecitato in tutti i modi
possibili un dibattito su questo argomento, compresa la I
Commissione consiliare che non è mai riuscita ad affrontare la
discussione. Noi riteniamo che questo tema sia centrale se vogliamo
cambiare il modo di fare politica, le regole, i comportamenti; è
necessario cambiare le legge elettorale, fare una nuova legge che
dia ai cittadini il potere reale, di decidere non solo rispetto ad
una lista, non solo rispetto alle preferenze sui candidati, ma che
sia il cittadino a scegliere le coalizioni.
Diciamo che è ora di smetterla con queste trattative che durano
intere legislature, che condizionano tutto, che paralizzano
l'amministrazione, che determinano poi i golpe e i contro golpe, le
trattative segrete, le pugnalate e tutto questo armamentario che
conosciamo e che stiamo vivendo ancora adesso, ma che noi riteniamo
debba appartenere al passato se vogliamo costruire qualcosa di
nuovo. Quindi questo è un problema fondamentale, prioritario, che
noi evidentemente crediamo debba stare alla base di una nuova
maggioranza, di un nuovo modo di operare.
Quindi il primo tema è quello di avere le idee chiare fin dalla
partenza; quale legge elettorale si vuole fare!
E' chiaro poi che ci sono altri problemi molto importanti e
urgenti: ad esempio il problema che noi riteniamo fondamentale di
una nuova normativa per quanto riguarda lo status finanziario dei
comuni, delle comunità montane, del loro rapporto con la regione,
cioè un nuovo ordinamento finanziario che dia sì garanzia di
autonomia finanziaria dei comuni, ma che sia un momento di
responsabilizzazione nella politica della spesa.
Questo è un altro passaggio per noi fondamentale, così come sono
chiaramente importanti perché determinano la qualità della vita
nella nostra regione i problemi del lavoro, dell'occupazione, dello
stato dell'economia ed evidentemente, all'interno di questo quadro,
si colloca il problema molto grave dello stabilimento Cogne di
Aosta.
E' chiaro che per noi sono importanti alcuni problemi che si
collegano ad una buona amministrazione del territorio della Valle
d'Aosta, ad una gestione nel territorio dei servizi. Anche in
questo campo ci sono dei ritardi ormai gravi che si sono accumulati
e dei provvedimenti, dei piani che da tempo dovevano essere fatti,
ma che non vedono mai la luce del sole. Mi riferisco al piano del
bacino di traffico, che è un provvedimento importantissimo per
andare verso una politica nuova di trasporto, al piano territoriale
paesistico su cui abbiamo accumulato anni di ritardo, al piano
regionale delle aree protette. Inoltre noi riteniamo che la legge
sul difensore civico, che è stata approvata dal Consiglio
regionale, non possa rimanere nei cassetti come è successo in
questi mesi, ma debba trovare puntuale applicazione, se vogliamo
andare veramente nella direzione di una trasparenza e di un ruolo
maggiore, di un maggiore potere affidato ai cittadini. Quindi noi
crediamo che ci debba essere un confronto programmatico serio e,
visto che il tempo è poco, si debba partire con le idee molto
chiare.
Occorre anche che la nuova maggioranza sia in grado di esprimere
un esecutivo fatto di persone qualificate, su cui non gravi nessuna
ombra per quanto riguarda la pubblica amministrazione per interessi
personali: è un'operazione di ecologia politica che noi chiediamo
con molta fermezza.
Ormai i giornali ci riportano notizie di un terremoto
giudiziario che sta investendo il mondo politico. I fatti di Milano
li conosciamo, ma non si possono circoscrivere alla realtà di
quella città: è un fatto che riguarda anche noi. Alcune delle
imprese che sono sotto inchiesta a Milano lavorano anche nella
nostra regione, i meccanismi che sono stati individuati dai giudici
di Milano operano anche nella nostra regione. Giustamente abbiamo
visto i leader di partiti importanti a livello nazionale come il
Segretario del PDS, il Segretario del PRI La Malfa, del Movimento
della Rete Leoluca Orgando ed altri porre la questione morale al
centro delle scelte che oggi si devono fare per rinnovare la
politica, e abbiamo visto con soddisfazione che il nuovo Presidente
della Repubblica Scalfaro, ha detto chiaramente che lui valuterà
anche rispetto alla questione morale, la composizione del governo e
la nomina dei Ministri. Su questo aspetto evidentemente chiediamo
che ci sia una coerenza di comportamenti, un'assunzione fino in
fondo anche da parte di questo Consiglio, di principi, di norme che
fra l'altro sono nel codice di autoregolamentazione dei partiti e
che sono soprattutto nelle opportunità politiche e nelle scelte che
si devono fare.
Noi vogliamo dare, come Verdi Alternativi, un contributo per
governare bene la Valle d'Aosta. Abbiamo da tempo definito un
programma per la Valle d'Aosta del 2000 su cui, fin dallo scorso
anno, abbiamo avuto occasioni di confronti aperti con altre forze
politiche, in particolare voglio qui ricordare l'assemblea che noi
abbiamo fatto proprio nel 1991 e a cui abbiamo invitato gli
esponenti del PDS, degli ADP e dell'Union Valdôtaine, non a caso
gli esponenti di quelle forze politiche, proprio per una scelta
politica, perché volevamo verificare con quelle forze la
possibilità di una convergenza intorno a dei programmi, dei
contenuti, delle scelte, aldilà di collocazioni di maggioranza e di
minoranza che in quel momento ci vedevano su posizioni opposte.
Ne seguì un dibattito che aveva fatto emergere forti convergenze
sui contenuti, pur partendo da collocazioni di schieramenti in quel
momento diverse.
Noi vogliamo verificare oggi se esistono le condizioni per un
obiettivo che da tempo ci siamo posti: quello di dare alla Valle
d'Aosta, al Consiglio regionale, una maggioranza che sia
autonomista di sinistra, ambientalista. Questo era e rimane il
nostro obiettivo. Verificheremo nei prossimi giorni se le volontà
sono di fare scelte veramente nuove o se ci troveremo di fronte ad
un ennesimo capitolo di quel gattopardesco cambiamento e poi non
succede mai nulla. E senza nessuna presunzione da parte nostra,
credo però, per la coerenza che ci ha sempre caratterizzato e che
non abbandoneremo in questo caso, che la popolazione valdostana
potrà leggere anche nella nostra presenza o meno nella nuova
maggioranza un segnale preciso, cioè il segnale se ci sarà stato un
vero cambiamento oppure se saremo nel segno della più classica
continuità.
Presidente
La seduta è sospesa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK