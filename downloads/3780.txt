Consiglio Regionale della Valle d'Aosta - Oggetto del Consiglio n. 30 del 28 gennaio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 30 del 28 gennaio 1981 - Resoconto
OGGETTO N. 30/81 - INIZIATIVE PER IL RIMBORSO AGLI ARTIGIANI
DELLA VALLE D'AOSTA DI QUOTE DELL'IVA VERSATE ALL'ERARIO E NON
DOVUTE. (Interpellanza)
Presidente
- Do lettura dell'interpellanza presentata dai
Consiglieri Minuzzo, Berti e Viberti.
INTERPELLANZA
In una riunione svoltasi il 12.1.1981 organizzata dalla SIMEA
alla quale hanno partecipato gli installatori termo sanitari il
Dott. Frasson Attilio Vice-Direttore Ufficio IVA di Aosta ed il
Dott. D'Aquino, esperto fiscale, è emerso, in tutta la sua
complessità, il problema della diversa aliquota I.V.A. prevista dal
D.P.R. n. 897 del 30.12.1980 e nel D.L. n. 693 del 31.10.1980, in
particolare nell'articolo 8, con i quali molte ditte artigiane che
operano nel settore dell'edilizia si trovano ad essere in credito
con l'Erario I.V.A. per diversi milioni. Orbene vi sono due tipi di
rimborsi che si possono chiedere in via ordinaria, in tale caso il
rimborso avviene dopo circa 24 mesi; il rimborso urgente avviene
invece dopo 90 giorni previa presentazione di un'Assicurazione
fideiussoria.
Tutto ciò premesso i sottoscritti Consiglieri
INTERPELLANO
L'Assessore competente per conoscere quali iniziative intenda
prendere per porre rimedio a questo stato di cose che possono avere
grosse ripercussioni sulle aziende artigiane mettendo così
ulteriormente in crisi la già fragile economia valdostana.
Presidente
- Chi illustra l'interpellanza? Il Consigliere
Minuzzo, ne ha facoltà.
Minuzzo (PSDI)
- Credo che anche questa interpellanza sia
abbastanza chiara. Conoscendo la solerzia dell'Assessore Chabod
nell'avvalersi dell'opera dei suoi collaboratori per approfondire i
problemi, penso che egli si sia premurato di verificare i testi del
D.P.R. e del D.L. citati nell'interpellanza. Per cui, da parte mia,
aspetto la risposta e mi riservo di intervenire su questa.
Presidente
- Risponde l'Assessore all'Industria,
Commercio, Artigianato e Trasporti Chabod, ne ha facoltà.
Chabod (DC)
- Il Decreto Legge 31.10.1980, n. 693,
convertito nella legge n. 891 del 22.12.1980, ha notevolmente
modificato la disciplina dell'IVA nel settore edilizio. Il 1° comma
dell'art. 8 del D.L. 693 classifica le operazioni che scontano
l'aliquota del 2%: cessioni di case, di civili abitazioni non di
lusso, di edifici scolastici, e tutto un elenco di nomi; il 2°
comma elenca le materie prime e semilavorate per l'edilizia
soggette all'aliquota dell'8%; scontano l'aliquota ordinaria i beni
destinati a costruzioni od impieghi che non rientrano nell'ambito
dell'edilizia agevolata.
Molte imprese artigiane che operano nel settore dell'edilizia si
trovano quindi nelle condizioni di aver pagato ai fornitori i
materiali necessari per l'esecuzione delle opere di loro competenza
con aliquote del 14, del 15 o dell'8%, e di fatturare l'opera
finita con aliquota del 2%. Ne consegue un credito delle imprese
artigiane nei confronti dell'Erario, dovuto alla differenza fra
l'IVA pagata e l'IVA riscossa. Il 3° comma dell'art. 38 bis del
D.P.R. 633/72 stabilisce che i contribuenti che esercitano
esclusivamente o prevalentemente attività che comportano
l'effettuazione di operazioni soggette all'imposta con aliquote
inferiori a quelle dell'imposta relative agli acquisti o alle
importazioni, come nel caso in esame, possono richiedere rimborso
infrannuale.
Per ottenere il rimborso infrannuale, il contribuente deve
prestare apposita garanzia a favore dell'Amministrazione
finanziaria, garanzia che ha la durata di due anni a decorrere
dalla data di emissione dell'ordinativo di pagamento, che
rappresenta il primo atto formale di esecuzione del rimborso.
Il già citato art. 38 bis prevede due forme di garanzia; la
cauzione in titoli dello Stato, o garantiti dallo Stato; o la
fideiussione rilasciata da un'azienda o istituto di credito,
comprese le Casse rurali o artigiane, o dalle imprese commerciali
che, a giudizio dell'Amministrazione finanziaria, offrano adeguata
garanzia di solvibilità, o mediante polizza fideiussoria rilasciata
da un istituto o impresa di assicurazione.
Da informazioni assunte presso alcuni istituti di credito,
nonché presso alcune agenzie di assicurazione, risulta che non vi
sono particolari difficoltà per ottenere il rilascio della
fideiussione di cui trattasi. Sia le banche che le agenzie di
assicurazione richiedono una commissione del 2-3% sull'importo
della fideiussione.
Trattandosi di materia fiscale, l'Amministrazione regionale non
ha alcuna possibilità di modificare la situazione descritta, né di
intervenire per la fideiussione diretta.
Presidente
- Ha chiesto di parlare per la replica il
Consigliere Berti, ne ha facoltà.
Berti (ACV)
- Prendiamo atto della risposta
dell'Assessore Chabod, che non ha fatto altro che leggere il testo
di legge del 31 ottobre, convertita il 30 dicembre 1980, e vorrei
aggiungere che sapevamo anche noi che purtroppo la legge è quella
che è. Però noi volevamo sapere che cosa l'Assessorato competente
intendesse fare per rimediare a questo inconveniente, per cui le
ditte acquistano al 15% e poi devono fatturare al 2%. Il Problema è
appunto questo, che il 13% rimane scoperto, e nell'arco dell'anno
abbiamo un credito verso l'Erario anche di parecchie decine di
milioni.
Purtroppo l'inconveniente grave è che poi, per richiedere il
rimborso si deve spendere un altro 4%; quindi questa è una legge
veramente iniqua, soprattutto per le piccole ditte che operano in
questo settore.
Inoltre va tenuto conto dell'importanza fondamentale che questa
disciplina assume in Valle d'Aosta, nella quale le costruzioni di
civile abitazione economico-popolare rientrano tutte nel 2%; non ci
sono delle costruzioni in cui si può fatturare al 15%, perché
tutti, dall'imprenditore al privato, fanno la richiesta dell'IVA
agevolata al 2%. Ecco perché c'è questa grossa
differenziazione.
Noi volevamo sapere se la Regione, o l'Assessorato competente o
il Presidente della Giunta, potevano fare qualcosa per intervenire
non a livello locale, ma facendo una richiesta attraverso il
Ministero del Tesoro, per alleviare i disagi causati da questo
inconveniente.
Andrione (UV)
- La normativa IVA è una normativa CEE, che
deve essere obbligatoriamente applicata da tutti i dieci paesi
della Comunità. E questa legge è stata fatta proprio per far pagare
le imposte! È il tipo dell'imposta che è concepita in questa
maniera, ed è semplicemente una traduzione delle leggi tedesche,
francesi, che sono applicate nello stesso modo.
È pazzesco pensare che la Regione Autonoma Valle d'Aosta ottenga
degli sgravi fiscali che non esistono negli altri paesi.
Berti (ACV)
- Quindi dobbiamo accollarci la legge dello
Stato, così com'è, e in più, per ottenere il rimborso dei soldi già
sborsati, pagare un altro 4%!!!
Presidente
- Il Consigliere Viberti, come interpellante,
ha facoltà di parlare per la replica.
Viberti (DPROL)
- Io non ho una conoscenza granché
approfondita della normativa legislativa statale, e tanto meno di
quella della CEE, comunque mi pare - e vorrei che il Presidente
della Giunta mi smentisse con la carta e non con la parola - che
quanto egli ha detto non corrisponda a verità. Cioè mi pare che
questo sia un provvedimento preso dal nostro Governo e che non sia
stato preso in applicazione di una normativa speciale che prevede
questo tipo di pagamento dell'aliquota. L'imposta IVA viene a
ricadere sempre sull'ultimo, e non si capisce perché in questo caso
debba essere l'artigiano o l'impresario a dover fare da prestasoldi
allo Stato e agli istituti di credito.
Noi abbiamo presentato questa interpellanza per conoscere quali
iniziative intenda prendere l'Assessore Chabod in merito; se egli
pensa di cavarsela rispondendoci che la legge dice certe cose, non
risponde a quelle che sono le nostre aspettative, perché noi
abbiamo, credo, illustrando l'interpellanza dato dimostrazione di
una conoscenza, seppure superficiale, di questi D.P.R. e D.L.. Ci
aspettavamo che, come per esempio per altre questioni, l'Assessore
ci dicesse che cosa lui o la Giunta intendono fare per ovviare a
questa situazione. Per esempio, il problema del Parco non è
risolvibile da questo Consiglio, perciò questo Consiglio si è
impegnato e ha presentato un disegno di legge; poi altre forze
politiche hanno presentato a loro volta dei disegni direttamente al
Parlamento; c'è stata tutta una serie di interventi per cercare di
risolvere questo problema. Non si vede perché rispetto a questo,
benchè la soluzione debba essere cercata a Roma, il Consiglio
regionale, o l'Assessore Chabod, non possa farsi promotore di
un'iniziativa, anche legislativa, da sottoporre al Parlamento del
nostro paese.
Di conseguenza, se devo esprimere la mia opinione - non so
quella dei colleghi - devo dire che non sono assolutamente
soddisfatto della risposta, perché di leggere le leggi citate nella
parte illustrativa o i D.P.R. siamo capaci anche noi, e abbiamo
capito che cosa vogliono dire, altrimenti non avremmo presentato
quest'interpellanza.
Presidente
- Il Consigliere Minuzzo, come interpellante,
ha facoltà di parlare per la replica.
Minuzzo (PSDI)
- Avevo già detto, illustrando molto
parzialmente l'interpellanza, che certamente l'Assessore Chabod si
sarebbe avvalso dei tecnici e dei funzionari dell'Assessorato per
conoscere quello che stava scritto nel D.P.R. e nel D.L. citati, ed
è chiaro che egli, come hanno già detto i colleghi che mi hanno
preceduto, si è limitato a un'ulteriore illustrazione di questi
D.P.R. e D.L..
Non posso dichiararmi soddisfatto di questa risposta in quanto
l'Assessore Chabod ha terminato il suo intervento dicendo che la
Regione non può far niente, e quindi deve subire quelle che sono le
imposizioni dello Stato. A mio avviso, però, qualcosa si potrebbe
fare; non dobbiamo dimenticare, e forse noi lo facciamo troppo
spesso, che la Regione Valle d'Aosta ha in Parlamento due
rappresentanti eletti dai nostri concittadini. Questi due
parlamentari, quando è necessario o qualora vengano sollecitati
dalla Giunta o dal Consiglio regionale della Valle d'Aosta,
dovrebbero farsi promotori di iniziative tese a cercare di dare una
soluzione ai problemi che vengono discussi in questa sede.
Io ritengo che il legislatore, quando formula una legge, cerchi
di fare gli interessi dello Stato; non sempre, tuttavia, riesce, in
fase di stesura di una legge, ad individuare le difficoltà che
vengono a crearsi con l'applicazione della stessa. È chiaro che la
premura con cui è stata fatta questa legge - questo D.P.R.
convertito in legge il 30.12.1980 (e chiaramente è stata una
scelta, o meglio un colpo di mano fatto a chiusura dell'anno per
dare un giro di vite ai problemi fiscali della nostra nazione), ha
impedito che se ne potessero valutare appieno le possibili
ripercussioni. Per cui, io ritengo che ci possano essere delle
soluzioni a questo problema, possano essere apportate delle
migliorie a questo D.P.R. e a questa legge, e che queste migliorie
possono e devono essere sollecitate nella sede competente, magari
con il supporto di coloro i quali devono subire questa legge.
Da quello che ha detto l'Assessore Chabod, mi è parso di capire
che chi ha steso la relazione che egli ha letto è uno che di
problemi fiscali se ne intende; ritengo pertanto che questo suo
collaboratore, consulente o tecnico, possa dargli delle indicazioni
su come si può ovviare a questa situazione.
Io mi aspettavo perciò dall'Assessore Chabod la risposta che
avrebbe potuto elaborare con questi suoi validi collaboratori e
delle proposte da affidare ai nostri due rappresentanti nel
Parlamento italiano.
Sappiamo che la Regione non può far niente in questo senso,
perché si tratta di legislazione nazionale, ma ci sembra che fra il
non poter far niente e il subire passivamente ci sia una grande
differenza.
All'Assessore Chabod vorrei comunicare che martedì 3 febbraio,
alle ore 18,30, nel salone, o nella saletta del Palazzo regionale,
ci sarà una riunione fra tutti gli artigiani interessati a questo
problema; sono stati invitati dei noti fiscalisti della nostra
Regione, per cui, se avrà la cortesia di partecipare, potrà
rendersi conto concretamente di quali sono i problemi, e vedere se
c'è la volontà di fare delle proposte da presentare ai nostri due
parlamentari, i quali potranno inoltrarle nelle sedi
competenti.
Presidente
- Ricordo ai colleghi Consiglieri che se
l'intenzione, quando si esplica l'iniziativa consiliare -
interrogazione, interpellanza, mozione - è che ci sia un
pronunciamento da parte del Consiglio, è consigliabile l'uso della
mozione, perché in tal caso c'è la possibilità di discussione e si
giunge ad una conclusione e quindi a delle proposte concrete.
Quello che è risultato dalle repliche degli interpellanti era
più aderente ad una iniziativa di mozione che non ad una di
interpellanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK