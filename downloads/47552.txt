Consiglio Regionale della Valle d'Aosta - Oggetto del Consiglio n. 3805 del 11 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3805 del 11 luglio 2024 - Resoconto
OGGETTO N. 3805/XVI - Interrogazione: "Applicazione del
decreto "Salva casa" sul territorio valdostano".
Bertin (Presidente) -
Punto n. 21. La parola
all'assessore Sapinet.
Sapinet (UV) -
Il collega Manfrin e parte del suo gruppo
interrogano l'Assessore competente "per conoscere se effettivamente
debbano esserci azioni da parte della Regione oppure se il
decreto-legge sulla casa sia già pienamente vigente e applicabile
anche in Valle d'Aosta". Io innanzitutto la ringrazio di aver
portato all'attenzione questa tematica e possiamo fare un po' il
punto della situazione su quanto fatto e su quanto ci aspetta.
In merito all'approvazione del DL 69/2024, rilevata sin
dall'inizio la portata delle modifiche apportate al decreto del
Presidente della Repubblica 380/2001, Testo unico dell'edilizia,
gli uffici hanno fin da subito costantemente seguito i lavori della
Conferenza delle Regioni e Province autonome per meglio comprendere
gli adempimenti in capo alle Regioni a Statuto speciale, in
particolare ovviamente alla nostra. In questo contesto le Regioni
hanno presentato al Ministero delle infrastrutture e dei trasporti
numerosi emendamenti e diverse richieste di chiarimento. Ai fini
delle iniziative da adottare come Regione, è utile richiamare due
prese di posizione del MIT nel corso dell'esame delle proposte
emendative formulate da parte delle Regioni e dall'ANCI, in
particolare i quesiti relativi alla materia di legislazione
concorrente e alle competenze delle Regioni e degli Enti locali di
cui all'articolo 2 del decreto legislativo 380/2001. Il MIT ha
confermato che il DL 69/2024 lascia immutato l'impianto del decreto
del Presidente della Repubblica 380/2001, compreso quanto previsto
dall'articolo 2 in materia di potestà legislativa concorrente, per
cui non è cambiato nulla rispetto all'impostazione originaria. Il
MIT ha infatti ribadito che le Regioni continuano a esercitare la
potestà legislativa concorrente in materia di edilizia nel rispetto
della legislazione statale desumibile dalle disposizioni contenute
nel Testo unico. Inoltre, quanto all'attuazione di detti principi,
il comma 3 della disposizione in oggetto precisa che le
disposizioni anche di dettaglio del presente Testo unico attuative
dei principi di riordino in esso contenuti operano direttamente nei
riguardi delle Regioni a Statuto ordinario fino a quando esse non
si adeguano ai principi medesimi. Il MIT ha confermato specificando
che, alla luce di quanto riportato con riferimento all'osservazione
n. 1, si conferma che le Regioni a Statuto speciale e le Province
Autonome di Trento e Bolzano mantengono la propria potestà
legislativa esclusiva posto che nessuna modifica è stata apportata
all'articolo 2 del Testo unico. Sono ovviamente implicite - e non è
necessario ripeterle in questa sede - le prerogative statutarie
della nostra Regione, in base alle quali ci siamo dati uno
specifico apparato normativo e regolamentare in materia di
urbanistica e di edilizia. La legge regionale 11/1998, normativa
urbanistica e di pianificazione territoriale della Valle d'Aosta,
che a breve sarà sottoposta a una prima manutenzione e poi una
seconda manutenzione più profonda si avrà dopo l'approvazione del
PTP. A questo proposito è utile richiamare l'articolo 97 della
legge 11/1998 laddove precisa che solo per quanto non disciplinato
dalla presente legge e da altre leggi regionali hanno applicazione
le norme statali in materia di edilizia e di urbanistica. Pertanto
si ritiene che potendo la Regione esercitare la propria potestà
legislativa esclusiva in materia di urbanistica, nonché di tutela
del paesaggio, nel rispetto dei limiti dello Statuto medesimo, il
decreto-legge in questione non sia immediatamente applicabile ma
necessiti del recepimento da parte della Regione stessa. Come
Assessorato, lo scorso 20 giugno abbiamo inviato una comunicazione
in tal senso ai Comuni, per il tramite del CELVA, con il quale
ovviamente c'è stato un confronto, rilevando che la legge regionale
n. 11/1998 contiene una disciplina specifica per tutti i temi
affrontati con il DL 69/2024, richiamando l'applicazione
dell'articolo 97 della legge 11/1998, che abbiamo citato
precedentemente.
I lavori di conversione del decreto-legge stanno procedendo a
livello parlamentare e di Conferenza delle Regioni. Il MIT ha
dettagliatamente analizzato le proposte emendative delle Regioni
individuandone diverse meritevoli di essere recepite e indicando
conseguentemente la necessità di modificare il testo del disegno di
legge in fase di conversione in legge. Analogo lavoro con analoghi
risultati è stato fatto nei confronti dei quasi 600 emendamenti
presentati durante l'esame della preposta Commissione della Camera.
Il Governo regionale resta dunque in attesa che il DL "Salva casa"
trovi una formulazione consolidata e più definitiva, oltre che sia
approvato nel suo testo definitivo e diventi legge dello Stato. Nel
frattempo gli uffici stanno esaminando i contenuti del DL 69/2024
con l'aiuto di un supporto giuridico, raffrontandoli con le
corrispondenti norme contenute nella legge regionale 11/1998 o
nelle relative delibere attuative. Con questo lavoro preliminare si
intendono individuare quei contenuti che si ritiene opportuno
recepire nella legislazione regionale con particolare riferimento
alle novità riguardanti la disciplina della sanatoria e delle
tolleranze edilizie, proponendo quindi le opportune modifiche alla
legge regionale 11/1998 ed eventualmente alle delibere attuative
della legge stessa.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Grazie Assessore. Un ringraziamento
sincero per la sua articolata risposta che ha dato una serie di
riferimenti legislativi di cui io poi ovviamente, come ha già
inteso, le chiederò copia; una risposta articolata che ci dà una
risposta direi molto chiara, cioè il fatto che il decreto "Salva
casa" vada recepito con legge e con decreti attuativi, con delibere
attuative rispetto al decreto-legge nazionale e anche il fatto che
il Governo abbia dichiarato di voler attendere la conversione in
legge del decreto prima di poter procedere a un recepimento,
ritengo che sia importante da una parte evidenziare il fatto che
c'è, da quello che ha espresso, la volontà di recepire il testo o
parte del testo, e questo ovviamente non può che far avere la
nostra soddisfazione, poiché è un testo che sicuramente va nella
direzione di poter eliminare lacci e lacciuoli con quello che già
giustamente ha elencato, cioè con la modifica delle tolleranze con
la semplificazione per favorire la regolarizzazione di lievi
difformità edilizie.
Come abbiamo voluto mettere nel testo, ci sono percentuali
discordanti, c'è chi dice che il 50% del patrimonio edilizio,
patrimonio immobiliare italiano, possa usufruire del decreto "Salva
casa", c'è chi dice che arrivi addirittura a una percentuale
dell'80%. Quello che conta è che una grossa parte del patrimonio
edilizio del nostro Paese e della nostra Regione può usufruire di
questi criteri e soprattutto che molti alloggi, per essere venduti
e per essere affittati, devono essere messi in regola e a volte,
per una finestra un po' più grande o un po' più piccola, per uno
spazio un po' più grande, un po' più piccolo o fatto in maniera
differente che non toglie nulla al di fuori, purtroppo, non può
fare. Questo quindi permetterà di andare a disciplinare la materia
e liberare la possibilità, appunto da parte dei proprietari di
casa, di poter disporre dei propri beni. Lascio per il restante
tempo lo spazio al collega Distort.
Presidente -
Ha chiesto la parola il consigliere Distort,
ne ha facoltà.
Distort (LEGA VDA) -
Grazie Assessore per la risposta. Io
vorrei soltanto precisare una criticità che è in capo
fondamentalmente ai professionisti, perché si trovano in una
situazione tra incudine e martello, cioè i committenti che si
trovano in possesso di beni immobiliari, caratterizzati da
condizioni... che potrebbero essere sanati... - "sanati" è un
termine che non è preciso - o comunque risolti con le disposizioni
del decreto "Salva casa", che però, non essendo ancora operativo in
Valle d'Aosta, definisce una situazione di limbo... I
professionisti sono esattamente, come accennavo, tra l'incudine e
il martello, cioè vengono incaricati di risolvere la situazione, di
gestirla dicendo: "C'è un decreto che a livello nazionale dice che
certe situazioni di difformità sono risolvibili" e poi c'è
ovviamente tutta una disciplina regionale che prevede i
recepimenti, e su questo non ci sono dubbi. C'è un elemento che
sicuramente avranno individuato gli uffici, che hanno sicuramente
più esperienza di me dal punto di vista formale, chiaramente c'è un
confine tra l'edilizia e l'urbanistica, perché, mentre
l'urbanistica è esattamente parte della nostra attività statutaria,
quindi ci permette l'autonomia di gestione, l'edilizia è altra
cosa, l'edilizia è di competenza dello Stato. Il confine tra
edilizia e urbanistica e un confine che non sempre è netto, quindi
complica ulteriormente le cose.
Questo mio intervento vuole essere veramente un rafforzare lo
sprone che era insito in questa iniziativa che abbiamo depositato
per far sì che il Governo regionale prenda in considerazione la
possibilità di accelerare il più possibile i tempi per avere una
visione regionale e avere l'indicazione necessaria agli uffici
tecnici comunali e, di conseguenza, al personale professionista
operante in Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK