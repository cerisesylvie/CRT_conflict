Consiglio Regionale della Valle d'Aosta - Oggetto del Consiglio n. 481 del 7 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 481 del 7 marzo 2019 - Resoconto
OGGETTO N. 481/XV - Interpellanza: "Notizie in merito alla
creazione di un data base relativo alla raccolta
differenziata".
Rollandin (Presidente)
- Punto 32 all'ordine del giorno.
La parola alla collega Pulz.
Pulz (ADU VDA)
- Come è stato più volte precisato in
quest'aula, la discarica di Brissogne è formata da quattro lotti. I
lotti storici (1, 2 e 3), quelli in cui si potevano ancora smaltire
rifiuti indifferenziati non trattati, sono ormai esauriti. La
normativa vigente, quella a livello europeo e nazionale, stabilisce
che il lotto 4 - quello della discarica di Brissogne - potrà essere
utilizzato solo per smaltire o rifiuti indifferenziati
preventivamente sottoposti al trattamento meccanico biologico
perché si possono estrarre i materiali pericolosi e quelli ancora
riciclabili e perché si possa stabilizzare, il che significa
rendere non putrescibile lo scarto non riciclabile, oppure rifiuti
indifferenziati che residuano da un sistema di raccolta
differenziata secondo criteri assai rigorosi che non riportiamo nel
loro dettaglio per motivi di tempo e anche perché sono molto
tecnici.
L'obbligo di sottoporre i rifiuti destinati allo smaltimento in
discarica, trattamento della cosiddetta "bonifica preventiva",
risale di fatto a ben 16 anni fa. La logica alla base della norma
del 2003 è che è meglio prevenire l'inquinamento prodotto dalle
discariche piuttosto che essere poi costretti a bonificarle a
posteriori, con spese elevatissime e anche scarsissimi risultati. È
infatti molto più sicuro ed efficace agire in modo preventivo
proprio sui rifiuti in ingresso, anziché intervenire a posteriori
per controllare se vi sia infiltrazione di percolato nella falda
acquifera e dispersione del biogas in atmosfera. L'impianto di
trattamento a freddo tuttavia è ancora in fase di progettazione,
entrerà in funzione chissà forse tra 3 o 4 anni e il lotto 4 sarà
inizialmente utilizzabile solo se i rifiuti indifferenziati
rispondono ai requisiti tecnici di cui sopra.
Poiché l'Amministrazione regionale dovrebbe già disporre della
percentuale di raccolta differenziata raggiunta da ciascun Sub-Ato
i cui rifiuti dovranno rispondere a precisi requisiti proprio per
essere smaltiti nel lotto 4, pensiamo che tutta questa serie di
parametri consentirebbero di creare, anche a costo zero, un
database
che potrebbe essere molto utile per evidenziare
facilmente sia le eccellenze che le criticità dei sistemi di
raccolta adottati. Con questo
database
gli amministratori
dei Sub-Ato potrebbero capire subito dove e come intervenire per
migliorare l'efficienza e anche l'economicità dei servizi offerti
all'utente e sono proprio questi gli obiettivi del nostro discorso:
efficienza ed economicità. Chiediamo quindi all'Assessore
all'ambiente, che senz'altro condivide con noi questi obiettivi,
innanzitutto se sia fattibile questo
database
; poi con quale
criterio statistico verranno selezionati i rifiuti da sottoporre al
calcolo della percentuale di raccolta differenziata e con quale
frequenza saranno eseguiti i calcoli e le analisi merceologiche.
Vorremmo anche sapere chi, tra i diversi soggetti coinvolti (ARPA,
Corpo Forestale, Valeco e Sub-Ato), effettuerà la selezione dei
campioni e ne attesterà la provenienza, nonché la correttezza delle
analisi e dei calcoli. Poi anche vorremmo sapere se questi dati
rilevati dalle analisi potranno essere resi pubblici e, in caso
contrario, chi sarà autorizzato ad averne l'accesso. In ultimo
chiediamo dove e con quali costi - se ne era già parlato con il
precedente Assessore, ma ritorniamo sull'argomento - verranno
portati i rifiuti valdostani che appunto non potranno essere
sistemati nel quarto lotto.
Presidente
- La parola all'Assessore Chatrian per la
replica; ne ha facoltà.
Chatrian (ALPE)
- Grazie alla collega che ci dà la
possibilità di fare qualche aggiornamento sulla questione, sulle
criticità, soprattutto su cosa si sta facendo e sulle azioni che
stiamo mettendo in campo.
Una piccola premessa e poi cercherò di rispondere nel merito ad
ogni singolo quesito. Per la gestione delle informazioni riferite
alle raccolte differenziate dei rifiuti urbani eseguite dai
Sub-Ato, la Regione si avvale dei dati organizzati già in due
database
coordinati fra loro. Il primo: il sistema
informatico di raccolta delle pesate in tempo reale afferenti a
tutti i conferimenti effettuati presso il Centro regionale di
trattamento dei rifiuti urbani ed assimilati di Brissogne,
collegato direttamente con il registro di carico-scarico dei
rifiuti per cui ogni pesata ha valore anche legale. Secondo: il
sistema informatico ORSO, adottato ormai dalla maggioranza delle
Regioni e Province italiane, in cui Valeco inserisce mensilmente i
dati complessivi dei diversi conferimenti eseguiti dai Sub-Ato
suddivisi per codice di rifiuto CER (codice identificativo del
rifiuto come da catalogo europeo) e in cui annualmente i Sub-Ato
inseriscono i dati riferiti ai rifiuti non conferiti a Valeco,
quali ad esempio rifiuti ed apparati elettrici ed elettronici. Dal
sistema informativo ORSO vengono poi elaborati automaticamente i
documenti necessari ai Sub-Ato per la presentazione della
dichiarazione annuale al catasto dei rifiuti. I
database
utilizzati consentono quindi le esecuzioni di diverse elaborazioni
delle informazioni acquisite e la formazione di
report
. La
struttura regionale competente riceve settimanalmente tutte le
informazioni dettagliate sui quantitativi suddivisi per tipologia
di rifiuto e per Sub-Ato con il calcolo percentuale di raccolta
differenziata conseguito in un dato periodo. Il metodo di calcolo
delle percentuali delle raccolte differenziate utilizzate è quello
del manuale ISPRA (Istituto Superiore per la Protezione e la
Ricerca Ambientale). Per quanto riguarda le diverse indagini da
effettuare sui rifiuti eseguite da laboratori esterni, vengono
adottati metodi ufficiali. Riguardo alla competenza dell'esecuzione
delle analisi, essendo in capo al concessionario, le indagini
devono essere effettuate da laboratori terzi accreditati che
operano in regime di qualità secondo le normative comunitarie.
Entrando nel dettaglio: le analisi vengono eseguite con cadenza
settimanale sia sulle diverse tipologie dei rifiuti indifferenziati
che differenziati, a rotazione tutti i Sub-Ato e sulla media
giornaliera regionale, in modo da intercettare i quantitativi
prodotti nei periodi di alta e di bassa affluenza turistica. Per le
analisi merceologiche si utilizzano le metodiche UNI, per le
analisi dell'indice respirometrico è utilizzata sempre un'altra
metodica UNI, e l'analisi PCI (potere calorifico inferiore) avviene
sempre con la metodica certificata UNI. Sulle singole raccolte
differenziate viene utilizzata anche la metodica EDI concordata con
il Corepla (Consorzio per il recupero della plastica) volta ad
intercettare, nelle diverse frazioni dei rifiuti, gli elementi
estranei e le potenzialità di ulteriore recupero di materia. Ci
andava questa premessa per focalizzare cosa si fa, in che maniera e
su quali normative.
Prima risposta alla prima domanda: "
se si intende creare il
database".
Come ho appena riferito, non è necessario crearlo,
poiché vengono già utilizzati due sistemi di raccolta e di
elaborazione dei dati sulla gestione dei rifiuti urbani coordinati
fra loro che consentono di rispettare le prescrizioni di legge in
materia di registrazione delle informazioni e di dichiarazione
annuale al catasto dei rifiuti.
Seconda risposta: ai fini del calcolo della percentuale di
raccolta differenziata vengono assunte a riferimento tutte le
tipologie rientranti nella definizione di "rifiuto urbano", nonché
quelle speciali prodotte da utenti domestici espressamente indicati
dalla metodica ISPRA. Il dato riferito alle percentuali di raccolta
differenziata in Valle d'Aosta non è quindi statistico, ma "reale",
ed afferente al 100 percento dei rifiuti prodotti. Il calcolo
riferito ai rifiuti conferiti a Brissogne è riportato in modo
automatico, è rilevato ad ogni conferimento ed inviato
settimanalmente alla Regione. Il calcolo definitivo è annuale, in
quanto deve essere riferito a tutte le informazioni che i Sub-Ato
inseriscono nel programma ORSO alla fine di ogni anno. Fornisce
loro le informazioni su questa tipologia dei rifiuti conferiti
dalle piattaforme e quando vengono inseriti i dati relativi ad
esempio a piccole quantità di rifiuti inerti conferiti direttamente
da privati a isole ecologiche o stazioni di trasferimento. Lo
elabora la struttura regionale competente. È da tenere conto
comunque che il dato settimanale comunicato alla Regione da Valeco
è significativo rispetto all'andamento generale delle percentuali
che si conseguono ed infatti è un dato reale tenuto conto che la
quasi totalità dei rifiuti differenziati è comunque conferito
presso il centro regionale. In merito invece alle analisi
merceologiche, facendo una sintesi di quello che ho riferito prima,
le diverse analisi vengono eseguite da laboratori esterni
accreditati adottando metodiche ufficiali. Le analisi vengono
eseguite anche qui con cadenza settimanale sia sulle diverse
tipologie di rifiuti indifferenziati che differenziati a rotazione
su tutti i Sub-Ato e sulla media giornaliera regionale.
Terza risposta: faccio presente che dalle analisi merceologiche
eseguite in 30 anni con metodiche ufficiali e secondo cadenze
temporali precise dalle indagini eseguite dal 2014 per determinare
l'indice respirometrico, risulta che il rifiuto indifferenziato
attualmente conferito presso il Centro regionale di Brissogne
presenta le caratteristiche merceologiche e un indice
respirometrico tali da consentire lo smaltimento nel quarto lotto
di discarica. Questo perché sono ampiamente rispettati i criteri
ISPRA ed è accertato che sussistono tutte le condizioni per il
rispetto dei criteri tecnici per stabilire quando il trattamento
non è necessario ai fini dello smaltimento dei rifiuti in
discarica, ai sensi dell'articolo 48 della legge n. 218 del
dicembre 2015 (documento ISPRA). Se è stato conseguito l'obiettivo
di riduzione della frazione del rifiuto urbano biodegradabile in
discarica, deve essere garantito - ed è garantito - che sia stata
conseguita una percentuale di raccolta differenziata almeno pari al
65 percento. Infatti l'obiettivo di riduzione della frazione
biodegradabile nel rifiuto urbano previsto per il 2018 dal decreto
legislativo 31/2003 è stato raggiunto e questo è fondamentale,
collega. Sulla base delle analisi merceologiche eseguite negli
ultimi mesi emerge infatti che il livello di 81 chili/anno per
abitante è stato raggiunto. È stato conseguito a livello regionale
l'obiettivo del 65 percento di raccolta differenziata, l'indice
IRDP eseguito regolarmente sul rifiuto indifferenziato è stato
rilevato mediamente intorno ai 300 milligrammi, in valore
notevolmente più basso dei 1000 milligrammi indicati come valore
limite da ISPRA, quindi siamo nettamente inferiori. Ne consegue che
il rifiuto indifferenziato prodotto in Regione presenta tutte le
caratteristiche ad oggi per essere avviato in discarica, almeno
nella fase transitoria, fino all'avvio del nuovo sistema
impiantistico.
La risposta alla quarta domanda: "
chi - tra ARPA, Corpo
Forestale, Valeco, Sub-Ato - effettuerà la selezione di campioni e
ne attesterà la provenienza e la correttezza anche delle analisi e
dei calcoli
". Eseguire secondo le cadenze fissate dalla Regione
i campionamenti e le analisi sia merceologiche che del PCI che del
IRDP, è un onere a carico di Valeco per contratto; in futuro, nel
momento in cui ci sarà un nuovo concessionario, del nuovo
concessionario. Il campionamento dei rifiuti da sottoporre ad
analisi, così come le analisi stesse, sono eseguiti da un
laboratorio accreditato seguendo metodiche ufficiali. Al termine
delle analisi il laboratorio rilascia regolari certificati. La
provenienza dei rifiuti è attestata in via fiscale al momento
dell'accesso al Centro regionale di Brissogne. I conferimenti da
sottoporre alle diverse analisi sono quindi individuati al momento
del conferimento.
Ultima risposta: i dati relativi alle analisi potranno essere
condivisi ad esempio nell'ambito dell'osservatorio dei rifiuti,
come già annunciato nel passato Consiglio, entro fine marzo-primi
di aprile, e anche resi pubblici inserendoli proprio nel rapporto
annuale dell'osservatorio stesso.
Ho cercato di rispondere in maniera puntuale sapendo che avevamo
10 minuti a disposizione, quindi concentrando il più possibile, ma
perimetrando cosa si sta facendo, cosa si farà con il nuovo
concessionario, chi fa che cosa, chi ha la competenza e anche la
responsabilità nel momento in cui si attestano comunque certi
valori, certe percentuali e certi risultati. Spero di essere stato
chiaro, soprattutto in merito ai dubbi che la collega ha sollevato
nell'illustrare l'iniziativa. Ci ha dato la possibilità di fare una
fotografia molto attenta e, come vede, tutta una serie di lavoro è
già stato fatto e sarà fondamentale nel passaggio di competenze da
Valeco al nuovo concessionario.
Presidente
- La parola alla collega Pulz.
Pulz (ADU VDA)
- Assessore, ci rendiamo conto che le
richieste sono state tante e quindi le chiediamo anche questa
volta, come avevamo già fatto nel precedente Consiglio, se è
possibile avere una risposta scritta, visto che ci ha fornito
puntuali precisazioni.
Le nostre richieste - lo vogliamo sottolineare - mirano a
garantire alti standard di qualità e di efficienza, il principio
già più volte richiamato del "chi inquina paga" e l'equità dei
servizi e delle tariffe imposte agli utenti dei vari Sub-Ato. Ci
hanno colpito le parole del Presidente dell'ANAC (Autorità
Nazionale Anti Corruzione), il quale, parlando della questione
nazionale - non certo della Valle d'Aosta - diceva che la gestione
dei rifiuti è uno dei settori più infiltrati della criminalità
organizzata, e aggiungeva che la situazione degli appalti in
materia di rifiuti è caratterizzata un po' in tutta Italia da una
violazione sistematica delle regole del Codice degli appalti.
Bisogna quindi davvero sempre vigilare affinché ci sia trasparenza
e rispetto delle procedure; questo garantisce innanzitutto il
rispetto dell'ambiente, della salute pubblica, nonché il
contenimento delle tariffe.
Ci risulta che, a seguito dell'emergenza discarica 2014,
l'Assessorato abbia realizzato un ampliamento tramite riprofilatura
della discarica, il che ha consentito di prolungarne la vita.
Secondo noi, se la politica davvero volesse gestire correttamente i
rifiuti, all'indomani degli importantissimi risultati referendari
del 2012, avrebbe dovuto avviare - ma siamo ancora in tempo - la
politica dei rifiuti zero, questo è il nostro punto di vista. In
questo modo avremmo ridotto ancora di più la produzione complessiva
dei rifiuti, aumentato ancora di più la percentuale della raccolta
differenziata e, soprattutto, applicato tariffe più eque ai
cittadini virtuosi. Avremmo allontanato il momento dell'emergenza e
concesso forse quei tempi tecnici per adottare una gestione
pubblica della discarica con ricadute economiche vantaggiose
appunto sui cittadini virtuosi, in definitiva su tutta la
collettività e non su pochi. Grazie comunque per la sua articolata
risposta che apprezziamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK