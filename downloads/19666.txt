Consiglio Regionale della Valle d'Aosta - Oggetto del Consiglio n. 2824 del 6 novembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
ENERGIA
Precedente
Successivo
Resoconto integrale del dibattito dell'aula
Oggetto del Consiglio n. 2824 del 6 novembre 2002 - Resoconto
OGGETTO N. 2824/XI Situazioni di inquinamento elettromagnetico
nel Comune di Hône. (Interrogazione)
Interrogazione Visti i risultati delle rilevazioni dell'ARPA sui
livelli di inquinamento nei comuni di Châtillon e Hône;
Constatato che la popolazione dei comuni interessati esposta al
campo magnetico non subisce valori superiori ai 0,3 microtesla;
Constatato invece che la casa dei coniugi Praduroux, data la
vicinanza a due elettrodotti ad alta tensione, è sottoposta a
valori di 0,8 microtesla;
Preso atto che ora è certificata ufficialmente l'alta
esposizione ai campi elettromagnetici della casa dei coniugi
Praduroux;
Ritenuto che ora non si possa più rinviare la ricerca di una
soluzione che tuteli la salute di questi cittadini;
la sottoscritta Consigliera regionale
Interroga
la Giunta regionale per sapere:
1) quali sono le misure che ritiene possano essere prese per
sanare tale situazione di inquinamento elettromagnetico.
F.to: Squarzino Secondina
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
Lo studio condotto dall'ARPA nel Comune di
Hône, studio che peraltro non ci è stato ancora trasmesso dal
comune, ha tracciato una mappa dell'esposizione della popolazione
in quel comune ai campi elettromagnetici. I livelli di esposizione
riscontrati vanno confrontati innanzitutto con i valori limite
stabiliti dalla normativa attualmente vigente per poter definire
"alta" o "bassa" l'esposizione stessa. Mi rendo conto dal sorriso
della Consigliera Squarzino che sto ripetendo cose che ci siamo
detti altre volte, ma d'altra parte non credo sia possibile fare
altrimenti.
Per quanto riguarda i campi a 50 hertz, il riferimento è sempre
e ancora allo stato attuale il DPCM 23 aprile 1992, che ha fissato
i limiti massimi di esposizione relativamente all'ambiente esterno
e abitativo ai campi elettrico e magnetico generati dalla frequenza
industriale nominale, 50 hertz, e le distanze di rispetto degli
elettrodotti. Ricordo, questi limiti, per quanto riguarda i limiti
di esposizione fissati dall'articolo 4 per i residenti in aree o
ambienti in cui si possa ragionevolmente attendere che individui
della popolazione trascorrano una parte significativa della
giornata: campo magnetico = cento microtesla; campo elettrico =
mille volt/metro; per esposizioni limitate a poche ore: campo
magnetico = mille microtesla; campo elettrico = diecimila
volt/metro. Per quanto riguarda le distanze di rispetto dagli
elettrodotti fissate dall'articolo 5, per gli elettrodotti fino a
15 kv, distanze maggiori di 3,15 metri e via di seguito, fino a
distanze maggiori di 28 metri per gli elettrodotti con potenza 380
kv. Sull'inadeguatezza di tali limiti, in particolare rispetto alla
possibilità di insorgenza di eventuali effetti a lungo termine,
abbiamo già detto, ma oggi questi sono i limiti e con essi bisogna
confrontarsi. È da tenere presente che sembra ormai entrata nella
fase conclusiva la predisposizione del decreto previsto dalla legge
n. 36/2001, che deve fissare i limiti massimi di esposizione e i
valori obiettivo, rispetto ai quali potranno essere confrontati i
valori misurati a Hône.
Per quanto riguarda l'interrogazione - e anche qui non posso che
ripetere cose che abbiamo ripetutamente detto - il concetto di
inquinamento presuppone giuridicamente l'esistenza di limiti
massimi di concentrazione di una certa sostanza o di un valore
fisico che, quando vengono superati, causano una modifica dello
stato ambientale originario con possibili conseguenze per gli
esseri umani o per l'ecosistema. In tale ottica viene perseguito il
solo superamento del limite previsto dalle norme in materia in
quanto ritenuto lesivo di interessi diffusi, cioè di posizioni
giuridiche che riguardano non un singolo soggetto, ma gruppi di
persone. Tali fondamentali interessi, quali ad esempio la salute o
la salvaguardia dell'ambiente, non sono invece tutelati qualora ci
si trovi di fronte a valori anche di poco inferiori a quelli
previsti come massimi, in quanto tali valori vengono considerati
"condizioni normali", e dunque tollerati.
Nell'ultimo decennio, sulla scorta della normativa comunitaria e
degli approfondimenti sanitari, si considera sempre più importante
distinguere fra i possibili obiettivi del superamento dei limiti e
livelli diversi di limiti. Lo stato di qualità dell'ambiente,
rispetto ad un particolare fenomeno fisico o chimico, è cioè
caratterizzato da livelli diversi che provocano o possono provocare
conseguenze differenti, rispetto alle quali è necessario tutelare
tutta o parte della popolazione secondo parametri differenti in
funzione della loro vulnerabilità. In virtù di ciò la nuova
normativa in corso di predisposizione distingue valori medi, valori
massimi e obiettivi di qualità diversificati per oggetto da
tutelare.
L'esistenza di un obiettivo di qualità prevede, dunque, in tempi
che la legge dovrebbe prefissare, l'attivazione di politiche di
risanamento nei casi in cui il limite previamente stabilito dovesse
essere superato. Il testo del decreto in discussione contiene
quindi i limiti che non dovranno essere superati al fine di
prevenire gli effetti nocivi che possono derivare alla popolazione
da una prolungata esposizione ai campi elettrici e magnetici a 50
hertz.
Al momento attuale - e questo è lo stato della discussione - il
testo del Decreto fissa i valori di riferimento per il campo
magnetico validi per edifici adibiti a permanenze non inferiori a 4
ore giornaliere, a valori limite di esposizione cento microtesla
per l'induzione magnetica e 5 kv/m per il campo elettrico; fissa
come valore di attenzione dieci microtesla, come valore medio nelle
24 ore, e fissa come obiettivo di qualità tre microtesla per
l'induzione magnetica, valore medio nelle 24 ore. Le Regioni, in
Conferenza Stato/Regioni, hanno chiesto di abbassare la soglia del
limite per quanto riguarda gli obiettivi di qualità, introducendo
tre microtesla per il valore di attenzione e cinque microtesla per
l'obiettivo di qualità. Ribadisco, per l'ennesima volta, che
all'Amministrazione non resta che attenersi alle disposizioni
vigenti. Attendiamo che i nuovi limiti di esposizione vengano
fissati con il Decreto applicativo della legge n. 36/2001 per
valutare le iniziative da intraprendere.
Président
La parole à la Conseillère Squarzino
Secondina.
Squarzino (PVA-cU)
Capisco che l'Assessore ripeta le cose
che già qui sono state dette da lui e ribadisca che la volontà
della Regione è quella di aspettare che siano fissati nel decreto i
limiti di qualità e di attenzione. Posso capire che questo sia
l'atteggiamento che il Sindaco di Hône ha assunto, secondo quanto
appare sugli organi di informazione, nel senso che ha detto:
"Nel momento in cui i decreti applicativi saranno emanati avrò
strumenti per intervenire"
. Capisco che il Sindaco abbia detto
questo nell'ambito delle sue competenze, fra l'altro gli va
riconosciuto di aver attivato uno specifico studio sulla situazione
di Hône e di questo gli va dato atto perché l'ARPA ha esaminato con
attenzione tutta la zona e finalmente abbiamo un dato chiaro e
preciso: che quella situazione che da anni i coniugi Praduroux
denunciavano è sotto quel limite di qualità che le stesse regioni
chiedono che sia indicato nel decreto applicativo. Si tratta dello
0,8, quindi sono sopra al limite di 0,5 che è il limite di qualità
che le stesse regioni hanno chiesto al Governo di indicare nel
decreto applicativo.
Seconda osservazione. Ripeto: capisco l'atteggiamento del
Sindaco, ma non capisco e continuo a chiedere spiegazioni
nell'atteggiamento politico assunto dalla Regione perché, è vero
che il Sindaco non può definire diversamente i livelli, ma la
Regione no, la Regione ha la possibilità di intervenire. Capisco
che gli enti gestori cerchino in tutti i modi di contrastare le
decisioni del Governo, abbiamo visto che questo Governo ha emanato
quel decreto legislativo n. 198/02 in cui chiama opere di interesse
nazionale quelli che sono progetti di sviluppo industriali di
singoli gestori, ma come Regione noi abbiamo queste competenze,
ripeto, perché abbiamo il diritto-dovere di tutelare la salute
della popolazione.
Altre regioni sono già intervenute in questo modo e la Corte
costituzionale ha dato loro ragione. Ricordo il Veneto, che ha
introdotto nella sua legge regionale limiti inferiori rispetto a
quelli statali, dieci volte per il campo elettrico e cinquecento
volte in meno per il campo magnetico, legge che è stata riapprovata
nel 1997, legge contro la quale il Governo ha ricorso, legge che è
stata giudicata legittima dalla Corte costituzionale. Ed è
interessante leggere la motivazione perché dice che "la normativa
regionale implica limiti più severi di quelli fissati dallo Stato",
ma "non vanifica in alcun modo gli obiettivi di protezione della
salute da questo ultimo perseguiti".
Solo recentemente la stessa Regione Lombardia, in un altro
ambito, ha definito e approvato una legge contro la quale il
Governo è di nuovo ricorso perché questa legge adottava una
disciplina maggiormente rigorosa. Allora la Corte ha detto che la
Regione Lombardia può ragionevolmente adottare, nell'ambito delle
proprie competenze concorrenti, una disciplina che sia maggiormente
rigorosa rispetto ai limiti fissati dal legislatore statale proprio
in quanto diretta ad assicurare un più elevato livello di garanzia
per la popolazione e i territori interessati. Cioè il bene della
salute è un bene su cui la Regione può chiedere di intervenire in
modo più rigoroso rispetto allo Stato e prendo atto ancora una
volta che questo Governo e questo Assessore non intendono attivarsi
in questa direzione!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK