Consiglio Regionale della Valle d'Aosta - Oggetto del Consiglio n. 1051 del 25 febbraio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
COOPERAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1051 del 25 febbraio 2015 - Resoconto
OGGETTO N. 1051/XIV - Approvazione di mozione: "Interventi
per il rilancio del settore cooperativistico agricolo
valdostano".
Presidente
- La parola al collega Grosjean.
Grosjean (UVP) -
Grazie Presidente. Ritorniamo, per
l'ennesima volta, sulla problematica delle cooperative. Volevo
riportare questo argomento in Consiglio, perché le comunicazioni
che ci stanno arrivando dal territorio sono preoccupanti, per non
dire drammatiche.
Vorrei fare una riflessione su quello che è successo nel
passato, tanto abbiamo un po' di tempo. È evidente che con
l'avvento delle cooperative, negli anni a partire dal 1984, la
costituzione della legge 30 è stata fondamentale per il
mantenimento e per lo sviluppo dell'agricoltura, in particolare
direi anche nel settore viticolo, dove una cultura è stata
trasformata da attività ad esclusivo uso familiare ad alto consumo
ad attività produttiva, ad attività da reddito. Tanti giovani si
sono avvicinati alla coltivazione perché avevano la garanzia di
avere un punto di raccolta delle proprie uve. Sappiamo che
vinificare non è la stessa cosa, coltivare il vigneto è un'attività
agricola, la vinificazione è un po' più complicata, per tante
persone non vi era la prospettiva di mettersi a coltivare ed
impiantare dei vigneti se non avevano una garanzia per quanto
prodotto. Quindi la nascita delle cooperative, ma anche soprattutto
il sistema della gestione delle cooperative col famoso
metodo...diciamo delle
corvée
, antica abitudine dei nostri
sistemi di gestione dei villaggi, ha reso ancora più forte la
condivisione della propria identità: non sono solo viticoltore, ma
partecipo alla produzione di un prodotto che va poi sul mercato.
Questo ha permesso, per un bel po' di anni - e l'abbiamo visto - di
cambiare l'aspetto delle nostre colline; tante zone incolte e
abbandonate sono state rimesse in coltura e, anche qui, con il
sostegno economico della Regione, la Regione ha investito
sicuramente una grande quantità di soldi per i riordini, per le
sistemazioni, i muri, i terrazzamenti, le strade, l'irrigazione e
quant'altro. Tutto questo ha generato non solo lavoro - e parlare
di lavoro in un momento di crisi mi sembra sia una cosa da non
sottovalutare - ma anche conservazione e valorizzazione del
territorio e, soprattutto, non dimentichiamolo, un reddito che
permette di evitare lo spopolamento delle nostre campagne, perché
tante persone sono rimaste forse nel territorio anche perché
avevano un'attività diretta o a
part time
o indiretta legata
al territorio. Bisogna però fare una riflessione su quello che è
successo.
Io voglio chiedere, a tutti voi, quanti di voi conoscono la ex
legge 30, la legge del 6 luglio del 1984 (siamo ormai a più di 30
anni fa), legge importante, che per la prima volta ha
razionalizzato il sistema di finanziamento del settore agricolo.
Tale data, se andiamo ad analizzare il settore, coincide con un
momento di cambiamento, un momento di grande trasformazione: la
nascita delle cooperative vitivinicole. Due erano già nate prima,
quella di Donnas e la Kiuva di Arnad, c'era già qualche piccolo
centro di vinificazione in comune, ma le cooperative viticole sono
nate nel '95 (o almeno l'idea di cooperativa) anche a seguito
dell'ottenimento del DOC Valle d'Aosta, e quindi con
l'identificazione delle 7 zone di produzione. Nel settore
lattiero-caseario si è passati dalle latterie di villaggio turnarie
alla costruzione dei "caseifici di comunità", potremmo definirli
così. Bisogna anche dire che in quegli anni piombarono sul settore
produttivo tutte le norme igienico-sanitarie che misero fuori
regola tutte le vecchie latterie sulle quali bisognava intervenire,
piastrellare, con tutta una serie di interventi - io mi permetto di
dire - anche molto inutili, perché non hanno dato risultati dal
punto di vista qualitativo; però tutto ciò ha portato ad un
cambiamento globale e, di conseguenza, anche un'incentivazione allo
sviluppo di aziende zootecniche sempre più grandi, con grandi
stalle. In Valle d'Aosta non erano mai esistite fino a quegli anni
grandi stalle, se non in qualche caso molto limitato, ma c'erano
tante piccole aziende a gestione familiare in quell'epoca che hanno
continuato poi a sparire nel tempo. Queste sono scelte o indirizzi
che l'Amministrazione regionale (quindi la politica regionale
dell'epoca) ha dato, cioè siamo andati in quella direzione perché
c'era una legge che regolamentava non solo la parte finanziaria
(come vedremo dopo), ma anche delle scelte ben precise.
Se adesso andiamo ad analizzare gli effetti di questa legge,
vediamo che l'Amministrazione regionale, con l'articolo 20, ha dato
delle indicazioni molto precise. Non so quanti di voi hanno già
letto l'articolo 20 della legge 30, forse tanti di voi non si
occupavano ancora di amministrazione a quell'epoca...io ero in
Regione, ero un dipendente ed ero coinvolto in queste cose.
L'articolo 20 dice che:
"Le strutture previste dall'articolo
17
(che vedremo dopo)
, possono essere costruite direttamente
dalla Regione, con spese a totale carico del bilancio regionale,
qualora siano di rilevante importanza ai fini dell'esercizio
dell'agricoltura e di interesse regionale"
...se le abbiamo
fatte è perché abbiamo ritenuto che lo erano!
"La gestione delle
strutture collettive è affidata a cooperative agricole o al loro
consorzio o ad associazioni di produttori agricoli, che diano
garanzie di funzionalità e di capacità tecnico-amministrativa con
la stipulazione di apposite convenzioni approvate dal Consiglio
regionale"
...quindi si parlava di "convenzioni", non si parlava
di "affitto", l'investimento è stato fatto per quello scopo e in
seguito si è fatta una convenzione, questo era scritto su una legge
regionale! Addirittura, con una forzatura di questa legge, si
interviene sugli immobili già costruiti, con le misure previste
dagli articoli 17, 18 e 19 che adesso vi vado a leggere.
L'articolo 17 dice:
"L'Assessorato regionale
dell'agricoltura, foreste e ambiente naturale è autorizzato a
promuovere iniziative destinate a: 1) favorire la dotazione di
macchinari
...
2) favorire il sorgere di impianti e relative
attrezzature destinate alla raccolta, trasformazione, lavorazione,
conservazione, commercializzazione, vendita dei prodotti agricoli
zootecnici"
.
L'articolo 18 dice:
"Possono beneficiare delle provvidenze
per l'attuazione delle iniziative previste dal precedente articolo
le cooperative agricole, i loro consorzi o associazioni. I soggetti
di cui al comma precedente devono essere legalmente
costituiti"
...e tutte quelle belle cose.
L'articolo 19, poi, ci dice (e qui viene il nocciolo della
questione):
"Per la realizzazione di iniziative previste dal
punto 2, comma primo del precedente articolo 17, è autorizzata la
concessione di contributi in conto capitale nella misura del 70
percento"
- quindi il 70 percento del valore di quella
struttura già allora la Regione l'ha dato alla cooperativa -
della spesa ritenuta ammissibile, ancorché la rimanente spesa
benefici di contributi in conto interessi"
, pertanto non solo
c'era il 70 percento di contributi in conto capitale, il famoso
"fondo perso" come si diceva allora (70 percento...era poco "perso"
il 70 percento, era un bell'aiuto!), ma per il restante 30 percento
la Regione interveniva ancora sul conto interesse, quindi vedete
che c'era tutta una regolamentazione ben precisa. E addirittura con
questa forzatura cosa si è fatto? Si è intervenuto sulle strutture
che erano già state realizzate col 70 percento, le cooperative in
oggetto stavano restituendo la quota mutuo del 30 percento, avevano
già ammortizzato diverse annate, e siamo arrivati noi, come
Regione, a proporre loro: "io ti compro la quota, ti ammortizzo la
quota restante e ritorno ad essere il proprietario della struttura,
così almeno non hai problemi, così ti togliamo tutte le
problematiche, visto che alle altre gliel'abbiamo costruita, a voi
paghiamo il debito residuo della parte a mutuo" e diventa
proprietaria la Regione. Volete che non abbiano accettato? Quindi
abbiamo portato via anche quello che loro avevano già ammortizzato
e adesso, a queste persone, chiediamo l'affitto! Perché c'era una
strategia con questa legge, ed era anche una strategia ben precisa,
in quanto c'è anche l'articolo 21 che...attenzione! Ah, non ho
finito di leggere l'articolo 20 che diceva anche che
"gli enti
gestori devono riservare alla Regione la nomina di un componente
nel Consiglio di Amministrazione, nonché di un componente del
Collegio dei Sindaci"
, quindi non solo ti do il finanziamento,
ma ti voglio controllare, voglio capire cosa fai dal punto di vista
tecnico nel Consiglio di Amministrazione, e dal punto di vista
contabile ci metto anche qualcuno tra i Revisori dei conti nel
Collegio sindacale...quindi una grossa importanza.
L'articolo 21, per rafforzare questa volontà della Regione di
far crescere le cooperative, dice che nelle zone interessate dagli
impianti e dalle attrezzature di cui al comma primo, punto 2 del
precedente articolo 17 non possono essere concesse provvidenze, per
gli stessi scopi, alle aziende ricadenti in questo territorio,
quindi all'azienda privata che voleva farsi la latteria, il
caseificio, il magazzino della frutta o qualcos'altro, non veniva
concesso il contributo, perché in quella zona c'era la cooperativa
e noi volevamo sviluppare proprio il discorso delle cooperative.
Questo è un passaggio storico che, secondo me, dobbiamo
ricordarci.
Ora mi chiedo e vi chiedo cosa si è immaginato nel dicembre
2007, quando questa norma è stata abrogata! Dopo 23 anni di un
sistema che ha sicuramente permesso uno sviluppo in tutto il
settore viticolo...parlo di questo settore perché lo conosco
meglio...nel settore viticolo ha permesso lo sviluppo di tante
piccole aziende che hanno favorito una crescita importante. Ma la
crescita della viticoltura non è finita, noi abbiamo ancora degli
spazi di mercato che sono impressionanti, e in questo momento di
crisi, in questo momento di difficoltà, poter continuare a
sviluppare i settori agricoli secondo me è fondamentale, perché se
noi perdiamo anche un solo appezzamento di vigneto perdiamo una
redditività, e questo noi non possiamo permettercelo! Siamo in un
momento...diciamo di crisi di lavoro, perché la crisi la
consideriamo sempre economica, ma la crisi è lavoro, tant'è che ci
porta a parlare di reddito di cittadinanza perché la gente non sa
più come campare. Ma cavolo, facciamo coltivare questi terreni,
facciamo produrre, la terra produce! E vi garantisco che noi del
gruppo UVP un po' di idee le abbiamo.
Concludo con due riflessioni: a quali vantaggi andiamo incontro
se il risultato è la latteria di Cogne? Quali vantaggi abbiamo ad
avere quattro allevatori che hanno dovuto rinunciare, loro
malgrado, a conferire con enormi spese il latte al caseificio di
Villeneuve perché la somma richiesta di affitto era insostenibile!
Che poi, attenzione, non è per un anno, è per sei mesi, perché
l'attività di una latteria non è di un anno, è di sei mesi...
Adesso noi abbiamo una nostra struttura con dell'attrezzatura
tecnica, all'interno, che sta andando in deperimento, abbiamo una
casa vuota...che vantaggi abbiamo? Ma abbiamo costruito questa casa
per dargliela in gestione, c'era scritto sulla legge!
L'altra riflessione: voi avete idea...poi non so se il dato è
giusto o meno, il dato è sul sito della Regione, alla pagina
"Trasparenza"...voi avete idea di quale cifra globalmente è
richiesta agli agricoltori? Non ci sono ancora tutte le strutture
in elenco, ce ne sono un paio che sono ancora in fase di
definizione, ma che questi soldi "almeno" ritornino nel mondo
dell'agricoltura! Ma il giorno che sarà tutto sotto Valle d'Aosta
Structure, i soldi che gli agricoltori dovranno pagare per
l'affitto andranno a finire nel calderone di Valle d'Aosta
Structure! Questa è un'altra cosa che mi preoccupa molto...
Io vi chiedo pertanto di rivedere queste scelte, oppure qualcuno
mi spieghi com'è possibile che, con l'abrogazione di una legge, non
solo si eliminano gli aiuti previsti, ma si vada ad incidere in
modo negativo su risultati positivi dei sopracitati aiuti! Ma com'è
sostenibile questa situazione, come lo spieghiamo ai valdostani, ai
circa 1800-2000 soci delle nostre cooperative? Come possiamo dire
loro: "fino a ieri ti abbiamo illuso che c'era la cooperativa, tu
portavi l'uva, portavi il latte, portavi le mele e prendevi un
utile" e, adesso, diciamo: "tu paghi 20 centesimi al chilo o al
litro di affitto di questa struttura"? Certe cooperative stanno
pensando seriamente di ritornare alle origini, di rifarsi la
latteria com'era una volta o, soprattutto le grandi stalle, di
lavorare direttamente il latte in azienda, così avremo i caseifici
senza latte e saranno obbligati a chiudere! Sono sempre di più le
aziende che si stanno trasformando non solo da produttori di latte
ma in produttori di formaggi perché devono sopravvivere, quindi
rischiamo di avere tutti i caseifici vuoti! Lo stesso discorso
rischiamo di averlo nelle cantine viticole. Signori, provate ad
andare a chiedere nelle zone di alcune cooperative se ci sono dei
terreni o dei vigneti da affittare, ne trovate fin che volete! Vuol
dire che stiamo andando indietro e non ce ne vogliamo rendere
conto! Quindi io vi chiedo veramente di sederci tutti attorno ad un
tavolo e riflettiamo su quello che si può fare, ma sicuramente non
è questa la strada giusta.
Presidente -
Grazie. Qualcun altro? Chiudiamo la
discussione per la replica dell'Assessore? È chiusa la discussione
generale. La parola all'Assessore Testolin.
Testolin (UV) -
Grazie Presidente. Il tema affrontato da
questa mozione è un tema che abbiamo già avuto modo di sfiorare in
questa mattinata con un'interpellanza importante, che ci ha dato
modo di entrare un po' nel dettaglio di una criticità che si
trascina ormai da anni sul territorio valdostano.
Credo che la disamina fatta dal collega Grosjean, disamina che
parte da lontano, con delle situazioni indubbiamente diverse, una
storia che per certi versi ha dato impulso di nuovo all'agricoltura
valdostana, ha fatto crescere il movimento del vino, ha fatto
recuperare dei terreni importanti sul nostro territorio e, adesso,
se ne vedano i risultati: nel tempo, e per quello che è stato
investito, credo abbia dato dei risultati estremamente importanti.
D'altra parte, probabilmente anche le iniezioni finanziarie che
all'epoca erano previste erano iniezioni importanti, molto è stato
fatto grazie anche ad una disponibilità finanziaria che ora non c'è
più. Il modello è stato impostato in un certo modo, ma adesso
bisogna rettificarlo, bisogna trovare delle soluzioni che ci
permettano di migliorare, nonostante la situazione sia, da un punto
di vista economico, degradata. Ci sono state nel tempo delle
strategie che davano la possibilità, da un lato, di fare degli
investimenti in maniera autonoma (qualcuno l'ha fatto, lo stesso
Consigliere Grosjean è uno dei precursori della viticoltura
valdostana, quindi sa bene di cosa parla); dall'altra parte, ci
sono stati coloro che, proprio per un'attitudine più a coltivare la
terra che a quella di vinificare, nel campo viticolo hanno
preferito appoggiarsi alle cooperative...anche lì c'è una diversità
di crescita a seconda di tanti aspetti. Quindi ci sono molte
caratteristiche che accomunano e alcune che evidenziano delle
differenze, così come in ogni comparto economico.
Tutto questo per dire che sicuramente il tema è molto sentito,
penso da parte di tutta l'aula, e lo avevano sottolineato già nella
precedente seduta consiliare anche i colleghi di ALPE. Se ne è
discusso molto anche all'interno della maggioranza, e credo che
trovarsi intorno a un tavolo per verificare delle opportunità e
valutare dei passaggi possa essere comunque e sempre condivisibile;
una cosa che peraltro è già stata fatta anche nel passato, quando,
nel 2009, proprio a seguito del cambiamento della legge, ci si era
trovati intorno a un tavolo. L'allora Assessore all'agricoltura
aveva predisposto una commissione che analizzasse la problematica
per cercare di capire se determinati passaggi erano o meno
obbligatori, se determinate strade erano o meno perseguibili;
qualcuna di queste era già stata indicata allora e qualcuna è stata
anche scelta in questo momento dall'Amministrazione regionale per
cercare di dare delle risposte, assolutamente non per mettere i
bastoni fra le ruote alle cooperative, di cui siamo i primi
sostenitori. E quindi credo che un confronto nel prossimo
futuro...così com'è già avvenuto, in questi ultimi mesi, perché
comunque ci si è confrontati con le cooperative mettendo sul piatto
le varie situazioni...evidentemente il Governo regionale è il primo
interlocutore nel momento in cui ci sono soprattutto delle
situazioni di criticità e di difficoltà, quindi ci si prende carico
di una situazione che è difficile, però bisogna cercare di
risolverla. Se ci sono delle idee che possono essere condivise e
delle strade che possono essere fatte assieme...crediamo che il
fatto di potersi confrontare sia comunque utile; poi,
evidentemente, ci si troverà a fare delle scelte come Governo, come
Amministrazione, che siano il più possibile coerenti con l'idea di
sviluppo della Valle d'Aosta. Prima si è parlato di sostenibilità:
credo che l'agricoltura, la viticoltura e l'allevamento facciano
parte integrante di questo percorso. Non si ha assolutamente
intenzione di tirarsi indietro di fronte a questa sfida.
Con questo intento prendiamo atto di questa mozione, voteremo a
favore per un confronto che potrà e dovrà esserci tra le
cooperative, anche magari confrontandosi con dei privati, con le
associazioni, in modo da capire quali siano i margini di
miglioramento, non solo per parlare di denari che non ci sono (si
possono fare degli sforzi, si può raschiare il barile, ma tanto più
in là di quello non si può arrivare, di questo bisogna prenderne
coscienza, e le cooperative ne sono coscienti), ma bisogna trovare
delle soluzioni che ci permettano delle cornici normative
all'interno delle quali bisogna comunque stare. Non siamo in un
regime di anarchia dove ognuno fa quello che pensa o crede meglio,
ma ci sono delle regole, e dobbiamo muoverci nel rispetto delle
regole; dobbiamo cercare di dare delle risposte serie, così come
abbiamo cercato di fare fino adesso. Voteremo quindi con questo
intento questa mozione.
Presidente -
Grazie Assessore. Qualcuno dei presentatori,
per la replica? Qualcuno per dichiarazione di voto? Nessuno? La
parola al collega Grosjean.
Grosjean (UVP) -
Sì, ringrazio l'Assessore per le sue
parole.
Io credo però che veramente noi dobbiamo avere il coraggio di
affrontare con schiettezza la norma dell'epoca; se la norma
prevedeva che queste strutture erano da destinare all'agricoltura,
non vedo perché oggi dobbiamo cambiare completamente sistema! Tra
l'altro c'è un grosso problema: queste strutture, all'interno,
hanno delle macchine e delle attrezzature che ormai sono in via di
estinzione, che vanno sostituite, soprattutto perché sono
ammortizzate e hanno quindi valore "zero". Chi fa i nuovi
investimenti? Valle d'Aosta Structure? La cooperativa che dovrà
acquistarsi delle attrezzature e non saprà come fare per mettere
via quella che ha all'interno? Di problematiche ce ne sono
tantissime, e credo che il confronto...lo so che il Governo è il
primo interlocutore, ma quello che noi chiediamo è veramente un
confronto a 35, cioè con tutto il Consiglio regionale, perché qui
si tratta di posti di lavoro, di far crescere e di incentivare dei
posti di lavoro o di perdere dei posti di lavoro, e credo che
questo sia uno degli argomenti più importanti.
Mi fa piacere che l'Assessore abbia comunicato il voto
favorevole e spero che presto, non fra tanto, ma presto, ci
rivedremo per queste cose. Chiaramente noi siamo ben disponibili a
continuare la discussione.
Presidente -
La parola al collega Nogara.
Nogara (UVP) -
Merci Président.
Non c'è molto da aggiungere a quello che ha detto il collega
Grosjean, ma volevo solo dire due cose partendo dalla situazione
dell'agricoltura in Valle d'Aosta. Sappiamo benissimo tutti -
l'abbiamo detto mille volte - che la situazione dell'agricoltura in
Valle d'Aosta è ad uno stallo importante, per non dire disastroso.
E allora, vista la situazione dell'agricoltura, dobbiamo renderci
conto che la politica regionale verso l'agricoltura non ha dato i
risultati sperati, anzi, ad oggi si può dire che è stato un
parziale fallimento! Allora, non è sufficiente mettersi attorno ad
un tavolo e parlare, perché io sono anche d'accordo con tanti miei
colleghi, in questo periodo...sì, sì, continuiamo a parlare di
trovarci nelle commissioni, però qui bisogna prendere delle
decisioni! Qui, se ci mettiamo intorno ad un tavolo per parlare di
agricoltura, bisogna mettersi a cambiare i proprio modelli, dei
modelli che sono partiti in un certo modo e che non hanno dato i
risultati sperati.
Si parla in questi anni tanto di valorizzazione dei prodotti, si
parla di "valorizzazione del prodotto fontina", che è il nostro
prodotto principale. Basterebbe applicare il disciplinare per la
produzione di questi prodotti, perché sappiamo tutti benissimo che
tante volte non viene controllato e applicato. Ecco, quello che
voglio dire è che, sì, è importante parlarsi, ma è anche importante
prendere delle decisioni. Visto questo parziale fallimento, molto
probabilmente qua bisogna cambiare un modello per gestire
l'agricoltura qui da noi. Noi avevamo dato degli obiettivi, questa
legge 30 che è stata poi abrogata nel 2007, e noi, fino al 2007,
siamo andati tutti in questa direzione; ad un certo punto, nel
2007, si è cambiato completamente rotta...non è facile per molti
anni investire, fare, produrre in un certo modo e poi dire che
praticamente è tutto sbagliato e si deve ricominciare da capo!
Ecco, io mi auguro che attraverso questi incontri ci si possa
confrontare con tutti gli attori per queste problematiche, partendo
dalla sanità per quello che riguarda il mondo dei veterinari
(perciò il controllo dei capi, il controllo dei bovini, qui, in
Valle d'Aosta), partendo da chi produce, da chi trasforma...cioè
ascoltando, come diceva lei, Assessore, tutte quelle persone che
lavorano nel settore e che probabilmente ci possono dare delle
indicazioni importanti, e l'importante è poi applicarle. In questo
momento è importante non solo ascoltare tanto per ascoltare o per
dire che ci interessiamo di agricoltura, ma agire, e anche
abbastanza in fretta, perché non so come vedete voi la situazione,
ma secondo quanto ci risulta siamo in un momento veramente tragico
per l'agricoltura della Valle. Grazie.
Presidente -
Grazie collega Nogara. Possiamo mettere in
votazione l'atto? La votazione è aperta. Ricordo a tutti che
dobbiamo poi solo iscrivere una mozione, che è stata distribuita e
che è pervenuta da tutte le forze dell'opposizione. Adesso votiamo
il punto 27.
Votazione chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK