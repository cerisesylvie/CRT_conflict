Consiglio Regionale della Valle d'Aosta - Oggetto del Consiglio n. 341 del 24 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 341 del 24 gennaio 2019 - Resoconto
OGGETTO N. 341/XV - Interpellanza: "Iniziative di promozione
e valorizzazione di prodotti del comparto alimentare
valdostano".
Rollandin (Presidente) -
Punto n. 18 dell'ordine del
giorno. La parola al collega Vesan.
Vesan (M5S)
- Questa nostra interpellanza è legata alla
promozione e alla tutela fondamentalmente sui mercati del comparto
alimentare valdostano. In passato abbiamo presentato
un'interrogazione relativa a un'importante campagna promozionale
legata all'utilizzo della fontina in un'importante catena di
fast food
e, purtroppo, abbiamo avuto una risposta da parte
dell'Assessore competente legata al fatto che l'iniziativa era
organizzata da un'impresa privata e che non c'era nessun sostegno o
intervento da parte dell'Assessorato. A questo punto ci corre
l'obbligo di verificare quali sono gli interventi che sono stati
portati avanti dall'Amministrazione regionale in quest'ambito o che
intende portare avanti. Nella fattispecie quelle che chiediamo
espressamente con questa interpellanza sono le azioni legate alla
promozione dell'intero comparto, non siamo assolutamente
interessati al finanziamento di attività promozionali realizzate
dalla singola impresa e quindi cofinanziate o finanziate
interamente da parte dell'Amministrazione regionale, quello che ci
interessa sono proprio le azioni che sono escluse dagli interventi
quali: aiuti di Stato alla singola impresa, e che non ricadono nel
regime
de minimis
, quelle legate alla promozione dell'intero
comparto o del singolo specifico prodotto, ma non quelle
finalizzate alla promozione di un'impresa singola. Queste
iniziative in realtà dovrebbero essere di competenza
dell'Amministrazione regionale. Abbiamo indicato nell'interpellanza
espressamente il comparto alimentare per scinderlo da una visione
che per anni è rimasta legata al fatto che questo comparto sia
strettamente legato all'agricoltura. È vero che è l'Assessorato
dell'agricoltura che in passato si è occupato di promuovere questo
comparto, ma altrettanto ha fatto anche l'Assessorato delle
attività produttive perché non tutta la produzione alimentare
valdostana discende dall'agricoltura valdostana. Non sapendo bene
quale fosse l'Assessore che doveva rispondermi in merito, abbiamo
individuato l'Assessore competente ma è possibile che vengano
interventi e sollecitazioni da entrambi. Abbiamo dei prodotti che
vengono sicuramente dalla produzione agricola strettamente legati
all'agricoltura e all'allevamento in Valle d'Aosta come i nostri
vini DOC e come la produzione della fontina, abbiamo anche altri
prodotti per cui è riconosciuta la denominazione di origine e per i
quali c'è solamente un processo di trasformazione, possiamo
chiamarla industria alimentare, perché non è strettamente legata al
mondo agricolo: per esempio, la produzione del
Jambon
de
Bosses, o di quello di Saint-Marcel, o del
Lard
d'Arnad, che
pur essendo produzioni tradizionalmente realizzate in Valle
d'Aosta, vengono realizzate su materie prime la cui provenienza è
per larghissima parte, credo abbondantemente oltre il 90%... i
maiali destinati a queste attività provengono da altre regioni
italiane, per non parlare di un altro prodotto tipico, anche se
privo di marchio, tipo la
Motsetta
, che, per ragioni
industriali, in Val d'Aosta in parte viene prodotta con carne di
provenienza valdostana ma anche in questo caso una grandissima
parte è di provenienza addirittura credo sudamericana, perché la
carne sudamericana ha un livello di acidità che ne permette una
stagionatura più agevole. Abbiamo rappresentati in quest'aula
produttori che, pur non in comparto agricolo, tostano il caffè,
producono il caffè in Valle d'Aosta così come la grappa
diffusissima nel nostro territorio, oggetto di commercializzazione
anche fuori Valle, viene in parte prodotta da vinacce di
provenienza valdostana e anche questa in consistente parte da
vinacce di altre provenienza. Per quanto riguarda il Génépy, che è
il nostro liquore che ci caratterizza, quello nelle case dei
valdostani è di provenienza valdostana, ma il Génépy cresce, per
fortuna, in tutto il settore delle Alpi occidentali, quindi tutto
il nostro comparto produttivo può usufruire... ultimamente anche
del Génépy di coltivazione, ma il Génépy di provenienza naturale
sostanzialmente arriva dalla Francia, dal Piemonte e dalla
Lombardia. A noi poco importa in realtà che derivi dall'agricoltura
valdostana o che sia comunque prodotto da imprese valdostane, che
non sia una semplice apposizione di marchio, quindi non ci
interessa la promozione della sola commercializzazione... ma sia
del comparto agricolo che del comparto, chiamiamolo, manifatturiero
che insiste nella produzione industriale.
Su questi punti volevamo espressamente chiedere alcune
indicazioni su quali sono le iniziative portate avanti
dall'Amministrazione regionale e che ha in previsione di portare
avanti nel vigente triennio di bilancio per quello che riguarda la
promozione di questo comparto sia sui mercati nazionali che sui
mercati esteri, mercati esteri che già adesso vedono, almeno per
quello che riguarda il vino e per quello che riguarda la Fontina,
la presenza di prodotti valdostani anche con discreto successo,
anche se le vicende, purtroppo, sono alterne. È un comparto molto
importante in questo momento, perché l'uscita dalla crisi negli
ultimi anni ha evidenziato come le esportazioni italiane della
produzione alimentare abbiano avuto un
trend
di crescita
doppio rispetto agli altri settori e quindi è quello che potrebbe
permettere anche la rinascita della nostra economia.
Altro atto particolarmente importante nell'ambito della
promozione del prodotto è quello della tutela dei prodotti,
purtroppo i prodotti valdostani scontano, dal punto di vista della
commercializzazione, da una parte, una verifica della qualità non
sempre attenta e puntuale. Sappiamo tutti che il nostro prodotto di
punta, la Fontina, ha delle variazioni stagionali in funzione della
vallata di produzione, dello stesso produttore, che comportano un
gusto finale e una qualità del prodotto che raggiunge punte di
eccellenza, mediamente e qualitativamente è un formaggio di qualità
buona e apprezzato dal mercato, ma ci sono anche molti casi che in
cui viene riconosciuto il marchio DOP dal consorzio ma che sul
mercato non fanno fare bella figura alla Valle d'Aosta. Questa è
solo una parte però, l'altra parte è quella legata alla
contraffazione dei nostri marchi, che sia Fontina, lardo o altro,
da parte di truffatori. Chiedo scusa il termine è sicuramente un
po' forte, ma sono coloro che approfittano della notorietà e della
qualità dei nostri prodotti e nei confronti dei quali spesso i
nostri consorzi di tutela non sono riusciti a evidenziare e
valorizzare i nostri diritti, con cause tristemente perse, e non
siamo riusciti a far togliere dal mercato vari prodotti che
addirittura vengono commercializzati con la bandierina della Valle
d'Aosta sui mercati italiani e purtroppo anche esteri. È importante
quindi sapere come intende investire la Regione in questo ambito,
direttamente o tramite il finanziamento dei consorzi.
Un ultimo punto riguarda i marchi d'origine DOC, DOP, o anche
solo IGP che caratterizza una produzione territoriale: se è
intenzione dell'Amministrazione estendere questo riconoscimento dei
marchi d'origine, oltre che ai prodotti attuali, anche ad altri
prodotti nei prossimi anni, o comunque nell'ambito di questa
legislatura.
Presidente
- Per la risposta, la parola all'Assessore
Viérin.
Viérin (UVP)
- Ringrazio il collega Vesan, per questa
importante occasione per fare il punto sulla valorizzazione e sulla
promozione del nostro agroalimentare valdostano e di tutta la
filiera agroalimentare di qualità. Concordo su quanto espresso, sia
nelle premesse che nell'enunciazione, sull'importanza oggi del
comparto alimentare nel Paese Italia e anche del grande potenziale
per la Valle d'Aosta, motivo per cui una delle iniziative di
riorganizzazione che è alla base del nuovo Assessorato è stata
quella di unire il comparto del turismo con quello
dell'agricoltura, inteso anche per quanto riguarda la promozione
dei prodotti: ecco perché nella risposta, quando si parlerà delle
annualità, delle cifre e delle azioni, si sa che da quest'anno
tutto questo sarà implementato da un ragionamento che prescinde
dall'esclusività di un settore, ma che fa trasferire il potenziale
di un settore, con un grande veicolo e un potenziale di promozione
che è l'Assessorato e il Dipartimento al turismo rappresenta.
Sicuramente la prima iniziativa è stata quella di accorpare i
settori, propedeutica alla riforma del turismo, dove la nascita del
nuovo FIS sarà braccio operativo, la costruzione scientifica di ciò
che avviene nei vari settori, il prodotto cultura nasce attraverso
le professionalità culturali, quello della filiera agro-alimentare
nasce attraverso il consorzio, la Cooperativa della Fontina, i
produttori dei quattro DOP, ricordo l'importanza dei DOC, degli
IGP, dei PAT, di questi prodotti sui quali abbiamo lavorato in
questi ultimi anni. Ricordo, per esempio, il grande lavoro sulla
filiera del pane, non solo inteso come la manifestazione che oggi
ha preso una
envergure
importante, ma proprio attraverso i
produttori, il riconoscimento, i disciplinari, un lavoro preciso e
propedeutico al riconoscimento che lei evocava ed è fondamentale
oggi, nel marasma dei prodotti a cui il consumatore è sottoposto,
avere una possibilità di riconoscibilità. Accanto a questo, si
aggancia anche il discorso del marchio di tutela Valle d'Aosta: il
famoso marchio a ombrello. La riorganizzazione e promozione quindi
intesa come possibilità in più e raccordo maggiore attraverso i
tavoli che sono stati istituiti, perché, al di là del tavolo del
turismo, da quell'incontro che abbiamo avuto la settimana scorsa,
sono nati diversi tavoli: quello del turismo e
marketing
,
quello della filiera dell'agricoltura, quello della montagna e
dell'ambiente, quello dello sport e quello dell'artigianato. Questi
tavoli daranno la possibilità di avere maggior raccordo, cioè
l'unione dell'Amministrazione con chi si occupa direttamente.
Sulla filiera avevamo nel 2017 istituito la Consulta delle
eccellenze, all'interno di questo organismo ci eravamo confrontati
per varie tipologie di produttori di prodotti sulle strategie e le
azioni da mettere in campo, affinché ci fosse un raccordo tra
Amministrazione regionale, settori di competenza e tutto quel mondo
che ha fatto grandi sacrifici e investimenti assieme alla Regione.
Risponderò quindi alle domande cercando di unirle, ma dando anche
un ordine alla discussione in termini di indirizzo. Quali sono le
azioni che intendiamo mettere in campo per il 2019: abbiamo appena
approvato una delibera con un impegno di 174 mila euro con una
serie di iniziative che andranno a prevedere azioni mirate fuori
dalla nostra Valle, poi parlerò di quelle in Valle, quelle locali
sono da promuovere fuori per far venire le persone in Valle
d'Aosta, studiando i mercati e il potenziale che queste iniziative
possono dare in termini di attrattività e quindi tutta una serie di
iniziative locali e fuori, individuare e scegliere al di là delle
occasioni che già esistono, nuove occasioni che possano
rappresentare un grande potenziale. In questo senso quindi questo
impegno di 174 mila euro con alcune iniziative, cito per esempio:
"le Salon de l'agriculture de Paris"; il "Vinitaly" con una novità
quest'anno: il "Vinitaly and the City" in piazza Verona, una nuova
opportunità che viene offerta alle Regioni per promuovere anche
fuori dagli spazi di "Vinitaly" le eccellenze delle Regioni; CIS e
poi altre iniziative. Approfitto per dire che domani incontrerò il
Conseiller d'État, che è un po' l'Assessore omologo del Vallese,
Christophe Darbellay, per valutare la partecipazione a due grandi
iniziative: le "Salon du Goût Suisse" et "la Foire du Valais", sono
delle iniziative che abbiamo valutato e in questo senso andremo,
oltre ad altri argomenti, a discutere di questo.
Azioni locali: citavo qual è la strategia che stiamo mettendo in
campo, chiaramente la possibilità di avere oggi una serie di
iniziative locali ma di risvolto turistico: pensiamo agli
appuntamenti estivi di "Show Cooking", il "Marché au Fort", il
"Concorso Mieli", quest'anno è l'anno des "Vins Extrêmes", del
grande concorso con il Cervim, dove al Forte di Bard in edizioni
biennali si ha la possibilità di promuovere i vini. Ne approfitto
per dire che stiamo rilanciando un accordo che avevamo siglato con
Alba per il tartufo, e soprattutto con gli operatori turistici di
Alba; quest'anno presenteremo il "Modon d'Or" in abbinamento con,
al di là di Fontina e tartufo, i vini di eccellenza, sempre a fine
anno al Forte di Bard. Sarà quindi un'occasione importante perché
anche qui abbiamo messo in campo delle strategie di studio
turistico delle zone limitrofe affinché si possano sviluppare delle
sinergie enogastronomiche e di promozione dei prodotti, ma anche di
flussi turistici compatibili nei pacchetti da organizzare.
Per quanto riguarda le altre azioni invece, sono quelle azioni
che possono essere potenziali e interessanti perché appunto, come
Dipartimento del turismo, stiamo studiando quali possono essere i
mercati interessati al
food
limitrofi ma anche più lontani,
cercando anche di bypassare nelle occasioni di presenza all'estero
la possibilità di vendita. Abbiamo avuto un incontro nei giorni
scorsi con la
Chambre
, che ha la possibilità di vendita di
prodotti e di raccordo con le imprese solo sul territorio
nazionale. Io lunedì incontrerò i vertici del riorganizzato Ente
Nazionale del Turismo (ENIT), perché c'è una possibilità di
raccordo tra la
Chambre
e l'ENIT per la possibilità di
vendita all'estero. Sarebbe interessante in questo caso di avere -
una possibilità che nel passato era più limitata - l'opportunità di
vendita di prodotti raccordando le imprese e attraverso la
Chambre
, quindi enti strutturati, anche una selezione di
qualità proprio nell'ottica di selezionare i prodotti certificati a
diversi livelli.
Per quanto riguarda le altre iniziative, sicuramente vi è
l'abbinamento degli eventi che abbiamo, dei grandi eventi con la
promozione dei nostri prodotti, quindi avremo sicuramente la "Coppa
del Mondo" a Cogne, avremo il "Giro d'Italia". Stiamo lavorando su
altre possibilità per il futuro, ma sempre con l'abbinamento con
ciò che già esiste, ma anche in nuove iniziative, magari in eventi
culturali piuttosto che altre filiere, riuscire a inserire sempre
una parte... assieme al collega Testolin, quest'anno la questione
della Fiera di Sant'Orso, che vede una sperimentale novità: quella
di mantenere i mercatini di Natale, in parte con 10 produttori e
fare in quella parte lo
street-food
è una nuova iniziativa
che cerca di valorizzare ancora maggiormente questa cosa.
Per quanto riguarda la contraffazione, lei ha colto uno dei
problemi, io ricevo, come spesso tanti colleghi, delle imitazioni,
delle truffe come lei dice, quella delle ultime settimane viene
dall'America: "Bel Gioioso Fontina" qui neanche la bandiera
valdostana, c'è la bandiera americana e italiana, quindi una
contraffazione chiara. In quest'aula avevamo parlato anche del CETA
e di tutta una serie di disposizioni nazionali e internazionali che
si inseriscono in un dibattito più ampio. Ricordo però anche che
era stato aperto un tavolo con il Corpo forestale, sempre nel 2017,
affinché ci fosse un raccordo con le Forze dell'ordine che hanno
quella competenza e affinché si potesse intervenire prontamente
attraverso segnalazioni e sicuramente per ricordare che questa è
una delle priorità di massima attenzione, quindi la salvaguardia
contro le contraffazioni.
Concludo sulla questione delle prospettive sui prodotti.
Sicuramente un lavoro puntuale che è stato fatto in questi ultimi
anni sui prodotti - non solo DOP, perché c'è importanza anche al di
là dei DOP -, ci fa però riaprire la discussione, ho incontrato nei
giorni scorsi i rappresentanti della Cofruits e l'idea... ne
abbiamo parlato e siamo intenzionati ad andare a verificare questa
possibilità a Roma... la questione della mela valdostana, almeno
partire dalla possibilità di verificare, di fare un lavoro che
deriva anche dal passato. Al di là delle novità, la nostra mela è
di eccellenza, in questi anni ha vissuto diverse fasi, e
sicuramente di concerto, quando diciamo che l'Amministrazione deve
concertare... questa è una delle priorità che, attraverso un
pourparler
che esiste con questi rappresentanti, sarà tra le
nostre priorità. Certamente quindi, al di là della questione della
filiera del pane, che è molto interessante, la questione della mela
DOP valdostana potrebbe essere un potenziale e sicuramente su
questo argomento lavoreremo. Ringrazio ancora il collega Vesan e
credo che anche nella predisposizione delle relazioni che usciranno
dai tavoli sarà importante discutere anche in commissione su queste
cose.
Presidente
- La parola al collega Vesan per la
replica.
Vesan (M5S)
- Sono contento dell'ultima iniziativa che ci
ha prospettato anche per quello che riguarda la produzione di
frutta valdostana e che si possa andare nella direzione di un
riconoscimento della qualità legata ad una produzione che esiste e
che è di qualità sul nostro territorio. Purtroppo, nell'ambito
della contraffazione e anche nell'ambito della promozione del
comparto, l'apertura dei tavoli è un po' poco, è vero che
l'argomento è da studiare, da approfondire, è necessario
assolutamente il confronto, potrebbe essere utile, sicuramente
anche ai fini della contraffazione, il riconoscimento del marchio a
ombrello, però l'unica indicazione numerica che ha citato per
quest'anno, sui dati del biennio successivo non mi sembra di aver
sentito assolutamente nulla: i 174 mila euro sono sicuramente una
cifra importante e un aiuto considerevole ma sono in un ambito in
cui solo il valore della Fontina prodotta in Valle d'Aosta "balla"
intorno ai 40 milioni di euro - e sto parlando solo della Fontina -
non di tutto il restante comparto, un investimento da parte
dell'Amministrazione di 174 mila euro è sicuramente largamente
insufficiente. Ricordo che in periodo pre-crisi gli investimenti
fatti sul comparto alimentare dai due Assessorati congiunti
superavano abbondantemente i 300 mila euro. È vero che c'è stato un
momento di crisi, il bilancio dell'Amministrazione regionale non è
florido come allora, ma rinunciare alla promozione dei comparti
produttivi nei periodi di crisi è il peggior sistema per riuscire a
rilanciare la propria economia.
Rimango perplesso per quello che riguarda la conquista dei
mercati dalla soluzione legata all'accorpamento, che insieme al
comparto turistico e culturale, è sicuramente un'azione che
favorisce la sinergia e che presenta in modo completo
l'Amministrazione della Valle d'Aosta. È però molto difficile -
faccio un esempio qualunque - conquistare il mercato giapponese o
americano solamente grazie alla presenza in una fiera o in un
salone aperto al pubblico in cui il prodotto magari viene venduto
direttamente, se non è possibile farlo vendere alla
Chambre
,
viene venduto per il tramite dell'ENIT, però sempre legato a
manifestazioni finalizzate esclusivamente alla promozione turistica
e che quindi raramente vanno a colpire i grandi importatori e i
grandi distributori del comparto alimentare, che sono quelli che
poi ci permettono di fare volume e soprattutto di ottenere
risultati economici significativi. Per le nostre imprese la
possibilità di conquistare mercati e soprattutto mercati che pagano
il nostro prodotto per quello che vale è l'unico modo per
riconoscere ai nostri agricoltori, oltre che a chi si occupa di
industria alimentare, il loro lavoro. Finché la nostra politica
sarà ripiegata su un sostegno a fondo perso che non coinvolge la
conquista di nuovi mercati e la possibilità di farsi pagare i
prodotti per quello che valgono probabilmente, continueremo ad
avere un comparto agricolo assistito che non sarà in grado di
reggersi sulle proprie gambe, e questo in una regione che vive dei
10 decimi delle tasse pagate dai suoi concittadini è più un
ostacolo che un vantaggio.
Dalle ore 10:16 riassume la presidenza la Presidente
Rini.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK