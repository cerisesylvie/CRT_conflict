Consiglio Regionale della Valle d'Aosta - Oggetto del Consiglio n. 2885 del 26 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Professioni turistiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2885 del 26 luglio 2017 - Resoconto
OGGETTO N. 2885/XIV - Interpellanza: "Regolarizzazione della
figura della Guida Escursionistica Naturalistica".
Rosset (Presidente) -
Punto n. 12 all'ordine del giorno.
Ha chiesto la parola il consigliere Guichardaz, ne ha facoltà.
Guichardaz (PD-SIN.VDA) -
Riprendo un argomento che
abbiamo portato all'attenzione di quest'aula qualche Consiglio fa,
quando abbiamo parlato della guida escursionistica naturalistica e
delle prospettive di sviluppo di questa figura professionale. Il
dibattito, se ben ricorda l'assessore Restano, ruotava intorno al
concetto di salvaguardia delle professionalità già formate e
acquisite, attraverso i corsi di abilitazione per guida
escursionistica naturalistica organizzati in passato dalla Regione,
e alla necessità di rivedere tale denominazione o quantomeno di
metterla in sicurezza, usando un termine forse un po' improprio, ma
che dà l'idea di un'esigenza, oramai non più rinviabile, di fare
manutenzione a una figura addirittura a rischio di
incostituzionalità. Lei, Assessore, citava l'altra volta
l'esistenza di una sentenza del Tar della Valle d'Aosta sul tema e
preannunciava un atteso pronunciamento del Consiglio di Stato, che
potrebbe addirittura portare a un intervento della Corte
Costituzionale in merito alla legittimità o meno della legge
istitutiva della guida escursionistica e quindi della relativa
figura professionale.
Premetto che non sono un grande esperto della materia e che del
tema ho cominciato a occuparmene solo dopo che il gestore di un
rifugio alpino mi ha descritto le sue difficoltà a reperire
professionisti del settore e di come questa attività, oggi per
molti accessoria, integrativa se vogliamo, dell'occupazione
lavorativa principale, potrebbe diventare, se ben avviata, una
fonte di reddito per molti giovani valdostani. Un'attività che tra
l'altro avvicinerebbe ragazze e ragazzi, magari attualmente
interessati a tutt'altro, alla montagna, insegnando loro, anche
attraverso i percorsi di formazione e di sensibilizzazione, l'amore
e il rispetto per il nostro territorio. D'altronde i migliori
custodi delle nostre montagne sono proprio coloro che hanno
interesse, anche economico, a che queste mantengano il loro potere
di suggestione e la loro integrità. Più di un giovane,
sensibilizzato al rispetto dell'ambiente e, perché no, al
cosiddetto turismo sostenibile, potrebbe diventare un
testimonial
, come si dice oggi riferendosi a soggetti che
promuovano positivamente l'immagine di un luogo o di un
logo
. A proposito del logo, Assessore, le anticipo che
riprenderò nel primo Consiglio utile il tema del marchio
ombrello.
Dicevo che mi sono interessato all'argomento chiacchierando con
il gestore di un rifugio, che lamentava la difficoltà di reperire
guide escursionistiche disponibili ad accompagnare con continuità i
clienti dal fondovalle verso il rifugio, ma anche per escursioni
nei dintorni del rifugio stesso. Questa chiacchierata mi ha portato
a interrogarmi sul motivo per il quale non si sono più fatti corsi
di abilitazione e nemmeno di aggiornamento per questa figura
professionale. Ho avuto modo di leggere la fitta corrispondenza tra
la Regione e l'AGENVA, l'associazione più rappresentativa in Valle
d'Aosta delle guide escursionistiche, e l'Unione delle guide alpine
della Valle d'Aosta, le guide alpine d'alta montagna. Ho appreso,
anche parlando con alcuni rappresentanti delle suddette
associazioni, che un percorso di messa in sicurezza, se così lo si
può definire, della figura professionale della guida
escursionistica è stato proposto dalle due associazioni alla
Regione, proprio per evitare che l'atteso pronunciamento del
Consiglio di Stato possa mettere fuori gioco le centinaia di guide
escursionistiche abilitate, attraverso il disconoscimento della
legge n. 1 del 2003, e per promuovere corsi e percorsi formativi
per l'abilitazione di nuove figure professionali.
La strada suggerita dalle associazioni di categoria è una di
quelle plausibili, ma ciò non toglie che si possa aprire un
ragionamento su altri percorsi. Ci sarebbe la strada proposta di un
corso integrativo di una decina di giornate, da tenere in un tempo
ragionevole di tre o quattro anni, per le guide escursionistiche
già abilitate dalla Regione, che permetta di acquisire lo
status
di accompagnatore di media montagna, figura prevista
dalla legge quadro nazionale n. 6 del 1989, che regolamenta
l'ordinamento della professione di guida alpina a livello
nazionale. Oltre a questo percorso informativo, si introdurrebbe
anche un percorso formativo
ex novo
per accompagnatore di
media montagna, di circa cinquantacinque giornate, per
l'abilitazione di nuove figure professionali. Naturalmente questo
nuovo corso, se possiamo definirlo così, necessiterebbe, collega
Restano, di una revisione della legge regionale sulle guide alpine,
la n. 7 del 1997 e successive modificazioni, e bisognerebbe mettere
mano anche alla legge n. 33 del 2009, al fine di istituire, come
previsto dalla legge quadro nazionale, un apposito elenco speciale
dell'albo professionale regionale delle guide alpine, riconoscendo
la figura dell'accompagnatore di media montagna e assicurando così
il definitivo passaggio da una figura scarsamente tutelata a un
regime ordinistico (non so se si può dire così, ma non mi viene al
momento un altro termine). Si garantirebbe con legge l'inserimento
all'interno di un albo professionale e si stabilirebbero garanzie
anche in ordine agli aspetti tariffari, alle eventuali sanzioni per
l'esercizio abusivo della professione che oggi, in mancanza di un
quadro legislativo inoppugnabile, purtroppo è all'ordine del
giorno. Soprattutto metterebbe una pietra tombale sopra quei
contenziosi circa il riconoscimento di figure, di cui non si
conosce il percorso formativo e soprattutto l'affidabilità
professionale. La legge nazionale, infatti, prevede che per poter
praticare l'attività di accompagnatore di media montagna, bisogna
iscriversi negli elenchi speciali istituiti dalle singole Regioni -
dice la legge - "previo conseguimento della relativa abilitazione
tecnica".
Quest'ultima annotazione, quella relativa all'affidabilità degli
operatori, vorrei che diventasse centrale nella discussione, perché
troppe volte l'incompetenza e la scarsa conoscenza delle tecniche,
ma anche del territorio sul quale ci si muove, mette a rischio le
persone che si avventurano in montagna. Il fatto che figure di
dubbia formazione e provenienti da fuori arrivino in Valle, senza
conoscere gli itinerari, il territorio, ma anche semplicemente i
nostri protocolli di soccorso e di emergenza, e possano
accompagnare in montagna scolaresche, gruppi di escursionisti o
anche semplicemente gitanti inesperti, senza le garanzie che solo
una formazione mirata e verificata sul territorio possono
assicurare, credo che sia come minimo da evitare, se non
addirittura da vietare. L'unico modo per farlo, è di mettere mano
alla legge sugli accompagnatori di media montagna.
Per tornare al tema della regolamentazione legislativa, so che
una bozza di legge integrata dalle modifiche proposte
dall'associazione di rappresentanza - frutto di riunioni, di
ragionamenti, di riflessioni, di pareri di avvocati e di esperti
del settore -vi è stata inviata e io ce l'ho qua. Mi pare sia una
buona base di partenza per risolvere, una volta per tutte, una
questione aperta, le cui conseguenze potrebbero ingenerare danni
alle persone - mi riferisco oltre che agli utenti, anche alle
vecchie guide escursionistiche - ma soprattutto danni e ricadute
negative al tessuto turistico ed economico, che opera in sinergia
con tali operatori.
La volta scorsa lei, Assessore, ha dichiarato che sarebbe
opportuno attendere la sentenza del Consiglio di Stato per capire
come muoversi. Io le dico, dopo aver valutato con attenzione i vari
aspetti, che rischia di diventare troppo tardi. Le associazioni
hanno più volte ribadito la necessità di prendersi per tempo e di
anticipare una soluzione, così da evitare conseguenze sgradevoli
rispetto a un eventuale pronunciamento della Corte Costituzionale,
che renderebbe illegittima la figura della guida escursionistica.
Quindi io, Assessore, le ribadisco la disponibilità mia e del
gruppo a lavorare in questa direzione. A titolo di contributo, le
anticipo che presenteremo alla riapertura dopo la pausa estiva una
proposta di legge, che riprende tutte le osservazioni delle
associazioni di rappresentanza delle guide escursionistiche e delle
guide alpine di alta montagna, sulle quali si potrà quantomeno
intraprendere un lavoro di analisi e di elaborazione, che potrà
essere tranquillamente utilizzata come base di partenza. Starà poi
al Consiglio valutare se sia opportuno restare in attesa degli
eventi o attivarsi per risolvere la questione.
Presidente -
Ha chiesto la parola l'assessore Restano, ne
ha facoltà.
Restano (AC-PNV) -
La ringrazio per l'interpellanza, così
completiamo un percorso iniziato alcune settimane fa da parte
nostra, ma in verità iniziato molto tempo prima.
Voglio dire con chiarezza che da parte mia c'è tanto
riconoscimento e rispetto nei confronti delle guide
escursionistiche naturalistiche formate in Valle d'Aosta. Ritengo
che siano di elevatissima professionalità e che quindi sappiano
affrontare in sicurezza tutti i percorsi che trovano
quotidianamente di fronte a loro, soprattutto mettendo in sicurezza
i loro clienti. Così come tutte le altre figure professionali
legate alla normativa che lei ha richiamato, perché questa norma
non riguardava esclusivamente le cosiddette professioni minori del
turismo, ma anche altre figure professionali. Quindi la sentenza
che stavamo attendendo, riguardava anche altre figure e anche altri
corsi che potevano essere eventualmente avviati.
Giunge a proposito la sua interpellanza. Io credevo lei ne fosse
a conoscenza: la sentenza è già stata emessa il 20 luglio, appena
dopo la presentazione della sua interpellanza; infatti mi aspettavo
che me lo dicesse lei. Il Consiglio di Stato si è espresso
dichiarando inammissibile il ricorso in appello presentato da
alcune guide escursionistiche nei confronti della Regione. Quindi
ha fatto venire meno i dubbi manifestati dai ricorrenti circa la
legittimità della norma regionale n. 1 del 2003, che lei ha
richiamato. Parallelamente, i citati dubbi di legittimità da lei
proposti relativamente a questa legge sono venuti a mancare,
facendo venire meno la principale motivazione posta alla base della
richiesta di creare la nuova figura di accompagnatore di media
montagna.
Tuttavia l'esigenza manifestata non può essere trascurata. A
riguardo occorre, però, evidenziare alcuni aspetti prevalentemente
legati alla conflittualità, che la coesistenza della nuova figura
proposta di accompagnatore di media montagna con l'esistente figura
di guida escursionistica naturalistica genererebbe. Infatti
nell'ampio carteggio che lei ha richiamato, presentato alla
struttura competente dell'assessorato, l'UVGAM e l'AGENVA,
principali associazioni di rappresentanza delle guide
escursionistiche naturalistiche, si sono limitate a chiedere
l'istituzione della nuova figura di accompagnatore di media
montagna, ponendola però in chiara contrapposizione
all'organizzazione di nuovi corsi di guida escursionistica
naturalistica e anche con le guide escursionistiche naturalistiche
che non sono in grado di procedere a un'eventuale riqualificazione,
in quanto sono convinti sostenitori della sostituzione progressiva
delle guide escursionistiche con gli accompagnatori di media
montagna. In sostanza, i due soggetti ritengono che, se la Regione
decidesse di orientarsi verso gli accompagnatori di media montagna,
non avrebbe più senso parallelamente procedere alla formazione di
nuove guide escursionistiche e naturalistiche. Va evidenziato che,
essendo l'AGENVA la principale associazione di categoria delle
guide escursionistiche naturalistiche, molte guide abilitate
operanti sul territorio hanno verbalmente manifestato il loro
totale dissenso dalla posizione espressa dall'AGENVA stessa. A tale
riguardo vi sono anche degli articoli di giornale che possono
essere presi e messi a esempio.
La creazione della nuova figura di accompagnatore di media
montagna potrebbe senz'altro generare confusioni attualmente non
presenti, perché determinerebbe la coesistenza di due figure
riconosciute, sostanzialmente sovrapponibili e chiamate a svolgere
di fatto la medesima attività - in merito, è stato anche richiesto
e ottenuto un parere all'ufficio legale della Regione - con una
probabile conflittualità che necessiterebbe poi di una
indispensabile e difficile opera di mediazione tra le parti che
sarebbe dilatata nel tempo.
Appurato quindi che la figura di guida escursionistica
naturalistica in Valle d'Aosta è stata confermata e rafforzata
dalla sentenza citata, e che quindi il rischio di vedere annullata
tale professionalità è stato scongiurato, si ritiene che prima di
procedere a qualsivoglia modifica normativa si debba avviare
un'opera di mediazione necessaria per ottenere la massima
condivisione possibile e garantire a tutti di operare
legittimamente e senza contrapposizione. Faccio questa affermazione
perché l'appartenere a un albo professionale significa usufruire
dei vantaggi formativi e di qualificazione della figura di
appartenenza, ma prevede altresì degli obblighi: in termini di
rispetto di un regolamento, ma anche - come lei peraltro mi sembra
abbia citato - rispetto a un tariffario, che non si può invece
impostare per le guide escursionistiche naturalistiche, per cui si
creerebbe una conflittualità in termini di offerta.
La proposta è quella di addivenire a un monitoraggio attraverso
un questionario pilotato rivolto a tutte le guide escursionistiche
naturalistiche, per comprendere quale sia l'orientamento che
vogliono dare al futuro della loro figura professionale, e da lì
fare le scelte opportune. Penso che si possa fare in breve tempo e
gli uffici si sono già attrezzati. Dopodiché si tratterebbe di
avviare un'opera di mediazione attraverso degli incontri, che io ho
già avuto prima ancora della sua precedente interpellanza, con
l'unione delle guide e con i rappresentanti delle associazioni che
rappresentano le guide escursionistiche naturalistiche. Al termine
di questo breve percorso si potrebbe predisporre una modifica del
testo della legge sulle guide alpine, che già è presente in bozza
presso gli uffici della struttura competente. Accolgo
favorevolmente la sua disponibilità al lavoro e anche gli atti che
lei vorrà consegnarci.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Grazie Assessore per avermi
comunicato di questo recentissimo pronunciamento del Consiglio di
Stato, che non conoscevo: me lo andrò a cercare, oppure se lei
magari ha la cortesia di farmelo avere. Un pronunciamento che,
dagli accenni che lei ha fatto, dovrebbe tranquillizzare le
associazioni e gli operatori che probabilmente erano in attesa di
un pronunciamento in senso opposto e contrario, considerato che in
altre regioni l'opinione comune o l'idea era un'altra.
Credo che questa cosa modifichi sostanzialmente l'urgenza e la
necessità di impegnare le strutture in una discussione di questo
genere. Effettivamente concordo con lei che la coesistenza di
figure diverse, anche in presenza di proposte di corsi integrativi
che le mettano alla pari, rischia poi di portare e di creare delle
confusioni. Ciò però non fa venire meno la necessità. Lei ha detto
di voler fare un questionario alle guide escursionistiche: sarebbe
eventualmente opportuno interagire nuovamente con i gestori dei
rifugi e con le realtà che rappresentano le attività economiche che
ne avrebbero un'utilità e una necessità, perché - ripeto, io ho
parlato con un gestore di rifugi - è un'esigenza che effettivamente
c'è. Al di là dei numeri notevoli, molte persone che hanno
acquisito il titolo di guida escursionistica, non praticano più.
Qualcuna pratica con regolarità, ma sono pochissimi. Altri, anche
per non superare i limiti oltre i quali è necessario aprire una
partita Iva o per altri motivi, limitano di molto la propria
attività. Il fatto è che manca una sufficiente quantità di persone
che potrebbero interessarsi.
Il fatto che si sia sbloccata la situazione, secondo me mette
nella condizione l'Amministrazione di fare ciò che è scritto nella
legge: di predisporre nuovi corsi sulla base di una necessità che
può essere monitorata, o anche solo di fare nuovi corsi per
rinnovare i ranghi delle guide escursionistiche e di procedere a
quegli aggiornamenti che peraltro la legge prevede come
obbligatori. Ragionamenti che, secondo me, servono a fare di nuovo
discutere l'Amministrazione regionale, o chi per lei, con queste
persone che magari possono cogliere l'occasione per manifestare
delle necessità.
Quindi, a questo punto - leggerò anch'io la sentenza a cui lei
ha fatto cenno - cade forse la necessità di mettere mano a una
legge di tamponamento rispetto a questo tema. L'invito è di tenermi
informato rispetto all'organizzazione di nuovi corsi e su questi
aggiornamenti, che ribadisco essere necessari al di là dei numeri
che, a suo dire e a dire probabilmente anche dell'oggettività
numerica, sembrano tanti, ma che poi alla fine risultano
insufficienti alle necessità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK