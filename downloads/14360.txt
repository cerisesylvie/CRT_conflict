Consiglio Regionale della Valle d'Aosta - Oggetto del Consiglio n. 896 del 28 settembre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Fiere, mostre e mercati
Precedente
Successivo
Resoconto integrale del dibattito dell'aula
Oggetto del Consiglio n. 896 del 28 settembre 1994 - Resoconto
OGGETTO N. 896/X - Situazione relativa alle procedure di
appalto adottate dall'assessorato dell'industria, commercio e
artigianato per i lavori di allestimento di manifestazioni
promozionali. (Interpellanza)
Interpellanza - Considerato la grave congiuntura economica che
sta attraversando anche la Valle d'Aosta;
Constatato i numerosi dubbi inerenti alle procedure di appalto
adottate dall'Assessorato all'Industria e Commercio per i lavori di
allestimento;
Rilevato le numerose lamentele da parte delle imprese del
settore che intravedono gravi anomalie nelle scelte di affidamento
dei lavori inerenti alle manifestazioni promozionali;
i sottoscritti consiglieri regionali
Interpellano
l'Assessore competente per conoscere:
1) se è a conoscenza di tale situazione;
2) quali provvedimenti ha già adottato o intende
intraprendere.
F.to: Marco
Viérin?Collé?Marguerettaz
Presidente -
Ha chiesto la parola il
Vicepresidente, Viérin Marco.
Viérin M. (PpVA) -
Diciamo che è corsa voce che ci
sono delle anomalie su queste procedure, chiaramente chiedevo
all'assessore se è a conoscenza di tali situazioni, se queste
situazioni sono reali e, in caso affermativo, quali provvedimenti
abbia intrapreso in merito a questa questione.
Presidente -
Ha chiesto la parola l'Assessore
all'industria, commercio e artigianato, Mafrica.
Mafrica (SV-PDS-GV)
-
L'illustrazione
dell'interpellanza non ha dato elementi, perché parlare di dubbi ed
anomalie senza precisarli non consente neanche di valutare le
cose.
Per quello che risulta all'assessore, non sono pervenuti reclami
formali, vale a dire non ci sono iniziative di ricorsi contro le
procedure.
I metodi seguiti: per i lavori più importanti si procede con
appalto concorso, invitando tutte le ditte locali; i progetti e le
offerte sono esaminati e giudicati da una commissione tecnica che è
formata da un architetto designato dall'ordine degli architetti, da
un grafico designato dall'associazione dei grafici, e dal dirigente
del servizio.
L'appalto è aggiudicato tenendo conto della qualità
dell'allestimento, delle sue caratteristiche estetico-funzionali e
del prezzo, quindi sono questi fattori che vengono pesati: qualità,
caratteristiche estetico-funzionali e prezzo.
Non si ha motivo di ritenere che si siano verificate anomalie
nella procedura, le commissioni tecniche sono di volta in volta
diverse: per la Foire de Saint-Ours la commissione era costituita
dal dott. Jans, da Montrosset, Désandré; per il Marcef Primavera
dal dott. Jans, dall'arch. Acerbi, dal grafico Balan; per il Marcef
Autunno dall'arch. Merlo, dal dott. Jans e dal grafico Alessi; per
la Foire d'Eté dal dott. Jans, dall'arch. Merlo e dal grafico
Balan.
É ovvio che, dopo aver per anni lavorato affidando direttamente
questi incarichi, trattandosi di allestimenti che hanno anche
particolari funzioni tecniche, si può sempre migliorare e
rispondendo all'ultima domanda, si potrebbe ipotizzare invece che
l'appalto concorso - che si affida sempre al giudizio di una
commissione - un'asta pubblica su capitolato, aggiudicando poi
sulla base di quel capitolato i lavori per la ditta che fa il
prezzo inferiore. Questa potrebbe essere una soluzione più
automatica. Però questa soluzione avrebbe l'inconveniente per le
imprese locali di dover affrontare anche la concorrenza possibile
di imprese esterne, trattandosi poi alla fine di prezzo rispetto ad
un capitolato, e in qualche modo non sarebbe in grado di garantire
prodotti e servizi ottimali, come invece si cerca sempre di avere
sotto il profilo della qualità. Questa è una ipotesi che può essere
studiata.
Presidente -
Ha chiesto la parola il
Vicepresidente, Viérin Marco.
Viérin M. (PpVA) -
Da quello che ho capito,
l'assessore non ha elementi che facciano pensare a delle anomalie
in queste procedure.
Speravo che almeno qualche dato potesse darmelo in più rispetto
a quelli che mi ha dato adesso.
Dopo queste voci sono andato a rivedermi gli appalti in merito
agli allestimenti effettuati dall'assessorato industria e
commercio. Ho guardato gli appalti di quest'ultimo anno, cioè il
periodo in cui ho esercitato l'attività di consigliere e ho visto
che di appalti per allestimenti ne sono stati fatti sei; gli ultimi
cinque sono stati assegnati tutti alla ditta X - non voglio fare
nomi, per non essere male interpretato. Non è stato assegnato il
primo appalto alla ditta X, perché questa ditta ha iniziato
l'attività il 12 luglio 1993, quindi non poteva concorrere al
primo.
Da quando questa ditta ha iniziato l'attività, vedi la visura
camerale, si è aggiudicata tutti gli appalti dell'industria e
commercio in merito all'allestimento. E non si tratta di cifre di
poco conto.
Vedendo questa stranezza, mi sono permesso di andare a spulciare
le varie delibere; non voglio annoiare il Consiglio, e quindi mi
riferirò solo all'appalto più grosso, un appalto per lire
354.600.000 in merito alle manifestazioni estive di artigianato
tipico del '94. Vediamo l'iter di questo appalto: la lettera di
invito è datata 16 giugno '94, la presentazione delle offerte
scadeva il 30 giugno. Due giorni prima della scadenza di
presentazione delle offerte viene riapprovato il bando di gara,
quindi viene spedita una lettera di invito in data 28 giugno, dando
il termine del 15 luglio per la presentazione delle offerte. Questa
è una cosa che può anche succedere, e non mi soffermo su
questo.
Ma andando avanti, abbiamo che un'altra ditta che aveva concorso
su questo secondo e definitivo bando di gara aveva chiesto dei
chiarimenti in merito allo stesso.
A questo punto i chiarimenti sono stati dati dagli uffici con
una lettera del primo luglio, dove si rispondeva a tutte le
richieste di chiarimenti su quell'appalto e che la commissione non
ha tenuto conto all'atto della scelta ed allora ecco che è
importante ricordarsi di questa lettera.
Si riunisce la commissione e si va ad aggiudicare l'appalto...no
chiedo scusa..., ho saltato un punto: siamo arrivati alla lettera
di chiarimenti, che è stata fatta da parte del servizio competente;
il 15 luglio, alle ore 12, scadeva il termine per la presentazione
delle offerte, sempre il 15 luglio alle 14,30 la Giunta regionale
proroga i termini della presentazione delle offerte. Quindi la
Giunta regionale con propria delibera 5659 del 15 luglio, due ore e
mezzo dopo il tempo di scadenza, proroga la scadenza dei termini di
offerta, giustificando che bisogna invitare due nuove ditte che ne
avevano fatto richiesta. Al che vorrei capire come fa una Giunta
regionale ad invitare due nuove ditte quando è già stato chiuso il
termine per la presentazione delle offerte. Questo è il primo
problema!
Quando leggo la delibera 5659 o non sono capace a leggerla
oppure devo concludere che è successo qualcosa: perché si prorogano
i termini con la motivazione di invitare due ditte in più e la
proroga è di due giorni con un sabato e una domenica in mezzo,
quindi praticamente si proroga il termine della presentazione delle
offerte da venerdì a mezzogiorno a lunedì a mezzogiorno, con la
motivazione di invitare due ditte perché hanno richiesto di
partecipare. É chiaro che queste due ditte non hanno potuto
partecipare, perché vorrei capire come fa l'assessorato ad avvisare
queste due ditte e come fanno queste a fare l'offerta per lunedì a
mezzogiorno. É matematicamente impossibile, e questo è un nocciolo
importante di questo esempio di appalto.
Dopo di che arriviamo all'apertura delle buste e al famoso
verbale. Prendo il verbale, dove si vede che si danno dei punteggi.
Si entra sul merito tecnico, tenuto conto che il fatturato e il
numero dei dipendenti sono equivalenti, e qui c'è un errore. Ho
telefonato all'INPS e mi sono accorto che la ditta X aveva un
impiegato e tre dipendenti a quella data, la ditta che aveva avuto
un punteggio inferiore aveva tre impiegati più sei dipendenti. A
questo punto ci sono nove dipendenti nella ditta a cui è stato
assegnato un punteggio minore e quattro dipendenti nella ditta a
cui è stato assegnato un punteggio maggiore.
Si arriva al punto 2, non entro nel merito del punteggio dato
dalla commissione sulla qualità, voglio entrare nel merito nelle
cose documentabili. Sulle caratteristiche estetico-funzionali
stessa cosa, mi rimetto al giudizio della commissione. C'è poi il
discorso del prezzo: la ditta che ha vinto l'appalto ha fatto un
prezzo superiore di 30 milioni e la ditta scartata ha fatto un
prezzo di 30 milioni inferiore. Inoltre la ditta scartata, da quel
che risulta, aveva fatto un'offerta di attrezzatura più consona
eventualmente se si voleva fare uno stand migliore, e anche qui è
stato tenuto conto in maniera minimale sui 30 milioni di
differenza, mentre si sarebbe dovuto dare un punteggio maggiormente
differenziato.
Arrivo al punto 5, dove la commissione rileva che la ditta
scartata garantisce la recinzione per una spinta di 120 kg, ma
ritiene che questa garanzia di spinta non sia troppo interessante
ed assegna alla ditta 0,10 di punteggio. Vado a vedere il bando e
su tutte e due i bandi c'è una clausola al punto f), pagina 4: "si
dovrà provvedere alla posa di una recinzione a griglia sul
perimetro esterno della zona espositiva, con altezza di almeno un
metro dal suolo.
La recinzione non dovrà oscurare la vista dell'esposizione e
dovrà essere in grado di contenere una spinta di 120 kg". Quindi la
ditta che non aveva dato questa garanzia, doveva essere già
scartata, mentre è quella che ha vinto.
Altra cosa. Sulla lettera di chiarimenti dati dagli uffici,
prot. 3268 del primo luglio, punto 6, si dice: la proiezione
esterna, come specificatamente richiesto al punto f) - quello che
ho letto prima -, è ritenuta necessaria, altrimenti in caso
contrario non sarebbe stata indicata.
Si è pertanto, con quella lettera, che la recinzione era
necessaria, ma la commissione valuta solo per un discorso di
punteggio questa caratteristica quando doveva chiaramente escludere
la ditta che si è aggiudicata l'appalto, perché non dava queste
garanzie di 120 kg. di portata.
Quindi qui abbiamo alcune cose che non vanno, caro assessore.
Non siamo qui per fare nomi e per fare esternazioni di altro
genere, ma le chiederei vivamente se si potesse interessare di
questa cosa, perché se non altro ci sono dei tasselli che non
quadrano per tutto quello che ho detto prima e per tutto quello che
ho detto specificatamente per il bando di appalto in merito a
quella manifestazione che è la manifestazione estiva di artigianato
tipico, delibera 5927.
Aggiungo un'altra cosa. Il funzionario che segue questi bandi di
gara è nello stesso stato di famiglia del proprietario della ditta
che si è aggiudicata sempre questi appalti.
Spero di essere stato capito; se l'assessore ritiene di
utilizzare la mia documentazione, gliela fornisco stasera o domani,
o quando meglio riterrà opportuno, però chiederei che vi fosse una
verifica su questa delibera specifica e che l'assessore ci
relazionasse non oggi, ma nel prossimo Consiglio del 5 ottobre.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK