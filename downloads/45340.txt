Consiglio Regionale della Valle d'Aosta - Oggetto del Consiglio n. 2113 del 15 dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2113 del 15 dicembre 2022 - Resoconto
OGGETTO N. 2113/XVI - Reiezione di mozione: "Impegno ad
aggiornare il tetto di spesa per l'acquisto di prestazioni di
assistenza residenziale e semi-residenziale, dell'area dipendenze e
salute mentale, da parte di soggetti erogatori privati".
Bertin (Presidente) -
Punto n. 51. Per l'illustrazione,
la parola al consigliere Baccega.
Baccega (FI) -
Inizio la presentazione di questa mozione
ricordando che esiste una problematica legata all'impatto della
pandemia sul neurosviluppo e sulla salute mentale dei bambini e dei
ragazzi, dei giovani in generale, un pezzettino l'abbiamo
affrontato nell'interpellanza di poco fa, ora entriamo di più nel
vivo delle strutture. Direi che la delibera di Giunta n. 1727
richiamata in premessa si è occupata di questo tema con grande
determinazione proponendo una ricerca che andava a inquadrare una
metodologia operativa più performante e attuale raccomandata
proprio da parte dell'Autorità garante per l'infanzia e
l'adolescenza. È evidente che le misure intraprese per il
contenimento della pandemia hanno inevitabilmente avuto - e molto
probabilmente continueranno ad avere - effetti importanti sulla
vita delle persone, soprattutto i ragazzi più giovani e lo stanno
dimostrando in questi mesi purtroppo alcuni avvenimenti che sono
davvero drammatici, e questo va a colpire e a procurare inevitabili
ripercussioni sul loro benessere psicofisico. Sono venuti meno i
diritti dei bambini e dei ragazzi al gioco, allo sport, alla
gestione del tempo libero e alla socializzazione in quel periodo,
soprattutto - ne abbiamo parlato più volte anche con l'Assessore -
con la didattica a distanza, le quarantene negli istituti
scolastici, questo ha determinato un vero disastro che si sta
sempre più manifestando con ripercussioni piuttosto significative.
Sono numerosi quindi i segnali d'allarme che sono pervenuti dai
presidi territoriali e ospedalieri di accoglienza e cura delle
persone di minore età. Tutte le strutture, quali il Pronto Soccorso
pediatrico, gli ambulatori, i servizi sociali, i servizi
territoriali e ospedalieri di neuropsichiatria dell'infanzia e
dell'adolescenza, hanno registrato un incremento di casi di
disagio, di autolesionismo, di disturbi del comportamento
alimentare e del sonno, ma anche dipendenze da alcool, da droga,
senso di solitudine, ritiro sociale che poi è degenerato. Tutto
questo è preoccupante, sappiamo che il Dipartimento di salute
mentale ha preso contezza di quanto stava succedendo, evidenziando
questi fenomeni che hanno coinvolto anche la Valle d'Aosta e credo
che da parte di tutti noi, sicuramente da parte dell'Assessorato
che lo sta facendo e dell'Azienda che lo sta facendo, si debba
prestare la giusta attenzione a questi fenomeni. Non a caso, per
sostenere appunto il fenomeno e assicurare le cure necessarie ai
ragazzi, il costo dei servizi di comunità per minori, sono
incrementati da 270 mila euro, che normalmente si spendevano in
periodi di normalità, a oltre 800 mila euro in quanto ovviamente la
neuropsichiatria è stata trasferita al Dipartimento di salute
mentale dal Dipartimento materno infantile. La Lombardia
recentemente ha stanziato 7 milioni in più per la presa in carico
di pazienti con disturbi mentali.
Ora, abbiamo rilevato che, sulla base di una forte crescita dei
fenomeni di forte fragilità e di rischio, il budget del
Dipartimento di salute mentale rimane a 6.800.000 euro e poi sono
stati assegnati dall'USL 6.400.000 euro. C'è bisogno di strutture,
c'è bisogno di professionisti in questo settore: ecco perché
l'interpellanza di prima, perché anche al Dipartimento di salute
mentale, come in tutti gli altri settori, mancano medici e
infermieri, sappiamo con certezza che ci sono stati casi di
aggressioni fisiche e sicuramente il supporto del privato è
benvenuto ma c'è anche la giusta attenzione da parte del privato
accreditato che è sicuramente fondamentale in questa Regione e che
ha dato risultati estremamente positivi. Per questo noi richiamiamo
la giusta attenzione per una struttura socio-sanitaria nel comune
di Verrès, che ha iniziato la sua attività dopo aver avuto
l'adeguato accreditamento con un centro diurno per pazienti
psichiatrici, che ha stipulato la convenzione con l'USL, ma proprio
per una serie di mancanza di risorse, perché sono stati spesi
giustamente in un altro settore, i servizi socio-educativi per la
salute mentale e le dipendenze patologiche non hanno potuto
accogliere ulteriori ragazzi al centro diurno di Verrès.
Questa mozione quindi vuole impegnare l'Assessore a dare
l'indirizzo all'Azienda USL, abbiamo approvato il bilancio ieri,
abbiamo significato che sono molte le risorse a disposizione
dell'Azienda USL per incrementare e migliorare i servizi,
aggiornare ed elevare adeguatamente il tetto di spesa per
l'acquisto di prestazioni di assistenza residenziale o
semiresidenziale.
Quella è una struttura valdostana che si è insediata nel comune
di Verrès, sta nell'ambito di locali che sono locati da parte
dell'ARER, quindi credo sia doverosa la giusta attenzione affinché
quella struttura possa lavorare in tranquillità per poter intanto
mantenere il suo percorso per cui è nata, ma soprattutto per dare
le risposte a una Bassa Valle che ne ha davvero bisogno.
Io mi auguro che maggioranza e opposizione su questo tema siano
concordi nel dare la risposta che questa mozione merita, ovvero un
voto favorevole.
Presidente -
Qualcuno vuole intervenire in discussione
generale? Altrimenti chiudiamo la discussione generale. La
discussione generale è chiusa. Per il Governo, la parola
all'assessore Barmasse.
Barmasse (UV) -
Grazie consigliere Baccega. Ritengo
indispensabile fare una premessa che è volta a spiegare il lavoro
che l'Assessorato ormai da qualche anno sta portando avanti
nell'ambito dei servizi della salute mentale, in coerenza con le
evidenze scientifiche accreditate e dando seguito alle linee di
indirizzo per la salute mentale definite dal Ministero della salute
e dalla Comunità europea. È un lavoro complesso che, attraverso il
coordinamento ministeriale, pone le basi per la realizzazione di un
piano di azione e di rafforzamento dei dipartimenti di salute
mentale. Alla luce di quanto premesso, negli ultimi anni sono stati
conferiti all'Azienda USL precisi indirizzi nell'ambito delle
prestazioni della salute mentale, volti a riorganizzare i servizi
per potenziare le risposte a livello territoriale al fine di
perseguire un modello virtuoso di risposta assistenziale, già
ampiamente testato con grande successo ed efficacia in altre
Regioni e Province italiane.
Più precisamente l'obiettivo che si intende perseguire nel
medio-lungo termine va esattamente nel senso opposto rispetto a
quanto viene proposto nella mozione in discussione. Com'è ormai
assodato, in ogni tipo di risposta assistenziale, il primo luogo di
cura dev'essere il proprio domicilio e tale assunto, per quanto
possa rivelarsi non sempre di facile applicazione, questo è vero,
vale anche nel campo della salute mentale.
Con la chiusura delle strutture presso le quali erano internati
i pazienti psichiatrici, cioè i manicomi, gli ospedali
psichiatrici, vedi legge 180/1978, la cosiddetta "legge Basaglia",
si è intrapreso un importante cammino volto a un approccio non più
contenitivo ma integrativo verso le società e riabilitativo, ciò al
fine di riconoscere a coloro che soffrono di problemi di salute
mentale come utenti comuni, senza più farne un distinguo nella
platea degli assistiti. In tal senso particolarmente significativi
sono i temi e i messaggi che ogni anno vengono individuati in
occasione delle Giornate mondiali della salute mentale per
combattere lo stigma sociale: "non c'è salute senza salute
mentale". Sulla scia di questo nuovo approccio, le indicazioni
elaborate in materia di salute mentale hanno sempre più insistito
sul potenziamento di una risposta che dev'essere in primo luogo
implementata a livello territoriale attorno alla vita e alla
routine
quotidiana degli assistiti. Il ricovero e la degenza
in struttura residenziale è pertanto da limitare ai casi che
davvero ne hanno necessità, nel rispetto dei
setting
intensivi, estensivi e riabilitativi.
Purtroppo ad oggi sul territorio regionale l'offerta dei servizi
territoriali è ancora molto debole e per tale ragione le risposte
che il DSM fornisce si concentrano essenzialmente sul ricovero
ospedaliero, Servizio Psichiatrico Diagnosi e Cura, i cosiddetti
"SPDC", i dati ci pongono purtroppo con il numero più alto di
ricoveri di trattamenti sanitari obbligatori, e sul ricovero presso
le numerose strutture private e accreditate convenzionate con
l'Azienda USL.
Dal controllo ministeriale sui dati salute mentale la Valle
d'Aosta presenta il 225 percento in più della media nazionale di
posti residenziali nelle strutture di salute mentale.
Un dato che non è quindi esattamente in linea con gli indirizzi
prima illustrati di cura territoriale. Il percorso avviato, anche
grazie a una proficua collaborazione con il Dipartimento di salute
mentale in Provincia di Trento e i servizi territoriali che vi sono
connessi, è volto quindi a potenziare la risposta territoriale
fuori dalle strutture residenziali e ciò deve compiersi in primo
luogo con l'attivazione di un servizio di CSM (Centro di Salute
Mentale), secondo i requisiti previsti dal DPR 7 aprile 1994 e
successive disposizioni e indicazioni statali assunte in materia.
Il CSM è una struttura complessa polifunzionale deputata
all'organizzazione e al coordinamento degli interventi di
prevenzione, cura, riabilitazione e reinserimento sociale nel
territorio di competenza delle persone affette da disturbi
psichiatrici, operativo 12 ore al giorno, sette giorni su sette, e
ciò anche per evitare accessi impropri presso il Pronto Soccorso,
già ultimamente in grave sofferenza per l'ordinaria attività. Una
tempestiva e garantita risposta clinica diminuisce i ricoveri e
previene le acuzie che inevitabilmente tendono a complicazioni che
trovano, purtroppo, risposta unicamente in strutture residenziali.
A fianco del servizio CSM deve essere ripristinato il servizio di
day hospital
al fine di garantire una risposta di
prevenzione alle acuzie. A questi servizi va poi aggiunto il
significativo potenziamento dell'educativa territoriale per seguire
gli utenti nelle attività della vita quotidiana e dei servizi
semi-residenziali, cosiddetti "centri diurni".
Un atro obiettivo da perseguire è l'inserimento nei servizi
della salute mentale delle figure UFE, cioè degli Utenti Familiari
Esperti, i quali, in qualità di utenti
peer
, cioè utenti
alla pari, contribuiscono fattivamente a garantire efficacia e
supporto alle attività di presa in carico e cura degli assistiti.
Il contributo efficace di tale figura è già stato ampiamente
testato e confermato, come ho già detto, nella provincia di Trento
e in altre regioni italiane ed è stato disciplinato a livello
regionale con la DGR 1727/2021. Con il rafforzamento dei suddetti
servizi è provato che il benessere dei pazienti aumenta
sensibilmente e le necessità di istituzionalizzazione, di
conseguenza, si riducono in modo significativo. Il percorso che si
è già intrapreso e si intende rafforzare richiede una
collaborazione attiva da parte delle attuali strutture territoriali
alle quali viene chiesto di aggiornare gradualmente nel tempo la
propria offerta, riconvertendo i propri setting assistenziali verso
le risposte territoriali poc'anzi descritte. Alla luce di quanto
illustrato, si può concludere che l'attuale budget della salute
mentale per le risposte territoriali per euro 6.800.000 annui non è
affatto insufficiente, infatti, considerato che i pazienti seguiti
sono circa 300, il medesimo corrisponde a una spesa stimata pro
capite per utente pari a 23 mila euro annui. La vera sfida consiste
quindi nel riorganizzare a fondo la riposta che viene fornita alla
salute mentale del territorio regionale, nel senso che ho
illustrato una sfida che sapevo bene non essere facile da
implementare ma che nel contempo porta con certezza al
conseguimento dei risultati efficaci ed efficienti. In tal modo vi
saranno sufficienti spazi finanziari per far fronte anche alle
nuove esigenze, che in questi ultimi tempi investono in particolare
il mondo dei minori e non si ricorrerà più a situazioni spiacevoli,
dove anche a fronte di rilevanti budget che hanno a disposizione,
ci si trovi in difficoltà a dare riscontro necessario agli utenti
con problemi acuti che effettivamente necessitano di risposte
intensive e in degenza.
Ciò detto, in riferimento al centro diurno di Verrès che viene
esplicitamente citato nel testo della mozione e anche dal
consigliere Baccega giustamente, trattandosi di un servizio
semiresidenziale e direi anche di alta qualità, va sicuramente
implementato quanto più possibile perché, come detto, rappresenta
proprio una delle risposte territoriali che ho dettagliato poco fa.
Da una verifica dei nostri uffici, non risulta ancora pubblicata la
convenzione tra il Dipartimento di salute mentale e la cooperativa
che gestisce il servizio, anche se il fabbisogno regionale
collegato al suddetto servizio è stato già previsto nella
ricognizione dei fabbisogni annuali di cui alla DGR 314 in data 22
marzo 2021, la quale proprio in questo periodo è in fase di
aggiornamento.
Per quanto illustrato, la mozione non può essere accolta.
Presidente -
Ha chiesto la parola il consigliere Baccega,
ne ha facoltà.
Baccega (FI) -
Io, Assessore, sono molto rammaricato per
la sua risposta, lei continua a sottolineare quello che già
sappiamo tutti: che è necessario riorganizzare, ma riorganizzare in
quello specifico settore è estremamente delicato, è difficile. Lei
mi ha parlato di costi elevati, sì, lo so, sono molto elevati quei
costi, ma io le dico che questa Valle ha il primato dei suicidi in
tutta Italia e questo è un dato significativo, è un dato che va
affrontato con la giusta determinazione, questi centri diurni hanno
un valore perché le persone che vengono accolte in questi centri
possono fare delle attività, possono uscire dal loro vuoto mentale
o il loro modo di vivere in una casa magari chiusa, dove può andare
l'UFE una volta all'ora, un'oretta-un'oretta e mezza, e poi il
resto? Ecco perché questi centri diurni, dal nostro punto di vista,
hanno un loro significato e hanno un loro valore.
Per quanto riguarda le risorse, è chiaro che se la stessa
struttura ha avuto un incremento fino a 800 mila euro in più per la
neuropsichiatria, che appunto è stata trasferita dal Dipartimento
materno infantile, è inevitabile che non ci sono i soldini per
andare a sostenere anche le altre strutture. Voi non volete votare
questa mozione? Ci torneremo, perché verificheremo passo dopo passo
che cosa sta succedendo. Dico semplicemente che questo è un
percorso delicato, estremamente delicato, quel primato che ci
appartiene è estremamente pericoloso ed è brutto leggere una volta
all'anno su tutte le testate nazionali: "Il primato dei suicidi è
della Valle d'Aosta".
Aggiungo anche che a volte copiare da altre Regioni che hanno
organizzazioni differenti dalla nostra, pur essendo di montagna,
pur essendo situazioni quasi simili alla nostra, può non essere
così efficace per la nostra Regione. Io la invito a fare
un'ulteriore valutazione su questa parte, che siano almeno
assegnati i 6 milioni e 800 e non i 6 milioni e 400 come
quest'anno, anche se nel quadro dei fabbisogni è indicato 6 milioni
e 800, che siano tutti i 6 milioni e 800 assegnati al Dipartimento
di salute mentale e poi valuteremo, nel percorso avremo modo di
capire se tutto funziona o se non funziona. La situazione, da quel
punto di vista, è grave, il
post
pandemia ha sicuramente
degenerato le questioni e quindi vi assumete la responsabilità
anche non votando questa mozione.
Presidente -
Se non ci sono altre richieste di
intervento, metto in votazione la mozione. La votazione è aperta.
La votazione è chiusa.
Presenti: 35
Votanti: 17
Favorevoli: 17
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire,
Sapinet, Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK