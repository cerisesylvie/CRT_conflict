Consiglio Regionale della Valle d'Aosta - Oggetto del Consiglio n. 33 del 28 settembre 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 33 del 28 settembre 1988 - Resoconto
OGGETTO N. 33/IX - STUDI PER L'ASSETTO COMPLESSIVO DELL'AREA
INDUSTRIALE DELL'EX STABILIMENTO ILSSA-VIOLA DI PONT-SAINT-MARTIN.-
(Interpellanza).
PRESIDENTE:
Do lettura dell’interpellanza
in oggetto, presentata dai Consiglieri Tonino e Chenuil.
INTERPELLANZA
Sono passati ormai oltre due anni dalla data di un primo
conferimento di incarico allo studio A.I. di Torino per la
progettazione di una moderna area industriale attrezzata al posto
dell'ILSSA VIOLA di Pont-Saint-Martin (vedi delibera della Giunta
regionale n. 3672 del 16. 5. 1986).
Finora l'unico prodotto, conosciuto all'opinione pubblica, di
quell'incarico è stato la presentazione di un lussuoso opuscolo
illustrativo sulle potenzialità di quell'area, composto da belle
fotografie e da considerazioni di carattere generale, a cui è
seguito un dibattito, altrettanto generico, con la presenza di
alcuni autorevoli urbanisti.
Si preannunciò in tale occasione un concorso di idee di
carattere internazionale sul futuro assetto dell'area, trasformato
poi in un conferimento di nuovo incarico ad alcuni liberi
professionisti per una consultazione "Sull'immagine di un'area
industriale".
Nel frattempo la Giunta regionale ha dapprima espresso un parere
favorevole all'insediamento nell'area ex ILSSA VIOLA delle imprese
BLACKSTONE ITALIA S.p.A., LAVAZZA S.p.A., CONSORZIO INSEDIAMENTI
PRODUTTIVI VALLE D'AOSTA e VALDOSTANA RESINE S.p.A. (vedi delibera
Giunta regionale n. 4134 dell'8 maggio 1987) e successivamente ha
stipulato una convenzione con la Società CONNER PERIPHERALS EUROPE
S.p.A. (delibera Giunta regionale n. 5936 del 17 giugno 1988).
Per l'insediamento della CONNER la Giunta regionale con
deliberazione n. 4235 del 7 maggio 1988 ha già provveduto ad
incaricare due studi professionali per la progettazione esecutiva
dello stabilimento, impegnandosi a mettere a disposizione dei
tecnici incaricati gli elaborati relativi allo studio per
I'immagine di una area industriale".
Ciò premesso, i sottoscritti Consiglieri regionali
INTERPELLANO
la Giunta regionale per conoscere:
1) quali sono i risultati dell'incarico di consulenza affidato
allo studio A.I. di Torino e ai liberi professionisti incaricati
della cosiddetta "Immagine dell'area industriale" e quali elaborati
sono stati finora prodotti;
2) se non ritenga opportuno un confronto con le Commissioni
competenti e con il Comune di Pont-Saint-Martin sull'assetto
complessivo dell'area, al fine di mantenere un rigoroso disegno
unitario;
3) quali sono gli orientamenti attuali della Giunta regionale in
merito alle aziende che si potrebbero insediare in tale area.
PRESIDENTE:
Ha chiesto la parola il Consigliere Tonino; ne
ha facoltà.
TONINO (P.C.I.):
Come si evince dal contenuto
dell'interpellanza, noi poniamo due grosse questioni.
La prima è quella relativa all'assetto urbanistico ed edilizio
dell'area. Perché? Perché ci pare che si proceda in modo
disorganico e che ci sia, anche qui, un problema di informazione e
di corretto rapporto con il Consiglio.
Circa due anni fa, la Regione ha commissionato un incarico allo
studio A.I. di Torino, per trattare complessivamente l'utilizzo
dell'area ex ILSSA VIOLA. Nel corso di una iniziativa che ha avuto
grande clamore fu presentato un opuscolo molto bello che riguardava
le caratteristiche generali di quell'area ed in quell'occasione si
lanciò l'idea di un concorso di idee, poi trasformato in un
incarico ad alcuni architetti di chiara fama, relativamente
all'immagine di quell'area. In un intervento che feci in
quell'occasione sollevai delle obiezioni sul termine "immagine",
perché oggi si tende a realizzare delle aree attrezzate che siano
funzionalmente strutturate per tener conto dell'evoluzione e dei
cambiamenti più rapidi che in genere investono i processi
produttivi. Da questo punto di vista ci sono esperienze di un certo
rilievo.
Qual è il risultato dell'incarico affidato allo studio A.I. di
Torino e, in secondo luogo, qual è il risultato del lavoro svolto
dai quattro architetti di chiara fama incaricati di valutare
l'immagine dell'area? Dall'Assessore mi aspetto, oggi, alcune
indicazioni, ma preannuncio subito che chiedo la convocazione della
Commissione e chiedo allo stesso tempo di poter vedere quali sono i
risultati concreti di questi studi che ci costano centinaia di
milioni.
La cosa, secondo noi, va avanti con una certa contraddizione,
perché il Consiglio comunale e la Commissione edilizia di
Pont-Saint-Martin sono stati investiti di un progetto di
lottizzazione di quell'area, che, a mio parere (questo non è un
giudizio professionale, ma è relativo esclusivamente ai contenuti),
è piuttosto superficiale, tant’è che a me risulta
che il Comune e la Commissione edilizia non hanno espresso un
parere sul progetto, ma hanno chiesto che venisse integrato
l'elaborato.
Per come lo vedo io sulla planimetria che ho sotto il naso,
quello studio prevede una divisione in quattro parti dell'area ed
una viabilità che fa un anello. L'elaborato manca di ragionamenti
sulla connessione tra questa parte ed il resto del territorio
urbano di Pont-Saint-Martin; non ci sono riferimenti sul rapporto
con l'approvvigionamento idrico e con gli scarichi. Queste
obiezioni non sono state sollevate dal sottoscritto, ma dal Comune
di Pont-Saint-Martin.
Su quel progetto di lottizzazione si è già inserita una
progettazione esecutiva, affidata dalla Regione allo studio A.I. di
Torino e ad uno studio associato di Aosta, per lo stabilimento
della CONNER.
Quale rapporto esiste tra quel progetto, già sottoposto
all'esame della Commissione edilizia di Pont-Saint-Martin, ed il
"soi-disant" studio d'immagine? In genere, la logica vorrebbe che
si facesse prima l'uno e poi l'altro, ma io voglio capire qual è la
logica che sta alla base delle decisioni della Giunta. Questa è la
prima grande questione sulla quale noi, se è possibile, vogliamo
alcune informazioni, ma che vogliamo anche poter discutere e
valutare nel merito.
Il secondo problema riguarda l'insediamento. Come ho già detto,
nel primo di questi quattro lotti, che poi sono cinque con un
piccolo lotto lungo il Lys, viene insediato lo stabilimento della
CONNER; noi vorremmo conoscere gli orientamenti della Giunta in
merito all'utilizzo complessivo dell'area, sempreché ovviamente ci
siano già degli orientamenti, anche perché, come ho già ricordato
nell'interpellanza, c'è stato un primo parere di massima della
Giunta favorevole all'insediamento in quell'area del Consorzio
degli artigiani della Bassa Valle, appositamente costituito, della
BLACKSTONE ITALIA S.p.A., della LAVAZZA S.p.A. e della VALDOSTANA
RESINE S.p.A., a cui si è aggiunta la convenzione con la
CONNER.
Questi sono gli atti ufficiali e quindi pubblici, ma noi
vorremmo conoscere se è stato modificato qualcosa rispetto al
parere di massima espresso con quella deliberazione e se ci sono
ulteriori novità.
PRESIDENTE: Ha chiesto la parola l'Assessore all'Industria,
Commercio, Artigianato e Trasporti, Lanivi; ne ha facoltà.
LANIVI (A.D.P.):
Anch'io ritengo molto opportuna una
riunione della Commissione conciliare permanente per lo sviluppo
economico, perché in quella sede avrei la possibilità di illustrare
sino in fondo l'evoluzione delle situazioni relativamente alla
reindustrializzazione dell'ex area ILSSA VIOLA e alle strategie
dell'Amministrazione regionale per la migliore utilizzazione di
quell'area.
Faccio ora una piccola premessa del tipo l'offerta di
meditazione". Ho visto alcuni giornali caricare un po' la mano
sulla "lussuosità" del documento di presentazione del problema
ILSSA VIOLA ed ascrivo questo atteggiamento ad una difficoltà di
tipo culturale rispetto ai problemi industriali. Si è trattato, in
effetti, di un primo tentativo di operare all'interno di una
politica industriale, volendo rendere prezioso ciò che avevamo in
mano, cioè l'area di Pont-Saint-Martin che, dal punto di vista
industriale, è una zona diamante, nel senso che, volendo noi
procedere ad una reindustrializzazione qualificata, non potevamo
che presentarci bene agli interlocutori ai quali abbiamo inviato la
pubblicazione; quegli interlocutori, del resto, non solo coprono
quasi tutte le aree industriali del nostro Paese (Camere di
Commercio ed Unioni Industriali), ma anche quelle di Germania,
Inghilterra e Francia.
I ritorni sono stati positivi, proprio perché la presentazione
del problema sottolineava l'importanza dell'area di
Pont-Saint-Martin nella politica industriale della Valle d'Aosta.
Non si è trattato, quindi, di uno spreco di denaro, ma di una sua
valorizzazione e questa, se ben ricordo, era stata appunto la
volontà del Comitato che a suo tempo era stato incaricato di
affrontare il problema.
Annuncio un altro dato, prima di rispondere puntualmente alle
domande postemi. Si dice che l'amministrazione possa fare tanto e
forse è vero, ma non può predeterminare certe situazioni
condizionate dal continuo mutare dell’evoluzione; ne
cito una a titolo d'esempio: la modifica del rapporto con
l'ILSSA-VIOLA. La totale disponibilità degli immobili liberi è
slittata di alcuni mesi, perché alcune porzioni dell'area, che
dovevano essere liberate entro la fine di febbraio del 1987 e la
fine di aprile del 1988, sono state liberate in tempi successivi,
in quanto la vendita dell'impianto di laminazione a freddo
dell'ILSSA-VIOLA al governo bulgaro ha subito uno slittamento; ne
consegue che potremo contare sulla totale disponibilità degli
immobili e dell'area soltanto al 31 dicembre 1988.
Si potrà dire: "Che conseguenze potrà avere nel nostro discorso
questo slittamento di tempi?". Ci potrà essere qualche conseguenza,
ad esempio, nei piani di demolizione: attuata, infatti, la
demolizione del lotto n. 1, cioè la parte più mobile dello
stabilimento, si stanno ora avviando le demolizioni del lotto n. 2,
che è la parte più consistente, ma la demolizione del capannone
"lavorazione-NAX" potrà essere avviata solo agli inizi del
1989.
Con l'intento di mettere in evidenza il valore strategico sotto
l'aspetto industriale dell'area ex ILSSA-VIOLA, abbiamo lanciato
l'idea di una consultazione internazionale, che ha interessato,
previo invito, quattro architetti: Sara-Rossi di Roma, Gino Valli
di Udine, il francese Schein e Deyndin di Zurigo.
L'obiettivo dell'incarico non era tanto quello di ottenere dei
dati edilizi o urbanistici, perché i quattro architetti non
potevano conoscere gli insediamenti industriali che potrebbero
situarsi in quell'area. Con la consultazione
"sull'immagine di
un'area industriale
" intendevamo piuttosto definire il
contenitore o indicare dei criteri per contenere quelle attività
industriali che, di volta in volta, l'amministrazione può scegliere
sulla base di un criterio dettato dalla diversificazione, dai
livelli tecnologici ed occupazionali, dal consumo dell'area...
Questo era l'obiettivo di quella consultazione, oltre a diffondere,
attraverso canali qualificati, la disponibilità dell'area ex
ILSSA-VIOLA non solo in una dimensione nazionale, ma anche
sovranazionale.
Gli studi ci sono stati regolarmente consegnati e li
presenteremo nel corso di una prossima manifestazione. Tengo a
precisare che gli stessi sono stati consegnati entro il termine
previsto del 31 marzo 1988 e, superato ormai il periodo pre e
post-elettorale, siamo in condizioni di farli conoscere entro breve
tempo. Questi elaborati, poi, sono stati messi a disposizione sia
della A.I. Studio di Torino, sia dello studio valdostano che sta
elaborando un progetto per l’insediamento della
CONNER, perché quest'ultima proposta è stata avanzata
successivamente alla divulgazione della disponibilità di
quell'area.
Mentre rimane valida la convenzione con la BLACKSTONE, la
VALDOSTANA RESINE ha già iniziato l'attività. Il Consigliere Tonino
sa che la FELETTI, che è in fase di ristrutturazione, è stata
autorizzata ad utilizzare per due stagioni, quindi temporaneamente,
un capannone come magazzino per i periodi di punta pre-pasquale e
pre-natalizio.
Rimane sempre valido il discorso aperto con il Consorzio degli
artigiani, con i quali abbiamo avuto un contatto, ma occorre ancora
definire le attività artigianali da inserire in quell'area ed i
relativi consumi di spazio. La Giunta, comunque, si era già stata
espressa a favore di un possibile insediamento di questo consorzio
artigianale.
Ricordo poi le operazioni fatte dall'A.I. Studio di Torino:
- predisposizione di tutto il materiale necessario alla
consultazione e all'assistenza ai progettisti sia in fase di
contatti preliminari sia durante la progettazione;
- predisposizione delle coordinate-guida per i progettisti;
- esecuzione di indagini preliminari sotto l'aspetto delle
infrastrutture e lo studio di massima del "lay-out"
insediativo;
- calcolo delle prestazioni urbanistiche per la predisposizione
del piano particolareggiato;
- progetto relativo alla demolizione di alcuni edifici
all'interno dell'area ex ILSSA-VIOLA (circa il 60% degli immobili
presenti nell'area);
- assistenza alla Regione per i contatti con i soggetti
coinvolti nell'iniziativa.
Allo stato attuale, i programmi prevedono l'avvio nella metà di
febbraio e la conclusione per la fine del 1989 dello stabilimento
CONNER. La priorità accordata a tale iniziativa in questa fase,
nonostante la concomitanza di molti problemi, è giustificata dal
fatto che, altrimenti, ci sarebbe addirittura la decadenza della
stessa convenzione; c'è infatti l'urgente necessità di entrare in
alcuni mercati con determinati prodotti e, pertanto, sono già state
realizzate le demolizioni in una parte dell'area proprio per
consentire un rapido avvio dei lavori di ricostruzione nel febbraio
del 1989.
Concordo pienamente sull'opportunità di un incontro, in sede di
3a Commissione, per l'esame di tutti i problemi, anche di quelli
occupazionali e non solo di quelli di tipo urbanistico e
residenziale. Con il Comune di Pont-Saint-Martin, invece, abbiamo
avuto un costante rapporto e ad esso abbiamo sempre comunicato le
iniziative ed i problemi che via via si ponevano. In quest'ultima
fase, forse, c'è stato un notevole incremento nella quantità dei
problemi da noi posti a quel Comune, ma ciò è avvenuto in funzione
della necessità di rispettare le scadenze imposteci dalla
convenzione stipulata con la CONNER.
Per quanto concerne l'ultima domanda dell'interpellanza, posso
dire che rimane fermo l'intento della Regione di riutilizzare
l'area a scopo industriale nel rispetto del piano regolatore. Va
detto, anche se tra parentesi, che quell'area non è così ampia ed
infinita, come forse potrebbe sembrare, perché il piano regolatore
ne destina una porzione consistente ai bisogni ed alle esigenze
della collettività locale; si impone pertanto l'imperativo di
utilizzare l'area rimanente in modo meditato.
PRESIDENTE:
Ha chiesto la parola il Consigliere Tonino; ne
ha facoltà.
TONINO (P.C.I.):
Sono solo parzialmente soddisfatto delle
risposte dell'Assessore Lanivi. Sono soddisfatto che si vada ad un
confronto con le Commissioni. Io insisto nel parlare di
Commissioni, perché la valutazione del lavoro relativo
all'immagine, a mio avviso, dovrebbe essere di competenza della 2a
Commissione conciliare permanente, ed inoltre perché tutta la mia
impostazione ed il mio modo di vedere sono ben lontani dal fare una
critica generica all'iniziativa; l'Assessore, anzi, sicuramente
ricorderà che il sottoscritto, per la questione dell'immagine,
avrebbe preferito un vero e proprio concorso di idee, piuttosto che
un incarico commissionato a quattro professionisti. Mi riservo,
ovviamente, di esprimermi su queste cose, anche in funzione del
lavoro svolto. Chiederei quindi, se possibile, di valutare questo
lavoro.
Credo che anche l'Assessore debba convenire sull'esistenza di un
"deficit" informativo, da questo punto di vista ...
...
INTERRUZIONE
dell'Assessore LANIVI
...
Ma io sollevo una questione di diritto all'informazione, nel
senso che si vedono venire avanti progetti che non si capisce come
possano essere raccordati con lo studio relativo all'immagine e,
quindi, lamento la necessità di una informazione rivolta non solo
al Consiglio, ma anche all'esterno. Se ci fosse un migliore flusso
informativo, forse anche le deformazioni sarebbero inferiori.
Sul secondo punto relativo agli insediamenti, invece, non mi
pare che ci siano novità, ma, se ci sono notizie che possono essere
più comodamente discusse in sede di Commissione, a noi sta bene che
vengano discusse e maggiormente approfondite in quella sede.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK