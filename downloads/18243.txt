Consiglio Regionale della Valle d'Aosta - Oggetto del Consiglio n. 1336 del 24 maggio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
INFORMAZIONE
Precedente
Successivo
Resoconto integrale del dibattito dell'aula
Oggetto del Consiglio n. 1336 del 24 maggio 2000 - Resoconto
OGGETTO N. 1336/XI Campagna informativa sulle malattie
cardiovascolari in Valle d'Aosta. (Interpellanza)
Interpellanza Venuto a conoscenza della relazione sanitaria
redatta dall’Osservatorio Epidemiologico
dell’Assessorato regionale alla Sanità, Salute e
Politiche Sociali dalla quale emerge che le malattie del sistema
cardiocircolatorio hanno rappresentato, nel 1998, in Valle
d’Aosta, la causa di morte nella misura del 34% tra
gli uomini e del 45% tra le donne;
Preoccupato da tali dati che fanno emergere una situazione
alquanto allarmante;
Tenuto conto che recentemente, l’Assessorato alla
Sanità, Salute e Politiche Sociali ha intrapreso una campagna
informativa sui traumi cranici, che, secondo tale rapporto, ha
rappresentato la causa di morte in Valle d’Aosta
nella misura del 7,9% nei maschi e del 4,8% nelle donne;
Non essendo a conoscenza di recenti iniziative simili per quanto
riguarda le patologie cardiovascolari, in virtù
dell’alto numero di decessi causati dalle malattie
del sistema cardiocircolatorio;
il sottoscritto Consigliere regionale
Interpella
la Giunta regionale per conoscere:
1) se esiste la possibilità di valutare
l’istituzione di una campagna informativa sulle
malattie del sistema cardiocircolatorio, in collaborazione con le
Associazioni che si occupano di prevenzione di tali malattie, nel
tentativo di cercare di sensibilizzare l’opinione
pubblica a limitare i comportamenti "a rischio";
2) se in passato, da parte dell’Assessorato
regionale alla Sanità, Salute e Politiche Sociali, sono state
effettuate campagne informative sulle malattie cardiovascolari e,
in caso di risposta positiva, se si sono verificati cali nelle
relative cause di mortalità in Valle d’Aosta;
3) se si ritiene opportuno, seguendo le indicazioni
dell’Associazione "Les Amis du C?ur du Val
d’Aoste", verificare la possibilità di acquistare
dei defibrillatori semi-automatici portatili da distribuire sul
territorio ai volontari del soccorso e alle strutture sanitarie
presenti in Valle.
F.to: Lanièce
Président
La parole au Conseiller Lanièce.
Lanièce (Aut)
L'Osservatorio epidemiologico
dell'Assessorato regionale della sanità ha recentemente diffuso in
una sua relazione i dati sulle cause di mortalità nella nostra
regione.
Dai risultati di questi studi emerge che dal 1992 al 1997 la
causa principale di decesso in Valle d'Aosta è rappresentata dalle
malattie del sistema cardiocircolatorio, nella misura del 34
percento per quanto riguarda gli uomini e del 45 percento per
quanto riguarda le donne.
Se consideriamo che le patologie tumorali, seconda causa di
morte in Valle, hanno avuto un'incidenza, per quanto riguarda i
decessi, di misura decisamente minore, rispettivamente del 29
percento e del 23 percento, ci rendiamo conto di come la situazione
si presenti allarmante.
È necessario quindi che si agisca rapidamente per cercare di
arginare questo fenomeno, alla luce anche dei numeri che
testimoniano la gravità della situazione, attraverso la
predisposizione di un rapido intervento di ulteriore
sensibilizzazione e di informazione a tutta la popolazione
valdostana. Se consideriamo ad esempio le dimensioni e l'impegno
profuso recentemente da parte dell'Assessorato regionale della
sanità per l'organizzazione della campagna di prevenzione e
informazione sui trauma cranici con addirittura il coinvolgimento
di altri enti come l'Associazione valdostana impianti a fune, i
comuni, la polizia stradale, in considerazione di una percentuale
di mortalità del 7,9 percento per gli uomini e di un 4,8 percento
per le donne, valore modesto se confrontato con i dati relativi ai
decessi per malattie cardiocircolatorie, occorre evidenziare
ulteriormente la necessità di predisporre al più presto una
campagna informativa sulle malattie cardiovascolari visto che, a
quanto mi risulta, non sono a conoscenza di recenti iniziative
informative a carattere preventivo organizzate in merito
dall'Assessorato regionale della sanità.
È necessario quindi secondo me creare una collaborazione a fini
informativi e preventivi con le associazioni che si occupano già in
Valle d'Aosta della prevenzione di queste malattie come ad esempio
"Les Amis du C?ur du Val d’Aoste" che da diversi
anni operano per una reale e corretta informazione della
prevenzione delle malattie cardiovascolari con tanto di periodico
informativo, periodico che riguarda le attività dell'associazione
con tutte le notizie utili per gli associati.
Proprio leggendo l'ultimo numero del periodico dell'Associazione
"Les Amis du C?ur du Val d’Aoste" sono venuto a
conoscenza dell'esistenza di un progetto chiamato "La scarica che
ti ricarica", iniziativa che potrebbe realmente contribuire al calo
dei decessi per aritmia cardiovascolare: infatti la maggior parte
dei casi di morte cardiaca improvvisa è dovuta, secondo quanto
leggiamo in questo articolo, ad un'aritmia cosiddetta
"fibrillazione ventricolare", vale a dire una serie di tremori del
muscolo cardiaco che lo rendono incapace di mandare il sangue al
cervello e agli altri organi.
La sopravvivenza in questo caso si riduce del 10 percento per
ogni minuto che passa così da portare alla morte in circa 10 minuti
la persona; quindi oltre ai classici metodi di soccorso, vale a
dire il massaggio cardiaco e la respirazione artificiale, si
evidenzia la necessità per rianimare la persona di poter
intervenire immediatamente con un apparecchio speciale detto
defibrillatore.
A Seattle negli Usa e in Italia recentemente, nella città di
Piacenza, sono stati distribuiti sul territorio un certo numero di
questi defibrillatori semiautomatici, insegnandone le modalità di
utilizzo alle persone che li avevano ricevuti in dotazione fra cui
anche operatori non sanitari. L'iniziativa potrebbe essere ripetuta
anche nella nostra regione, dove le condizioni geografiche
prevedono 120 mila abitanti su un territorio assai vasto rispetto
al numero degli abitanti.
Un primo studio dell'Associazione "Les Amis du C?ur du Val
d’Aoste" ha attivato una serie di contatti con le
realtà operative valdostane: 118, Unità di cardiologia, Federazione
delle associazioni dei volontari del soccorso. Questo studio è
giunto alla conclusione che in una prima fase non è pensabile di
poter soddisfare contemporaneamente la necessità di tutta la
Regione poiché di defibrillatori semiautomatici nell'immediato ne
occorrerebbero alcune decine.
L'associazione sta cercando inoltre di coinvolgere i cittadini
valdostani, promuovendo una collaborazione con le altre forze del
volontariato regionale, per portare avanti tale progetto, che come
dicevo si chiama "La scarica che ti ricarica", per permettere così
l'acquisto dei primi venti defibrillatori semiautomatici da
distribuire sul territorio ai volontari del soccorso, per i quali
poi verrà organizzato un corso di formazione per l'utilizzo di tali
apparecchiature.
"Les Amis du C?ur du Val d’Aoste" stanno inoltre
già divulgando l'utilità di questi defibrillatori studiando
parallelamente l'organizzazione di manifestazioni per la necessaria
e conseguente raccolta di fondi.
È chiaro quindi che noi riteniamo che l'Amministrazione
regionale possa svolgere una parte attiva in questa iniziativa
molto importante, visto anche che in passato ci sono state comunque
delle collaborazioni e che la Regione eroga un contributo per
finanziare il periodico dell'Associazione "Les Amis du C?ur du Val
d’Aoste".
L'Amministrazione regionale dovrà secondo me fare la propria
parte sia in termini economici, elargendo eventuali contributi o
acquistando direttamente tali defibrillatori, sia organizzativi
intervenendo nella fase di formazione dei volontari e nel
coordinamento del servizio con l'organizzazione sanitaria.
Credo francamente che con la combinazione di entrambe le
iniziative, sia quella informativa, sia quella legata all'acquisto
e alla conseguente distribuzione dei defibrillatori e successiva
formazione degli addetti, si potranno creare le condizioni per far
calare il numero dei decessi per malattie cardiovascolari nella
nostra regione. Ultimamente sono venuto a conoscenza che a livello
nazionale è stata redatta e presentata una tabella dove vengono
indicati i vari fattori a rischio che possono portare alle malattie
cardiovascolari.
Questo potrebbe essere un primo esempio di come poter prendere
spunto da queste indicazioni, presentate a livello nazionale da un
esimio professore, per poter effettuare una campagna informativa
incentrata su questi fattori a rischio che potrebbe servire,
insieme all'acquisto di defibrillatori semiautomatici, se
l'Assessorato sarà disponibile, per lottare contro questa malattia
che rappresenta la prima causa di morte in Valle d'Aosta.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Desidero ringraziare il Consigliere Lanièce
per questa interpellanza perché offre la possibilità di dare
visibilità - adesso si usa molto questo termine - soprattutto alla
stampa e all'opinione pubblica di un'iniziativa lodevole portata
avanti dall'Associazione "Les Amis du C?ur du Val
d’Aoste" di cui parlerò, ma per rispondere
puntualmente alle domande: evidentemente è possibile organizzare
una campagna informativa sulle malattie cardiocircolatorie ed è
possibile farlo con la collaborazione delle associazioni che si
occupano del problema così come per esempio è stato fatto nella
conferenza, svoltasi in data 22 gennaio presso la Biblioteca
regionale, patrocinata dall'Assessorato regionale della sanità e
organizzata dal Centre européen de biotique et de qualité de la vie
che aveva come tema la prevenzione del rischio vascolare con la
presenza del Dr. Palombo, Direttore del Dipartimento di cardiologia
vascolare dell'Ospedale Mauriziano di Torino e del Dr. Peinetti,
Primario dell'unità operativa dell'Ospedale di Aosta.
Così come è proposta per il 27 maggio prossimo la giornata
nazionale del respiro che vede coinvolte sette associazioni, l'USL,
ed è patrocinata dall'Assessorato regionale della sanità, questa
giornata si svolgerà sabato prossimo dalle 9,00 alle 12,00 nell'ex
Dispensario antitubercolare di via Guido Rey, 3, ci sarà un test
spirometrico gratuito a cui potranno sottoporsi tutti i cittadini
interessati, ci sarà poi la proiezione di filmati educativi
all'autogestione della malattia a cura del Dr. Zorzetto dell'Unità
operativa di pneumologia.
Nel salone ducale del Municipio di Piazza Chanoux ci sarà una
tavola rotonda sul tema: "Il fumo, il problema del respiro, ma non
solo", coordinata dal Dr. Zanello e con la partecipazione del Dr.
Domenico Castello, Primario dell'Ospedale infantile Regina
Margherita di Torino, del Dr. Cerruti dell'Unità operativa di
pronto soccorso, del Dr. Ciancamerla, Presidente dell'Associazione
"Les Amis du C?ur du Val d’Aoste", del Dr.
D'Alessandro, Presidente dell'Associazione per la lotta all'ictus
cerebrale, del Dr. Vittorio De La Pierre, consulente
dell'Associazione diabetici della Valle d'Aosta, del Dr. De Matteis
dell'Unità operativa DURL, di un medico dell'Unità operativa di
chirurgia vascolare nonché del rappresentante dell'Associazione
valdostana per la prevenzione e cura delle malattie vascolari, di
un rappresentante dell'Associazione Tandem e del Presidente del
Comitato regionale della Croce rossa italiana. Dalle 10,00 in poi
ci sarà presso Piazza Chanoux una sede informativa ed espositiva
dove i rappresentanti delle associazioni informeranno i cittadini
interessati sulla finalità della giornata e distribuiranno il
materiale promozionale.
Questo riguarda le iniziative in corso, ma per il 2000 sono in
programma quattro iniziative specifiche: una riguarda la campagna
informativa sulle vaccinazioni, tema molto importante e molto
delicato soprattutto per dare una risposta alle sollecitazioni di
questo Consiglio regionale riguardante la vaccinazione cosiddetta
"facoltativa" che in Valle d'Aosta ha una percentuale ancora bassa
rispetto ad altre realtà, allora abbiamo finanziato questa campagna
informativa sulla vaccinazione così come finanziamo una
ricerca-indagine sulla percezione del rischio dell'AIDS, sono
notizie di stampa di ieri dell'aumento enorme del numero di casi di
AIDS nel mondo pur essendoci stata in Italia una politica
aggressiva che ha interrotto questo flusso di morte e ha portato a
dei risultati molto positivi.
In Valle d'Aosta i risultati hanno seguito questo trend, però
vogliamo tenere alto il livello di attenzione sulla percezione del
rischio di AIDS. Finanzieremo anche il programma che riguarda i
trapianti essendo molto di attualità con l'entrata in vigore della
legge e ultimeremo la campagna sugli zainetti scolastici che è già
iniziata negli anni scorsi.
Relativamente alla seconda domanda, l'Assessorato con delibera
di Giunta dell'11 agosto 1997 n. 2.851 ha approvato una campagna
informativa rivolta alla popolazione per la conoscenza e la
prevenzione dell'ipercolesterolemia da realizzare a cura
dell'Associazione per la prevenzione e la cura delle malattie
vascolari in Valle d'Aosta che ha avuto come testimonials
eccellenti e a titolo gratuito Marco Albarello, Margherita Parini e
Abele Blanc. La campagna ha avuto luogo nel 1998 e si è realizzata
tramite manifesti e locandine affisse capillarmente in tutti i
comuni, locandine che continuiamo a ristampare perché sono molto
richieste, diffusione di opuscoli alla popolazione tramite
strutture, USL, medici di medicina generale, pediatri, farmacie,
che continuiamo a ristampare, spot emessi da radio e televisione,
annunci stampa su quotidiani e periodici locali per una spesa
complessiva di lire 75.500.000.
In data 16 febbraio 1998 la Giunta ha approvato una campagna
informativa sui danni del fumo rivolta agli alunni della classe
quinta elementare e delle scuole medie inferiori che è stata
realizzata e continua ad essere realizzata a cura della Lega per la
lotta ai tumori, il programma ha previsto l'incontro di un esperto
psicologo con allievi e insegnanti e una distribuzione di materiale
informativo e magliette stampate per una spesa complessiva di 33
milioni.
Le magliette dal punto di vista grafico non hanno avuto un
grandissimo successo e questo me lo ha confermato mia figlia che in
quanto utente mi ha candidamente detto che sono da ristampare.
Questa è la voce della verità degli alunni delle scuole.
Abbiamo fatto altre campagne, già il Consigliere Lanièce ha
citato quella di prevenzione del trauma cranico, abbiamo ultimato
una campagna informativa sull'AIDS e abbiamo dato inizio a una
campagna di allattamento al seno.
Questo per dire delle iniziative che sono state finanziate che
non hanno diretta attinenza con l'interpellanza, evidentemente non
riguardano tutte malattie cardiovascolari, ma che sono finanziate
nel bilancio regionale nel programma di educazione alla salute e
svolte in collaborazione con l'Assessorato dell'industria e della
pubblica istruzione.
Mi chiede il Consigliere se ci sono dati sulla ricaduta delle
campagne, purtroppo non ci sono dati per valutare la ricaduta delle
campagne in termini di riduzione della mortalità rispetto alla
specifica causa perché se così fosse, avremmo risolto uno dei
problemi fondamentali degli epidemiologi, cioè valutare l'effettiva
incidenza delle campagne informative di prevenzione primaria,
perché di questo si tratta, sulla riduzione della mortalità.
È un problema molto complesso dal punto di vista scientifico e
molto difficile da risolvere considerate le correlazioni che vi
sono fra le varie patologie esistenti.
Per quanto riguarda la terza domanda che mi poneva il problema
dell'acquisto dei defibrillatori, l'USL sta portando a termine la
gara di appalto per l'acquisto di defibrillatori per dotare le
strutture sanitarie carenti e le sedi dei medici di continuità
assistenziale, strumentazione che attualmente è presente su alcune
ambulanze e nei poliambulatori dove c'è il medico di emergenza
territoriale.
Altro problema è l'acquisto di defibrillatori per i volontari, e
su questo sono informato essendo stato insieme al compianto Dr.
Devoti, uno dei fondatori ed essendo ancora socio dell'Associazione
"Les Amis du C?ur du Val d’Aoste", io stesso ho
consigliato il Dr. Ciancamerla, Presidente dell'associazione, di
portare avanti una campagna di sensibilizzazione della popolazione
nei confronti della dotazione di defibrillatori, ma in via
assolutamente autonoma e distaccata dalle istituzioni pubbliche,
"in primis" dalla Regione per due motivi essenziali: il primo
perché "Les Amis du C?ur du Val d’Aoste" propongono
un tipo di marca specifica di defibrillatore che a loro parere
funziona benissimo e che ha dato risultati, come ha citato il
collega Lanièce, molto soddisfacenti in America ed è un tipo di
defibrillatore che non potrebbe essere acquistato se non con una
gara pubblica partecipando l'istituzione pubblica, pertanto da
questo punto di vista non ho dato la disponibilità
dell'Assessorato; ma il motivo principale è che se è vero, come è
vero, che le associazioni di volontariato vogliono portare avanti
la loro azione basata sulla solidarietà e sul volontariato e
vogliono soprattutto farsi conoscere fra la popolazione, è
importantissimo che si attivino autonomamente.
Questo mio messaggio è stato recepito dall'associazione tant'è
che tutta l'organizzazione viene portata avanti dall'Associazione
"Les Amis du C?ur du Val d’Aoste", ma in
collaborazione con la Federazione regionale delle associazioni del
volontariato del soccorso che raggruppa tutti i volontari del
soccorso, con il 118, che è cosa diversa rispetto all'istituzione
Regione e USL, e con l'Unità budgetaria di cardiologia. Tutti
assieme stanno preparando questa campagna informativa e una
raccolta di soldi per l'acquisto di venti defibrillatori
semiautomatici portatili che dovranno essere distribuiti su tutto
il territorio.
Nel contempo è iniziato un programma di formazione e
aggiornamento rivolto ai volontari del soccorso per renderli in
grado di utilizzare questi defibrillatori semiautomatici. Io l'ho
provato personalmente, è facilissimo da usare perché il display
indica quali operazioni devi adottare dal punto di vista
terapeutico a seconda dello stato del soggetto che ti appresti a
curare, però si sta portando avanti questo programma di formazione
e aggiornamento e prosegue da parte del 118 la campagna di
formazione e sensibilizzazione rivolta al personale sanitario e
alla popolazione in generale con particolare attenzione per le
scuole e i luoghi di lavoro sulle malattie cardiovascolari, sulla
prevenzione e sul corretto accesso al sistema di emergenza
sanitaria, sulle prime manovre di soccorso da effettuare, campagna
che viene molto bene accolta da parte dei ragazzi delle scuole che
sono entusiasti di venire a conoscenza delle manovre di primo
soccorso e di pronto intervento.
Questo è lo stato dell'arte. Mi pare di capire che il nocciolo
dell'interpellanza del Consigliere Lanièce consistesse nel chiedere
all'Amministrazione come mai non finanziava l'acquisto del
defibrillatore. L'USL tramite i trasferimenti regionali finanzia
l'acquisto dei defibrillatori per le strutture fisse, per i
poliambulatori e per i dipendenti; si è fatta questa scelta per i
due motivi che ho esposto di far partire parallelamente una
proposta di acquisto dei defibrillatori da dedicare esclusivamente
a volontari perché non ci fossero confusioni di ruoli e non
sussistessero problemi anche di tipo procedurale, ma soprattutto
perché deve esserci una stretta integrazione fra volontariato e
dipendenza, ma non deve esserci sovrapposizione fra le due.
Président
La parole au Conseiller Lanièce.
Lanièce (Aut)
Prendo atto della risposta dell'Assessore e
faccio due considerazioni. L'Assessore nell'iniziare il suo
intervento ha messo in evidenza come ci sia piena disponibilità, da
parte dell'Assessorato, a portare avanti una campagna di
prevenzione in merito alle malattie cardiovascolari e questo è un
aspetto importante, perché, ripeto, sono venuto a conoscenza che in
questi giorni a livello romano è stato presentato dal Prof. Menotti
di Roma una specie di tabella dove vengono indicati i fattori a
rischio per quanto riguarda queste malattie: quindi, giustamente,
come in passato sono state fatte alcune campagne di prevenzione per
altri settori sempre riguardanti l'ambito sanitario, sarebbe
opportuno cogliere l'occasione per cercare, una volta verificate le
procedure, di effettuare questa campagna di prevenzione in Valle
d'Aosta, prendendo spunto da questo schema dove vengono indicati i
fattori a rischio per le malattie cardiovascolari.
A questo riguardo l'Assessore ha dato la sua piena
disponibilità, e pertanto lo invito a verificare quanto appena
detto in modo da organizzare al più presto sul territorio
valdostano una campagna di prevenzione ad hoc.
Il secondo aspetto dell'interpellanza era invece diretto a
sensibilizzare il Consiglio regionale e l'Assessorato sul problema
dell'acquisto di defibrillatori semiautomatici portatili da
destinare non solo alle strutture sanitarie presenti, per le quali
l'Assessore ha detto che è stato fatto l'appalto, ma anche a tutti
i volontari del soccorso.
In merito a questo volevo fare questa considerazione: è giusto
che l'Associazione "Les Amis du C?ur du Val d’Aoste"
debba cercare da sola di reperire i fondi necessari per poter
acquistare questi apparecchi che costano circa 8 milioni IVA
inclusa, però dobbiamo tener conto che è un intervento, dal punto
di vista economico, sostanzioso: 20 defibrillatori costano circa
160 milioni, quindi se è giusto verificare la possibilità di
reperire questi fondi sul territorio valdostano attraverso una
raccolta di fondi, cercando di spiegare alla gente l'importanza di
questo apparecchio salvavita, è anche opportuno però considerare,
nel caso in cui questa Associazione non riesca ad ottenere i fondi
necessari, l'eventualità di un intervento integrativo, da parte
della Regione, finalizzato a far sì che tutti i volontari del
soccorso possano disporre di questo defibrillatore.
Penso che in questo senso ci possa essere l'impegno
dell'Assessore e cioè, nel caso in cui l'Associazione non dovesse
riuscire a reperire i fondi sul territorio, di verificare
attraverso l'USL la possibilità di dare un piccolo contributo per
fare in modo che tutti i volontari del soccorso abbiano questo
importantissimo strumento salvavita. Questo fra l'altro è un
intervento che va nella direzione di una sanità a misura
d'uomo.
So che le procedure dell'appalto devono seguire determinati
criteri, però eventualmente si potrebbe superare questo problema
con un contributo integrativo, nel caso in cui questa campagna di
sensibilizzazione portata avanti dall'Associazione "Les Amis du
C?ur du Val d’Aoste" e dai volontari non riuscisse
ad ottenere i fondi necessari, e poi, sempre di concerto con
l'associazione, si potrebbe verificare di poter dare una mano anche
per quanto riguarda il coordinamento del servizio e l'eventuale
formazione di coloro che riceveranno queste apparecchiature.
Invito l'Assessore a verificare questi aspetti in modo da
prevedere un piccolo intervento economico al solo fine di
permettere che tutti i centri volontari di soccorso abbiano questo
strumento e poi ad adoperarsi per quanto riguarda il coordinamento
del servizio che spetta comunque alla Regione. Queste sono alcune
indicazioni che rivolgo all'Assessore e che spero lui voglia tener
presente nel verificare con l'USL se è possibile intraprendere
queste iniziative.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK