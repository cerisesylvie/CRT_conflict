Consiglio Regionale della Valle d'Aosta - Oggetto del Consiglio n. 2088 del 15 dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2088 del 15 dicembre 2022 - Resoconto
OGGETTO N. 2088/XVI - Interpellanza: "Azioni e risorse
utilizzate per la promozione della riapertura dell'Area Megalitica
e informazioni sui lavori per la certificazione
anti-incendio.".
Bertin (Presidente) -
Punto numero 27. Per
l'illustrazione dell'interpellanza, il consigliere Carrel a cui
passo la parola.
Carrel (PA) -
Con questa interpellanza vogliamo capire
che cosa sta succedendo all'area megalitica. Di quest'area ne
abbiamo spesso parlato con varie iniziative. Come Regione abbiamo
investito numerose risorse, è un'area che sicuramente ha un valore
culturale e archeologico molto importante, riconosciuto a livello
europeo se non mondiale. Ma è un'area che stentiamo a promuovere
come dovremmo e stenta ad avere i numeri che dovrebbe avere un'area
di questo calibro; su questo credo che possiamo convenire un po'
tutti.
Il secondo lotto doveva essere terminato e doveva essere
prevista la riapertura per l'11 di novembre del 2022. Purtroppo, a
causa di alcuni problemi - in base alle dichiarazioni
dell'Assessore - legati alla certificazione dell'antincendio,
questa riapertura non ha potuto essere effettuata l'11 di novembre
ed è stata riprogrammata per il primo di luglio 2023. Credo che sia
quindi importante capire innanzitutto, visto che questa
comunicazione del rinvio di otto o nove mesi è arrivata appena
prima dell'11 di novembre, capire quante sono state le risorse che
l'Amministrazione regionale ha investito per promuovere la
riapertura, perché immagino che per la riapertura di un sito così
importante come Regione avessimo previsto delle risorse per
promuovere questo importante evento.
Dall'altro canto dobbiamo sottolineare che nella struttura
patrimonio archeologico e restauro dei beni monumentali manca un
dirigente. Ci tengo a specificare che non voglio entrare nella
polemica e nella lettera che abbiamo ricevuto, come tutti i
consiglieri, riguardo a quelli che sono gli
skill
del
dirigente, perché quello è un tema che conosciamo bene, è un tema
che riguarda la Giunta e sicuramente il Sovrintendente; sono scelte
su cui ovviamente a livello personale e come gruppo abbiamo delle
visioni, ma non è in questo momento l'oggetto della discussione. Il
problema è che manca il dirigente e che il tutto è in capo al
Sovrintendente, il quale ovviamente svolge anche molte altre
mansioni. E questa è una dirigenza molto corposa e molto importante
anche a livello di lavori: l'area megalitica, ma sicuramente sono
tanti, e non sto a elencarli, i lavori eseguiti da questa
struttura. Credo che sia necessario e doveroso nominare un
dirigente con concorso, con nomina; queste sono altre questioni su
cui potremmo confrontarci e su cui aspettiamo una risposta
dall'Assessore.
Con questa interpellanza chiediamo se anche l'Assessore
condivide la necessità di nominare un dirigente per questa
struttura, in quali tempi intenda farlo, quali siano i certificati
che mancavano e perché questi certificati non erano stati previsti
per la riapertura dell'11 novembre. Io credo che se avevamo
calendarizzato la riapertura l'11 novembre, sapevamo, o meglio
dovevamo sapere in qualche modo, tutte quelle che erano le pratiche
da mettere in ordine entro quella data. Qualcosa deve essere
successo e con questa interpellanza vogliamo chiedere all'Assessore
di spiegarci che cosa è accaduto.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie, collega, che mi dà la
possibilità, considerate anche le informazioni frammentarie e
frammentate circa la proroga della chiusura dell'area megalitica,
di dare delle informazioni che possono essere utilizzate per
chiarire la situazione.
Faccio solo un breve riepilogo, giusto per chi ci ascolta,
riguardo al sito, perché è importante anche capirne la storia. Il
sito è stato scoperto nel 1969 e la Regione è immediatamente
intervenuta per proteggere e valorizzare le vestigia archeologiche,
consapevole della loro importanza scientifica. La scelta di
realizzare un museo sul sito stesso per conservarlo, spiegarlo e
renderlo fruibile al pubblico è stato un investimento culturale,
oltre che ovviamente economico. Per oltre vent'anni si sono
susseguite campagne annuali di scavi e studi volti alla completa
messa in luce e conoscenza dei beni preistorici sino alle strutture
romane. Nel 1988 la Regione bandiva il concorso a carattere
nazionale per la progettazione di un parco archeologico nell'area.
In seguito, ha dato corso alle varie fasi di progettazione,
all'appalto e alla realizzazione dei lavori per giungere ad aprire
al pubblico nel 2016 una prima parte del parco archeologico. L'anno
successivo, veniamo al 2017, sono state avviate le attività
progettuali per l'ampliamento del percorso espositivo e per
l'offerta di nuovi servizi. I lavori di questo secondo lotto, che
sono iniziati nel 2019, comprendono un'articolata serie di opere e
allestimenti che andranno quasi a raddoppiare la superficie
espositiva di ulteriori 5 mila metri quadrati, rendendo ancor più
unica a livello europeo e internazionale l'area megalitica di
Aosta: più di 11 mila metri quadrati totali, per un viaggio nel
tempo di oltre seimila anni.
Come lei sa, i lavori in corso hanno sovrapposizione e tangenze
con gli spazi museali già esistenti aperti nel 2016 e determinano
un quadro tecnico in materia di sicurezza molto, ma molto
complesso. La scorsa primavera si è dovuto necessariamente chiudere
l'area per mettere in sicurezza l'avanzamento della fase conclusiva
dell'intervento, che ha richiesto di mettere in comunicazione
alcuni spazi museali esistenti con quelli nuovi, nonché di
collegare i relativi impianti, allestimenti e strutture. Tali
spazi, infatti, sino a marzo, erano indipendenti e compartimentati
secondo le disposizioni della circolare numero 5555 del 18 aprile
2012 del Ministero dell'interno, dipartimento dei Vigili del fuoco,
ma nella futura organizzazione del museo si svilupperanno in
continuità.
La riapertura parziale dell'area megalitica, cioè limitata a
quella parte aperta al pubblico nel 2016, era prevista, come lei ha
accennato, nell'estate del 2022, considerando che le opere residue
però non risultassero rilevanti come potenziali cause di incendio e
ipotizzando una separazione, questa era l'idea, delle aree di
cantiere con adeguate delimitazioni e al fine di non ridurre il
livello di sicurezza, con l'adozione di una misura compensativa
consistente nel presidio continuativo delle zone. Su tali
considerazioni e proposte compensative era stato avviato un
confronto con gli organi competenti - ne abbiamo già parlato nel
corso di precedenti iniziative - anche in relazione allo scadere
della certificazione di conformità antincendio della parte già
aperta al pubblico nel 2016. Questo confronto però ha portato a
evidenziare la assoluta necessità di separazione degli spazi già
fruibili al pubblico da quelli ancora oggetto di attività di
cantiere, tramite compartimentazioni resistenti al fuoco. Tali
compartimentazioni sono opere con forte impatto costruttivo sia
economico che tecnico, che solitamente, come lei sa meglio di me,
vengono realizzate in via definitiva, sia per la loro modalità di
realizzazione sia per il loro costo. Ma nel nostro caso avrebbero
dovuto essere successivamente smantellate e rimosse poco tempo dopo
per rendere nuovamente continui gli spazi museali, con il rischio
di apportare tra l'altro, questo dicono gli esperti, danni alle
lavorazioni appena terminate e imponendo ripristini che
comporterebbero e comprometterebbero la qualità delle finiture.
Il calcolo del costo dell'intera operazione richiede una
specifica progettazione, per cui non si è ora in grado di fornire
la cifra precisa dell'intervento, ma da raffronti parametrici dei
tecnici si ritiene che il costo complessivo di progettazione,
esecuzione e rimozione finale delle opere realizzate sarebbe
intorno ai 100 mila euro. L'attivazione delle procedure per
l'affido della progettazione dei lavori, l'esecuzione dei lavori e
la successiva rimozione di quanto costruito, comporterebbe
tempistiche tali da consentire la riapertura provvisoria degli
spazi del primo lotto valutati ottimisticamente in soli due mesi
antecedenti alla conclusione dei lavori complessivi previsti per
luglio 2023.
Per tutte queste ragioni economiche, tecniche, di sicurezza e di
opportunità, si è valutato necessario e conveniente riaprire il
parco e il museo archeologico dell'area megalitica di
Saint-Martin-de-Corléans alla fine dei lavori del secondo lotto
degli allestimenti museali, concentrando quindi le forze e le
risorse sull'ultimazione dei lavori in corso, al fine di una
riapertura dell'area comprendente anche le nuove parti.
Per quanto riguarda la sua seconda domanda, la necessità di
nominare con urgenza un dirigente della struttura patrimonio
archeologico e restauro beni monumentali è senz'altro condivisa,
anche se la situazione venuta a determinarsi per l'area megalitica,
come lei sa, non è strettamente connessa alla vacanza del posto di
dirigente, in quanto trattasi di questioni meramente tecniche
legate all'appalto e al CPI. Ribadisco sin da subito che ritengo
opportuno e necessaria la nomina del dirigente della struttura,
questione da me e dal Soprintendente già evidenziata nel 2020,
appena dopo il mio insediamento, e negli anni a seguire. Purtroppo
vi sono delle questioni oggettive che ci sono state poste dalla
competente struttura che si occupa di personale.
Sulla base della legge di stabilità 2022/2024, l'articolo 5
comma 1 della legge 35 del 2021, la regola per la determinazione
del limite della sfera teorica annuale per le unità di personale
anche dirigenziale è di effettuare l'assunzione di persona a tempo
indeterminato nel limite della sfera corrispondente al personale
cessato dal servizio nel 2021 e non sostituito e cessando nel 2022.
Per poter ricoprire il posto vacante della struttura occorre
predisporre il piano del fabbisogno per il triennio 2022/2024
relativo alla dirigenza regionale, per determinare la capacità
assunzionale. Tale atto non è ancora stato redatto, in attesa dei
risultati che verranno forniti dallo SDA Bocconi, a seguito del
progetto di riorganizzazione dell'Amministrazione regionale che è
stato affidato e di cui abbiamo parlato lungamente nel corso di
questi Consigli. Al momento attuale le assegnazioni di dirigenza
sono sospese ovunque in attesa delle risultanze dello studio in
corso per la riorganizzazione dell'amministrazione, che dovrebbero
essere valutate all'inizio dell'anno prossimo. Più precise
informazioni in merito gliele daremo in seguito.
Quali siano le azioni e le risorse utilizzate dalle strutture
dell'Assessorato per promuovere la riapertura dell'11 novembre?
Come già comunicato nel corso della risposta a una precedente
interpellanza, nello scorso mese di ottobre, nel caso di una
riapertura del sito in data 11 novembre, che per inciso si
sottolinea sarebbe stata limitata la sola parte precedentemente
aperta al pubblico, i competenti uffici della Soprintendenza
avevano previsto iniziative rivolte innanzitutto alla comunità
locale, consentendo in occasione della festa di San Martino,
titolare della parrocchia del quartiere, che cade proprio in tale
data, la possibilità di visitare l'area megalitica al costo
simbolico di un euro. In programma inoltre vi era la presentazione
del filmato realizzato per la prima esecuzione assoluta del brano
musicale per Saint-Martin-de-Corléans", creato appositamente per
l'area megalitica dal maestro Sollima l'anno scorso, filmato che
sarebbe stato trasmesso e poi veicolato sul canale
YouTube
;
vi era infine in programma di organizzare l'incontro con i
responsabili del Museo di Laconi, per la sigla del protocollo di
intesa di cui vi ho già parlato nel corso delle scorse sedute.
La programmazione di tale azione ovviamente, in seguito alla
rinviata riapertura, non ha comportato l'utilizzo di risorse
finanziarie.
Presidente -
Replica il consigliere Carrel.
Carrel (PA) -
Grazie, Assessore, per la risposta. Non
ripercorro tutte le tappe che ha ripercorso lei sulla creazione e
l'importanza dell'area megalitica, perché questa interpellanza di
fatto voleva capire qual era il problema e il perché non l'avevamo
previsto. Capisco bene quello che mi ha detto e tutti i costi che
giustificano il fatto di rimandare l'apertura al primo di luglio
2023, ma lei capisce bene che è un altro inverno senza area
megalitica e senza la possibilità di promuovere un bene culturale
molto importante per la nostra regione, che però non è mai stato
promosso e non ottiene i risultati che dovrebbe ottenere. O meglio,
le promozioni le stavamo e le abbiamo sempre fatte, ma con dei
risultati che oggettivamente non sono da ritenersi sufficienti per
gli investimenti che abbiamo fatto e per l'importanza culturale
archeologica che rappresentata quest'area.
Lei nella sua risposta, ho notato, ha chiamato l'area una volta
"area megalitica di Aosta" e un'altra volta "area megalitica di
Saint-Martin-de-Corléans". So che su questo vi sono visioni diverse
dal punto di vista anche promozionale, perché dire "area megalitica
di Saint-Martin-de-Corléans" sicuramente dal punto di vista storico
ha un'attinenza migliore, quindi è sicuramente più preciso, ma dire
"area megalitica di Aosta" forse è più immediato. Ma questo è uno
degli spunti su cui si potrebbe riflettere per quanto riguarda la
promozione. Anche perché, dobbiamo dircelo chiaramente, se
analizziamo - il presidente Bertin lo sa bene, perché sicuramente
ha visto tutte le presenze all'area megalitica - credo che sia
importante sottolineare che l'area megalitica ha avuto dei
buonissimi risultati quando abbiamo fatto la mostra dei dinosauri,
che è stata una grande operazione di
marketing
molto
importante, ma oltre a quello e dopo di quello i numeri sono
tornati a essere veramente troppo bassi.
Capire quando finiranno i lavori e come promuovere le riaperture
credo che sia fondamentale. Ecco perché è fondamentale anche avere
una dirigenza. Capisco in parte e condivido quanto ha detto in
merito alle dirigenze, sappiamo benissimo però che non possiamo
aspettare solamente lo studio della SDA Bocconi per sbloccare
determinate situazioni. È lei l'Assessore e tocca a lei trovare
delle soluzioni, perché in questo momento non possiamo, e lo
abbiamo detto a più riprese, bloccare l'intera macchina
amministrativa. Non sto dicendo che se ci fosse stato il dirigente
avremmo avuto l'area megalitica aperta l'11 di novembre, o almeno
la parte del lotto 1 aperto per quella data. Sto dicendo che è
necessario avere un dirigente per avere un quadro completo e chiaro
della situazione, per permettere la promozione nel miglior modo
possibile di quest'area almeno da luglio 2023. Lo ripeto, conosco
anche personalmente il Sovrintendente e assolutamente ho piena
fiducia e conosco anche il suo modo di lavorare con dedizione anche
per l'area megalitica, ma tutto non si può fare ed è giusto che vi
siano delle persone responsabili che seguano anche queste
operazioni di restauro, di manutenzione e, perché no, anche di
promozione di un'importante area per la nostra regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK