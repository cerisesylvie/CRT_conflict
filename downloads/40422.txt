Consiglio Regionale della Valle d'Aosta - Oggetto del Consiglio n. 3227 del 7 febbraio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3227 del 7 febbraio 2018 - Resoconto
OGGETTO N. 3227/XIV - Ritiro di mozione: "Impegno per audire
in IV Commissione il Presidente della Regione, i vertici della
società RAV e i Sindaci della Valdigne e Grand Paradis per la
soluzione delle problematiche dell'autostrada
Aosta-Courmayeur".
Farcoz (Président) -
Point n° 38 à l'ordre du jour. Pour
l'illustration la parole au collègue Marquis.
Marquis (AC-SA-PNV) -
Con questa iniziativa abbiamo
riportato in Aula il tema dell'autostrada Aosta-Monte Bianco, a
seguito dell'aumento insostenibile delle tariffe che c'è stato il
primo di gennaio. Sicuramente da allora qualcosa è stato fatto, si
è riusciti a ottenere una riduzione per i pendolari residenti,
incrementata rispetto a quella precedentemente in atto del 16
percento (50 più 16), che ha di fatto inertizzato l'aumento che c'è
stato per 780 persone che percorrono la tratta. Tuttavia il
problema non è ancora risolto, sia perché l'iniziativa al momento
vale sino al mese di giugno, ma anche perché ci sono tante persone,
al di là di coloro che sono pendolari a tratta definita, che
percorrono l'autostrada e che si trovano in una situazione di
disagio.
Abbiamo sentito parlare di incontri che ci sono stati per
cercare di risolvere la questione, in cui è stato posta
all'attenzione anche l'idea di realizzare un casello a Morgex,
perché uno dei problemi non è solo quello dell'aumento tariffario,
ma anche quello per cui la tratta in interesse è un sistema aperto.
Parlare di sistema aperto significa che, per chi arriva dalla bassa
Valle o dal Piemonte e procede in direzione Courmayeur, quando
arriva alla barriera di Aosta est paga il pedaggio per intero, sia
che si esca a Saint-Pierre, Morgex, Courmayeur sud o Entrèves; si
paga di fatto la tratta Aosta-Entrèves. Per quanto, invece,
riguarda la situazione a scendere, se si entra a Entrèves, a
Courmayeur, a Morgex o a Saint-Pierre e si prende il biglietto alla
stazione di Aosta est, poi si paga la tratta intera alla stazione
di uscita. Questo per chi non è dotato dello strumento del
Telepass
. È chiaro che chi possiede il Telepass, può
beneficiare del pagamento della tratta effettivamente percorsa.
Il sistema nasce come aperto e non come un sistema chiuso, dal
momento di realizzazione dell'autostrada. C'era un progetto
originario presentato nel 1987, un progetto esecutivo che allora
prevedeva la realizzazione di una barriera a Morgex, che sarebbe
stata risolutiva, perché avrebbe consentito a tutti di poter pagare
il biglietto in funzione dell'effettiva tratta di percorrenza.
Un'iniziativa che prevedeva anche nello svincolo di Morgex la
possibilità dell'uscita a scendere per chi provenisse da
Courmayeur. Quell'idea di svincolo non fu realizzata, perché il
Comune di Morgex all'epoca si oppose alla realizzazione della
barriera, questo in funzione degli scarsi spazi a disposizione e
per il forte impatto che avrebbe avuto questo tipo di
infrastrutturazione sul territorio locale. La Regione sposò la
causa del Comune di Morgex e la società si trovò costretta a
rivedere il progetto, prevedendo la barriera di Aosta est che oggi
è un po' l'origine di tutti i mali.
Occorre capire se questa idea presentata, questa disponibilità
mi pare di aver capito, pervenuta da parte dei Sindaci di
realizzare un casello, sia un'idea attuabile e realizzabile. Noi
non crediamo che sia un'idea che possa essere risolutiva, perché
per trasformare un sistema aperto in un sistema chiuso non è
sufficiente mettere un casello a Morgex, ma bisogna che tutte le
uscite e tutte le entrate siano presidiate per il pagamento.
Pertanto credo che, se all'epoca non si è riusciti a realizzare un
sistema chiuso, anche oggi possano sussistere le medesime
difficoltà. Però credo che sia importante approfondire questo
argomento, sentire anche la società RAV, perché, se fosse
possibile, potrebbe essere una soluzione.
Voglio anche ricordare che, qualora questo fosse possibile,
prevedrebbe comunque dagli investimenti, ma gli investimenti
andrebbero in tariffa e pertanto ci si ritroverebbe nella
situazione paradossale di dover nuovamente incrementare i costi di
percorrenza.
Alla luce del fatto che c'è stato un incremento tariffario del
52 percento e che dal 2009 si è consolidato un aumento di circa
l'80 percento del costo del pedaggio, considerato anche che da qui
al termine della concessione l'aumento previsto è del 430 percento
complessivo - al momento se ne è concretizzato l'80 percento - alla
luce anche del fatto che c'è in discussione l'approvazione della
nuova convenzione per il periodo 2014/2019 che dovrebbe
disciplinare e aggiornare il piano finanziario, riteniamo che, in
parallelo al fatto che abbiamo avuto anche notizia che c'è stato un
interesse da parte della presidenza presso i ministeri competenti
per cercare di addivenire alla soluzione della questione,
l'obiettivo di questa iniziativa sia di mettere a fattor comune la
gestione di questa problematica. Attraverso un percorso di
audizione in Commissione avremmo piacere di ascoltare la posizione
del Governo, in modo più approfondito di quanto si possa fare nella
discussione in Aula. Vorremo ascoltare la posizione non solo del
Governo, ma anche della società RAV riguardo alle soluzioni
tecniche che si potessero prospettare. Vorremmo ascoltare i Sindaci
interessati che sono stati coinvolti in questa iniziativa, anche
perché credo sia sotto gli occhi di tutti che ci sono delle
comunità fortemente penalizzate. In questo caso credo che più che
la Valdigne la penalizzazione più grande ce l'abbia la comunità
dell'Unité Grand Paradis, quella che beneficia dell'uscita su
Saint-Pierre, pagando un biglietto intero per la prima tratta Aosta
- Saint-Pierre, così come se dovesse percorrere la parte sino a
Courmayeur.
Nella mozione suggeriamo ancora la possibile soluzione
temporanea, perlomeno per tutti gli utenti valdostani, che è di
chiedere alla società, a fronte di questa situazione difficile e
insostenibile, di promuovere una diffusione dell'utilizzo del
Telepass a favore di tutti i valdostani con canone gratuito. Questo
consentirebbe perlomeno di mettere tutti i valdostani, non solo
quei 780 che beneficiano dello sconto pendolari, di poter pagare
effettivamente la tratta percorsa. Questo è, in un clima
costruttivo, l'obiettivo che ci prefiggiamo con la presentazione di
questa mozione.
Président -
La parole à la vice-présidente Morelli.
Morelli (ALPE) -
Naturalmente sosteniamo questa
iniziativa illustrata dal collega Marquis. Questo è un tema che
abbiamo riportato all'attenzione del Consiglio diverse volte nel
tempo ed è un tema che scalda gli animi dei valdostani e
giustamente,
et pour cause
, perché le tariffe
dell'autostrada valdostana sono eccessivamente care,
scandalosamente care, ma sono anche ingiuste e al limite della
liceità, in particolare per quanto riguarda la tratta dell'alta
Valle.
Non voglio qui riprendere questioni, che abbiamo già sollevato e
su cui abbiamo già dibattuto anche soltanto nello scorso Consiglio
regionale, ma semplicemente per ribadire l'appoggio del gruppo ALPE
a questa iniziativa che cerca di fare sinergia e di mettere assieme
tutti i soggetti, per fare in modo che l'azione sia corale, sia
potente, sia compatta per trovare delle soluzioni che la
popolazione valdostana reclama, a questo punto. Sicuramente il
fatto di promuovere la gratuità del canone
Telepass
è una
soluzione tampone e che non interviene là dove l'autostrada invece
è utilizzata dai turisti, però è una soluzione tampone.
In sintesi, ci auguriamo che vi sia da parte del Governo
regionale e della maggioranza la volontà di audire in Commissione
tutti i soggetti interessati, perché riteniamo che il fatto che i
Sindaci abbiano preso posizione in modo così chiaro, è
assolutamente rappresentativo della gravità di questo problema.
Quindi ribadiamo il nostro sostegno a questa mozione.
Presidente -
Non ci sono altri interventi, dichiaro
chiusa la discussione generale.
Per la replica, la parola al Presidente della Regione.
Viérin (UVP) -
Concordo con la collega Morelli che
abbiamo dibattuto in questi ultimi Consigli tante volte su questo
tema e che sia giusto forse non ribadire tutto ciò che è stato
detto, anche perché ci pare superfluo sottolineare che c'è un
fronte comune su questo tema, quindi non c'è una visione diversa su
una lotta che dobbiamo fare sulle tariffe autostradali e sulle
modifiche del sistema.
Vorrei solo ricordare tre incongruenze e degenerazioni di questo
sistema. La prima è quella di avere effettivamente un sistema
aperto, che non dà la possibilità di conteggiare realmente, pur con
delle tariffe altissime, ciò che l'utente utilizza in termini di
passaggio. Il sistema aperto rende impossibile scorporare il
percorso che si utilizza effettivamente e prevede il pagamento
dell'intera tratta per Courmayeur: se si entra o si esce in salita
o in discesa, non c'è la possibilità nella scontistica di
scorporare il tratto della tangenziale e, in più, non c'è la
possibilità di scegliere, al di là della tratta scelta, di avere
una scontistica indipendente da ciò che è la tratta scelta. Noi
vorremmo una scontistica che si applichi all'ics percento,
cinquanta sotto e sessantasette sopra, ma sul reale utilizzo.
Sulla questione citata nelle premesse, collega Marquis, dove si
dice che noi abbiamo annunciato di fare il casello, non è proprio
così. Durante il dibattito dello scorso Consiglio noi abbiamo
semplicemente detto che, da parte dell'Unité Valdigne, rispetto al
passato, c'era stato tra le varie proposte anche quella di
rivalutare la questione del casello, non della barriera. Loro hanno
voluto sottolineare la differenza fra queste cose ed è per quello
che, quando si parla di barriera, è un po' diverso. Loro erano
contrari all'epoca alla barriera, mentre oggi si dicono disponibili
a valutare sul casello. Chiaramente noi non abbiamo detto sì o no,
ma che avremmo portato la discussione in sede politica e
all'interno della società RAV, tant'è che io ho indirizzato già una
lettera nelle scorse settimane, a seguito dell'incontro che insieme
all'assessore Marguerettaz abbiamo avuto con tutti i Sindaci.
Avremo un altro incontro nei prossimi giorni sempre su questo
argomento, per chiedere anche a loro sulle cose che sono state oggi
enunciate e ricordate - la questione del sistema aperto, del
casello, della bigliettazione, di come magari togliere
l'automatizzazione - delle soluzioni che possano tecnicamente
risolvere la questione. Quindi non è che ci siamo detti per l'una o
per l'altra.
Siamo disponibili ad andare in Commissione e credo che non sia
necessaria una mozione per farlo. L'impegno di andare in audizione
ce lo assumiamo, compatibilmente con il calendario delle
Commissioni. Quindi chiediamo, se possibile, di ritirare la
mozione, a fronte di un impegno che ci prendiamo tranquillamente,
anche per gli aggiornamenti di cui il collega Marquis parlava.
È chiaro che a livello nazionale è un periodo di cambio, quindi
ci interfacceremo più con i tecnici che con gli amministratori.
Abbiamo avuto dei contatti in questo periodo, anche per sollecitare
la questione dell'autorizzazione alla scontistica, con il direttore
Cinelli, e abbiamo richiesto di affrontare questo argomento nel suo
insieme. Siamo a disposizione per rinsaldare il fatto di fare
fronte comune su questo tema e pertanto, come voi richiedete, ad
andare in Commissione a relazionare anche con i rappresentanti
nella società RAV. Tenete in conto che i rappresentanti sono in
scadenza e che quindi è un periodo in cui per loro ci sarà
l'approvazione del bilancio e le cose che si sanno. Però c'è la
disponibilità di rilanciare un'azione magari maggiormente incisiva
- se ritenete utile in termini di indirizzo anche audendo i
rappresentanti - e sollecitare nuovamente un ragionamento d'insieme
sulla questione delle tariffe autostradali, perché anche
all'interno della società RAV le nostre battaglie si fanno
sicuramente più forti se c'è un intero Consiglio regionale - come
in questo caso - rispetto alle posizioni dei sì. Quindi chiediamo
il ritiro della mozione, a fronte di un impegno di andare in
Commissione ad affrontare queste tematiche.
Président -
La parole au collègue Marquis.
Marquis (AC-SA-PNV) -
Abbiamo ascoltato le sue parole,
improntate alla collaborazione e a condividere un percorso, che
riteniamo debba essere gestito con urgenza anche per il riverbero
che un tema come questo, come è stato sottolineato anche dalla
collega Morelli, ha sul territorio, perché tocca tutte le
sensibilità della comunità valdostana. Pertanto, anche se si è
trattato di ipotesi e di ragionamenti che sono stati messi a fattor
comune attraverso la stampa, sono comunque delle possibilità che
generano delle aspettative nel territorio e quindi riteniamo che
sia corretto attivare un percorso in Commissione e di questo siamo
grati per la vostra condivisione.
Però la mozione aveva anche un punto n. 2, di cui crediamo
importante sottolineare l'urgenza e ribadire l'importanza: al fine
di mitigare questi effetti di difficoltà, chiedere immediatamente
alla società RAV, nelle more della definizione di un'adeguata
politica tariffaria, di istituire una campagna promozionale di
gratuità del canone del
Telepass
, che di fatto risolverebbe
il problema del pagamento dell'esatta percorrenza della tratta
effettuata. Riteniamo che questo, al di là di tutti i ragionamenti
che si possono fare di prospettiva, sia una misura che può in parte
affrontare la problematica in modo strutturale sin dall'inizio,
perlomeno facendo pagare il tratto di percorrenza. Io credo che la
società debba anche riconoscere qual è la situazione di oggettiva
difficoltà e su questo tema debba essere sollecitata dal Consiglio
regionale. Quindi vi chiederemmo di togliere il punto n. 1 della
mozione e approvarla con il punto n. 2.
Presidente -
Collega Marquis, abbiamo già chiuso la
discussione generale. La parola al Presidente della Regione.
Viérin (UVP) -
Collega Marquis, noi ci prendiamo anche
l'impegno a fare questa cosa. Se voi ritenete che questo impegno
non necessiti del passaggio in Commissione, perché così avete
deciso, noi invece pensiamo che vada fatto il passaggio in
Commissione e che in quella sede si decida tutti assieme di mandare
avanti. Le diciamo già che siamo d'accordo su questa cosa, ma
preferiremmo, visto che sollecitate la condivisione su altri temi,
che ci sia una condivisione, per rispetto di tutti i membri della
Commissione, anche su questo tema. Quindi noi accettiamo di andare
in Commissione, vi diciamo già che ci pare uno spunto interessante
da mandare avanti, ma aspetteremmo l'audizione e la condivisione
con la Commissione consiliare competente per in qualche modo
mandare avanti la questione. Non ci sentiamo di andare a modificare
questa mozione, perché, collega Marquis, non condividiamo parte
delle premesse, come è stato detto. Quindi, anche per rispetto di
una posizione unanime che c'è, ma che ci vedrebbe anche dover
modificare le premesse, riteniamo che, se ci prendiamo l'impegno di
andare in Commissione e in quella sede di discutere, al di là di
tutte le altre questioni, anche quella che voi proponete,
prendendola come uno spunto interessante da mandare avanti, vi
diamo già questa disponibilità.
Sul resto non abbiamo detto che volevamo fare il casello, ma non
abbiamo neanche detto che non lo facevamo. Abbiamo semplicemente
detto che è una delle ipotesi, ma se si può risolvere senza la
questione del casello, chiaramente può essere una soluzione da
portare avanti. La questione è che, visto che i Sindaci ci hanno
manifestato questa disponibilità, l'avevamo portata in discussione
tra le varie cose che ci sono state dette, perché è uno degli
elementi da portare avanti in termini di confronto. In questo
senso, ci impegniamo ad andare in Commissione e a discutere
qualsiasi tipo di possibilità migliorativa rispetto a questa
situazione, che è effettivamente diventata in qualche modo
insopportabile.
Président -
La parole au collègue Marquis.
Marquis (AC-SA-PNV) -
Sul primo punto della mozione siamo
d'accordo di andare in Commissione. Sul secondo punto le domanderei
un suo impegno di scrivere una lettera immediatamente alla società
RAV, per chiedere l'istituzione di questo servizio, di questa
agevolazione. A fronte di ciò noi saremmo disponibili a ritirare la
mozione, perché penso che con una semplice lettera, in questo caso,
si possa ottenere il risultato.
Président -
La parole au Président de la Région.
Viérin (UVP) -
Collega Marquis, andava proprio in questo
senso la nostra disponibilità.
Président -
La motion est donc retirée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK