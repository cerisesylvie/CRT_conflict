Consiglio Regionale della Valle d'Aosta - Oggetto del Consiglio n. 3073 del 5 marzo 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula
Oggetto del Consiglio n. 3073 del 5 marzo 2003 - Resoconto
OGGETTO N. 3073/XI Proroga del mandato alla Commissione
consiliare di inchiesta, costituita ai sensi dell'articolo 21 del
Regolamento interno.
Deliberazione Il Consiglio
Premesso che, con provvedimento n. 2900/XI in data 5 dicembre
2002, il Consiglio regionale istituiva una Commissione di
inchiesta, ai sensi dell'articolo 21 del Regolamento interno del
Consiglio regionale con l'incarico di:
a) analizzare caratteristiche, ambiti di applicazione,
assunzioni di responsabilità negli incarichi dirigenziali;
b) verificare il procedimento amministrativo degli atti e
l'efficacia dei meccanismi di controllo all'interno
dell'Amministrazione regionale;
c) evidenziare eventuali incongruenze o limiti della L.R.
45/1995;
Considerato che il suddetto provvedimento dispone che la
Commissione svolga il proprio mandato entro 90 giorni dalla data
della sua istituzione;
Atteso che la Commissione sta completando il proprio compito,
che prevedeva la redazione di una approfondita relazione al
Consiglio;
Rilevato che la Commissione di Indagine, costituita dalla Giunta
regionale con deliberazioni n. 4294/02 e n. 260/03, ha completato
la propria relazione in esecuzione dell'incarico affidatole e che
tale relazione è stata inviata alla Commissione di inchiesta, che
deve prenderne conoscenza;
Ritenuto opportuno consentire alla Commissione consiliare di
inchiesta una proroga del termine per ulteriori
approfondimenti;
Sentita la Conferenza dei Capigruppo consiliari, riunitasi in
data odierna;
Delibera
di prorogare di dieci giorni, a decorrere dalla data della
presente, il mandato conferito alla Commissione di inchiesta con
provvedimento n. 2900/XI del 5 dicembre 2002.
Président
La parole au Conseiller Curtaz.
Curtaz (PVA-cU)
Questo pomeriggio nella riunione della
Conferenza dei Capigruppo si è discusso a lungo di questo problema.
Tutti i Capigruppo e i componenti della commissione concordano
sull'esigenza che ci sia una proroga per la semplice ragione che la
Commissione di inchiesta - qui parlo come commissario -, pur avendo
esaurito gran parte del suo lavoro, che è in dirittura di arrivo,
necessita ancora di un lasso di tempo, per ultimare i lavori e
presentare una relazione che, nelle intenzioni dei commissari, sia
la più possibile condivisa. Oggi ho sostenuto - e sulle posizioni
del sottoscritto c'era anche un altro capogruppo - che sarebbe
stato utile ed auspicabile una proroga di quindici giorni, che ci
avrebbe concesso di lavorare in maniera più serena. Ci viene
proposta una proroga di dieci giorni, ci siamo posti il problema di
quale atteggiamento assumere di fronte a questa proposta e, dopo
un'attenta riflessione, annuncio che il nostro gruppo voterà a
favore di questa proroga per senso di responsabilità e per
delicatezza della materia che stiamo trattando. Non vogliamo che ci
siano degli atteggiamenti strumentali. Non c'è da parte nostra
nessun atteggiamento strumentale, anche se abbiamo sostenuto con
convinzione una nostra opinione circa la necessità di un lasso di
tempo di poco più ampio, rispetto a quello che invece viene
considerato sufficiente dai commissari di maggioranza.
Intendiamo quindi votare questa proroga limitata a dieci giorni
per senso di responsabilità. Voglio dire però - e mi rivolgo
soprattutto al Presidente del Consiglio - che il mio gruppo ed io
ci aspettiamo di vedere analogo senso di responsabilità e rispetto
delle istituzioni, dei commissari e dei consiglieri nel momento in
cui si stabilirà la data della riunione consiliare per la
discussione della relazione che verrà approvata. Non chiediamo
niente, diamo un assenso non condizionato a questa proposta: ci
aspettiamo uguale senso di responsabilità, perché dovrà essere
concesso a tutti i consiglieri di poter esaminare tranquillamente
la relazione, di poter fare le proprie riflessioni e di arrivare in
Consiglio in modo preparato e sereno ad affrontare un tema così
delicato. Concludo questo mio breve intervento, dicendo che votiamo
questa proposta di deliberazione; in questi tre mesi la commissione
ha lavorato alacremente; non è riuscita a concludere i suoi lavori
nei termini previsti, ma proprio perché la mole di lavoro è stata
grande. Va dato atto in questa sede che sia da parte del Presidente
Fiou, sia da parte dei Commissari di maggioranza si è instaurato un
clima collaborativo, che mi auguro - e lavorerò in questo senso -
possa portare a una relazione il più possibile condivisa.
Président
La parole au Conseiller Tibaldi.
Tibaldi (FI)
L'obiettivo della Commissione di inchiesta è
in corso di "sviluppo" in questi mesi e sta volgendo al termine,
sulla base anche delle informazioni che sono state riferite al
nostro gruppo consiliare dal nostro Commissario, Dario Frassy; il
lavoro ha proceduto in maniera intensa e direi anche approfondita.
Sin dal momento in cui è stata istituita, avevamo sollevato alcune
perplessità sui tempi stretti, che venivano assegnati alla
commissione per effettuare il lavoro; quello che avevamo detto
allora oggi si verifica, cioè è necessaria una proroga. È una
proroga che viene riconosciuta da tutte le parti politiche che
compongono la commissione e che è stata ribadita da tutti i
Capigruppo, che hanno preso parte alla convocazione
pre-consiliare.
La Commissione di inchiesta è una commissione che sta lavorando
a ritmi incalzanti: due sedute a settimana, addirittura è stata
convocata anche alla vigilia di Natale. Le situazioni che deve
analizzare, d'altronde, sono molto delicate, hanno messo in luce
modalità amministrative, che sono tutt'altro che consone a quelle
che sono le norme giuridiche e le regole etiche di chi si accinge
ad amministrare o a dirigere la cosa pubblica.
La proroga quindi è necessaria; una proroga che è stata
quantificata secondo regole di maggioranza/opposizione. È stata
quantificata in dieci giorni e mi è parso di rilevare, come è già
stato anticipato da chi mi ha preceduto, una certa rigidità da
parte del Consigliere Cottino su delle scelte di metodologia, che
potevano essere superate con un po' di buon senso. Dieci giorni, a
nostro avviso, sono pochi per una completa analisi critica, chiara
ed approfondita della materia, erano necessari ben più di dieci
giorni. Non vogliamo tuttavia correre dietro a strumentalizzazioni
semplici o comode, come potrebbero essere imputate in questa fase,
e abbiamo accolto, pur con delle richieste, che però non sono state
ascoltate, questa proroga, anche se, per venire incontro ad altre
esigenze - non solo quelle di completamento dei lavori da parte
della commissione -, ma anche l'esigenza di conoscenza e coscienza
da parte di altri consiglieri, avevamo chiesto la fissazione di una
riunione straordinaria del Consiglio, in una data che accogliesse
le istanze dei consiglieri che, come il sottoscritto, vorrebbero
prendere parte, con del tempo a disposizione, delle conoscenze che
avete approfondito in questi tre mesi.
Alla nostra richiesta, purtroppo, non è corrisposto alcun
accoglimento, lo stesso Presidente del Consiglio ci è parso più
stretto nella morsa di logiche partitiche di maggioranza/minoranza,
che non sia stato capace di dimostrare una certa impostazione
"super partes" nel definire una data, che era quella di lunedì 24 -
tale era la nostra richiesta -, invece di martedì 18, come è stato
auspicato dalle forze di maggioranza, per dibattere in questa sede
le risultanze dei lavori di commissione.
Deprechiamo questa fretta, che, a nostro avviso, è
ingiustificata ed incompatibile con dei lavori, che finora sono
proceduti con molta serenità e collaborazione reciproca. Ritengo,
sempre sulla base delle informazioni acquisite, non facendo parte
della Commissione di inchiesta, che la collaborazione fornita dalle
forze di minoranza sia stata lodevole in questo senso, perché
finora la commissione ha lavorato all'unisono ed è auspicabile che
anche all'unisono giunga alle conclusioni.
Lo stesso Capogruppo Cottino non ha dato alcuna giustificazione
sulla necessità di dover per forza avere dieci giorni disponibili,
né è stata data risposta alla nostra richiesta sulla convocazione
straordinaria per il 24. Aleggia un certo sospetto: come mai c'è
questa fretta di chiudere?
Non vogliamo prorogare "sine die" i lavori naturali della
commissione, avevamo chiesto cinque giorni in più, ma è inutile ora
stare a disquisire su cinque giorni in più o in meno, quindi
cerchiamo di essere noi più flessibili e venirvi incontro e lo
dimostriamo votando questa delibera: la votiamo convinti del fatto
che la proroga sia necessaria; la votiamo meno convinti del fatto
che questi dieci giorni siano sufficienti, ma sono completamente
insufficienti i giorni che restano a disposizione per noi, comuni
consiglieri, facenti parte di questa Assemblea, che abbiamo il
diritto-dovere di approfondire le conoscenze che voi avete già
acquisito, per addivenire ad un dibattito il più profondo possibile
in questa sede. Oltre a dichiarare il nostro voto favorevole a
questa delibera, pertanto, rinnoviamo questa istanza al Presidente
del Consiglio di tenere in considerazione anche l'esigenza degli
altri consiglieri e non solo dei Commissari di inchiesta e quindi
di fissare la data del Consiglio straordinario per lunedì 24 marzo
prossimo.
Président
La parole au Conseiller Cottino.
Cottino (UV)
Do volentieri atto del loro comportamento
corretto e finora anche attento a ricercare quelle possibilità di
una relazione, che definirei condivisa e non sicuramente unitaria,
e la differenza mi pare sostanziale: se riusciremo a fare una
relazione condivisa sarà già un grande risultato e potremo fare un
dibattito sereno (con le possibili precisazioni) in Consiglio, se
ricerchiamo una relazione concordata con tutti, cioè unitaria,
questa avrebbe un altro significato. Ripeto: do volentieri atto del
comportamento corretto e anche dell'assiduità di partecipazione di
tutti i commissari, anche quelli di minoranza, però attenzione,
bisogna essere più precisi nelle cose: primo, non è assolutamente
vero che non ho spiegato le motivazioni, le ho
spiegate…
(
interruzione del Consigliere Tibaldi, fuori
microfono
)
… questa è la dimostrazione, le ho
spiegate in diecimila modi diversi, ma evidentemente non sono
riuscito a farmi capire e ne prendo atto. Non ritengo necessario
ribadirlo un'altra volta. Il collega Tibaldi ha detto: "Anche qui,
purtroppo sono state applicate le regole della maggioranza", non
credo poter affermare che la prossima volta applicheremo le regole
della minoranza; questo - mi permetta, collega - non mi parrebbe
molto saggio e di buon senso, tanto per usare le sue parole.
Voglio entrare nel merito della proroga: la proroga ha una sola
finalità, quella di ricercare i motivi per arrivare ad una
relazione condivisa, altrimenti, se si volesse fare l'approvazione
a colpi di maggioranza, avremmo già potuto farlo, perché la
relazione era pronta prima della scadenza odierna, ma, poiché do
atto che c'è stata molta correttezza, e che la stessa è stata
riconosciuta anche a noi ritengo che dieci giorni sono più che
sufficienti, visto che, tra l'altro, abbiamo già concordato le
prossime riunioni della commissione. Questo è stato riconosciuto
nella riunione dei Capigruppo di oggi, l'unica cosa che ci
differenziava è la data di convocazione del prossimo Consiglio.
Ritengo che, nella peggiore delle ipotesi, i consiglieri avranno
la relazione almeno cinque giorni prima della riunione del
Consiglio. Ora, se per un punto all'ordine del giorno cinque giorni
non sono sufficienti, mi dispiace, ma non posso essere d'accordo!
Non è comunque compito del sottoscritto, come del resto degli altri
consiglieri, definire la data di convocazione del Consiglio. Non
vorrei però essere incolpato di aver operato per non concedere una
proroga e soprattutto per non dare la possibilità ai consiglieri di
avere per tempo la documentazione che permetta loro di fare il
dibattito in aula, con la preparazione necessaria. Se questo è il
tentativo, lo respingo in modo netto e deciso perché così non è!
Credo che ci sia il tempo per fare la relazione e per arrivare ad
un accordo in modo da avere il tempo di approfondirla per poterla
dibattere in quest'aula.
Président
Je soumets au vote le point n° 25.1:
Conseillers présents et votants: 26
Pour: 26
Le Conseil approuve à l'unanimité.
Avec ce point on termine nos travaux.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK