Consiglio Regionale della Valle d'Aosta - Oggetto del Consiglio n. 728 del 23 settembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 728 del 23 settembre 2009 - Resoconto
OGGETTO N. 728/XIII - Interpellanza: "Interventi per
un'efficiente erogazione dell'indennità compensativa alle aziende
agricole".
Interpellanza
Atteso che, come previsto dai PSR che negli anni si sono
succeduti, è sempre rimasta un punto cardine della politica
agricola valdostana l'esigenza di tutelare in modo particolare le
aree agricole svantaggiate;
Sottolineato inoltre che uno degli strumenti più
significativi per attuare tale finalità generale è stato, ed è
tuttora, l'Indennità Compensativa per le zone montane e
svantaggiate, che consiste in un regime di aiuti aziendali volti a
"compensare gli svantaggi naturali permanenti" e "destinati ad
incentivare le attività agricole e a migliorare il reddito degli
agricoltori" nelle zone definite svantaggiate ai sensi della
normativa in vigore, col fine specifico di assicurare in tali zone
"il proseguimento dell'attività agricola e, di conseguenza, il
mantenimento di un livello minimo di popolazione o la conservazione
dell'ambiente naturale";
Constatato che l'attuale erogazione di tale indennità
presenta gravi, perduranti e non più giustificabili
ritardi;
Considerato il meccanismo delle anticipazioni messo in atto a
decorrere dal 2007 - a fronte di un non efficiente funzionamento
dell'AREA e dei suoi rapporti con l'AGEA - abbia solo parzialmente
risposto al principio fondamentale del provvedimento;
Appurato come in molti casi le anticipazioni risultino
insufficienti, poco efficaci, e non svolgano appieno il compito
primario di compensazione dello svantaggio previsto dall'Indennità
Compensativa meglio nota come "Verde agricolo";
il sottoscritto Consigliere regionale
Interpella
l'Assessore competente e La Giunta regionale per conoscere se
intendano:
1) intervenire al più presto per ripristinare la piena
efficienza nell'erogazione dell'Indennità Compensativa o "Verde
agricolo";
2) adottare urgenti misure che risarciscano gli agricoltori
per il mancato introito loro dovuto;
3) valutare nuove e più efficaci provvedimenti che
intervengano a salvaguardare un settore in grave crisi, anche di
natura straordinaria come si è fatto per gli altri settori cardine
dell'economia valdostana.
F.to: Donzel
Presidente
- La parola al Consigliere Donzel.
Donzel (PD)
- Cari colleghi, ovviamente non ho la sfera
di cristallo, quindi, quando scrivo un'interpellanza, non so se poi
vengono prese delle decisioni anche amministrative piuttosto
delicate che portano alla sostituzione di dirigenti, quindi non era
certo il nostro obiettivo quello di vedere sostituito un dirigente,
anche se alle volte ci attribuiscono un modo di fare giacobino, non
era certo quello di veder ruzzolare, anche se per fortuna
metaforicamente, una testa. L'intenzione di questa interpellanza
era sollevare un problema che è vivo e sentito nel settore
agricolo, in particolare quello zootecnico.
Mi preme ricordare per correttezza che quando nella primavera
del 2007 si approvò il disegno di legge che istituiva l'AREA della
Valle d'Aosta, questa cosa fu votata all'unanimità dal Consiglio
regionale, quindi, come dire?, un po' di memoria storica: noi non
abbiamo mai rinnegato quello che le forze politiche che hanno
contribuito a costruire il PD hanno approvato in passato, non
abbiamo mai rinnegato questo collegamento con il passato; quindi
sicuramente anche noi abbiamo dato un impulso a che si avviasse un
processo che era quello che consentiva di organizzare sul
territorio un organismo pagatore per le erogazioni agricole.
D'altronde c'erano dei precedenti: l'Emilia Romagna ne ha uno che
si chiama AGREA, se non vado errato, che è perfettamente
funzionante. È chiaro allora che la questione è molto delicata in
un momento in cui in particolare il settore zootecnico è colpito da
una crisi che non è soltanto la crisi economica che abbiamo
conosciuto in questo ultimo anno: si tratta di difficoltà che
vengono da più lontano. Sicuramente non aiuta una politica come
quella della liberalizzazione selvaggia, auspicata dalle grandi
aziende padane, che non tiene conto della specificità dei territori
di montagna e di quanto sia difficile operare nei territori di
montagna. Se a questo ci aggiungiamo il costo crescente di
carburanti, macchinari agricoli, il basso margine di guadagni,
nonostante (va riconosciuto) che importanti interventi siano stati
realizzati in alcune realtà: penso a significative ristrutturazioni
di alpeggi che erano proprietà comunali, che sono degli interventi
che sono andati a sostegno di queste aziende... quindi non è che
non si sia fatto nulla.
Rispetto al tema in oggetto, la situazione è molto delicata,
perché questa indennità non è... almeno per quelli che non sono
addetti ai lavori si parla in generale di contributi
all'agricoltura, in realtà questa indennità è il minimo necessario
per consentire alle aziende di essere vagamente competitive. Il
fatto quindi che non venga erogata tempestivamente, non venga
erogata nella sua pienezza mette in una situazione di svantaggio le
aziende agricole valdostane. Mi risulta che alcune aziende
addirittura non abbiano fatto ricorso al meccanismo degli anticipi,
si tratta di aziende che uno dice: "va beh, avevano i soldi",
spesso sono anche anziani... alcuni... hanno invece intaccato
quelli che sono risparmi familiari, hanno fatto fronte con energie
personali, ma questa cosa ha indebolito il meccanismo
dell'investimento, crea un clima di sfiducia, crea un clima che non
è quello in cui il nonno dice al nipote: "dai, investi in questa
attività, fai anche tu quello che faccio io!", anzi dice: "miseria,
non mi danno neanche più il verde agricolo!", si crea quindi anche
un clima da questo punto di vista di sfiducia. Dicevo, si tratta di
una misura che assolutamente per la tempestività con cui viene
erogata... c'era una prassi: si vedeva arrivare l'autunno, momento
in cui noi festeggiamo con
les batailles des reines
, con la
discesa delle mandrie dagli alpeggi, però era anche un momento in
cui le aziende vanno in una sorta di sofferenza di liquidità, è il
momento in cui bisogna aspettare fine ottobre, primi di novembre
per avere di nuovo appieno la produzione del latte, quindi c'è un
momento di difficoltà e questa era una misura fortemente attesa
dalle aziende. Per cui la nostra sollecitazione è quella che grave
danno è stato fatto nel non riuscire ad erogare tempestivamente
questa misura, che alcune aziende sono state anche danneggiate per
il fatto che ad oggi o perché non hanno richiesto l'anticipo,
eccetera, non hanno avuto questo denaro, quindi in qualche modo
bisognerà valutare una compensazione.
Va detto che quel meccanismo degli anticipi nulla ha a che
vedere con una misura aggiuntiva, integrativa: è semplicemente una
cosa che era dovuta, che arriva in ritardo e che non è piena e
quindi, essendo che anche aziende ben più dotate delle aziende
valdostane, quelle aziende di pianura, beneficiano comunque anche
loro in minima parte di contribuzioni, è evidente che questa è una
cosa che mette in situazione di grave svantaggio l'agricoltura
valdostana. La nostra sollecitazione è di accelerare il più
possibile e non soltanto come si apprende dai giornali la
sostituzione di dirigenti che poi rimandano... a noi non interessa
la polemica della colpa del dirigente o se è colpa
dell'Amministrazione, proprio non volevamo neanche entrare nel
merito della questione: a noi interessa che importanti azioni siano
fatte affinché al più presto questa vicenda, che si trascina da due
anni, sia chiusa.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie, Presidente. Innanzitutto un
piccolo chiarimento, perché a volte i termini poi ingenerano delle
interpretazioni che non sempre sono corrette. Il Governo regionale,
consapevole delle difficoltà incontrate nella liquidazione dei
premi nel settore agricolo, effettivamente nella seduta di venerdì
11 settembre ha nominato il dott. Rudy Sandi quale nuovo Direttore
dell'Agenzia regionale per le erogazioni in agricoltura (AREA VDA).
Qui vorrei subito chiarire che, quando si utilizza il termine
"sostituzione", o "cadere le teste", o queste cose qui, non c'entra
assolutamente nulla, perché era un avvicendamento dovuto anche ad
una conclusione di un contratto come normalmente succede, invece
pensare ad una sostituzione... sembra quasi che sia una
sostituzione in itinere, questo è un primo chiarimento, però era
stato completato quello che era previsto sul contratto, quindi da
non far confusione. In ogni caso, la scelta: si tratta del dottor
Rudy Sandi che ha operato presso l'Assessorato, è una figura che
potrà affrontare le problematiche esistenti riteniamo con
competenza in virtù dell'esperienza decennale maturata come
funzionario responsabile delle misure agroambientali nel periodo
1996-2006. Successivamente lo stesso ha maturato anche
un'esperienza dirigenziale presso gli Affari europei, quindi a
stretto contatto con quello che è l'occuparsi di normative europee
che sicuramente sono nel campo che stiamo trattando, quindi
sicuramente crediamo in questa scelta. In particolare dovranno
essere completamente risolte le problematiche legate alle
cosiddette "anomalie bloccanti", per la maggior parte legate
all'interfaccia fra il sistema informativo nazionale e quello
regionale, per l'interpretazione cartografica, che condizionano le
corrette procedure di liquidazione dei premi; questa è una delle
priorità. L'Autorità di gestione del programma di sviluppo rurale,
quindi l'Assessorato, ha inoltre proseguito l'attività
amministrativa di sua competenza, quindi la vigilanza, l'indirizzo
mediante la predisposizione in particolare di due documenti
importanti, approvati dalla Giunta regionale rispettivamente in
data 11 settembre: la delibera di Giunta n. 2488 e, in data 18
settembre 2009, la delibera n. 2576. Tali provvedimenti approvano
rispettivamente alcune modifiche dei criteri applicativi di cinque
misure del PSR e il sistema sanzionatorio obbligatorio per le
misure strutturali del PSR, consentendo la semplificazione delle
procedure di liquidazione. In particolare è stato possibile
approvare il sistema sanzionatorio solo in tempi recentissimi a
seguito di un parere positivo di AGEA obbligatorio, pervenuto in
data 16 settembre 2009, in applicazione di un decreto ministeriale
che andava a prevedere l'obbligatorietà di un'adozione di tali
misure a livello regionale e questo è propedeutico poi al pagamento
di tali premi.
Punto n. 2: sono in corso di approfondimento e di verifica
amministrativa alcune iniziative urgenti che siano in grado di
venire incontro alle esigenze degli agricoltori. A tal proposito a
breve saranno organizzati degli incontri con le organizzazioni
sindacali e di rappresentanza del settore agricolo per valutare
soluzioni attivabili nel breve periodo e coerenti con la richiesta
degli agricoltori, al fine di averne una condivisione.
Al punto n. 3 riportiamo i provvedimenti di maggior portata
predisposti nel recente passato dall'Assessorato dell'agricoltura,
al fine di intervenire con ulteriori risorse nel settore agricolo.
Alcune misure di intervento saranno attuate nel breve periodo,
mentre altre troveranno applicazione nel medio-lungo periodo. Tali
misure si riferiscono in particolare agli aiuti straordinari,
previsti dalla legge regionale n. 25/2009 in attuazione del
cosiddetto "decreto anti-crisi", alle modifiche apportate al PSR in
corso, 2007-2013, e alle proposte per l'agricoltura di montagna, di
cui è una cosiddetta "risoluzione di Garmisch", che sarà trattata
in un successivo punto all'ordine del giorno di questo Consiglio.
Sembra prematuro, ma non lo è, perché a livello di Comunità europea
si sta già lavorando sulla predisposizione di uno strumento
post
2013. Noi, per essere al passo con questo, come verrà
successivamente illustrato, abbiamo aderito ad un asse di tutte le
regioni alpine e comunque regioni di montagna, che propongono delle
soluzioni e soprattutto delle azioni, come già ricordato in
precedenza in quest'aula, ma questo mi riservo di trattarlo
successivamente nel punto specifico.
Il capo 2 della legge regionale 4 agosto 2009 n. 25: "Misure
urgenti di autorizzazione di aiuti temporanei alle imprese in
funzione anti-crisi", per quel che riguarda il nostro settore,
prevede aiuti temporanei in favore di società cooperative e delle
altre imprese operanti nel comparto agro-alimentare, la cui piena
attuazione sarà oggetto di specifica deliberazione della Giunta
regionale entro il mese di ottobre. Tale sostegno avrà evidenti
ricadute positive sul prezzo del latte remunerato agli allevatori,
quindi questo indirettamente rientra in quelli che sono degli aiuti
al settore. Grazie alle modifiche apportate al PSR a seguito
dell'entrata in vigore dei regolamenti comunitari n. 74/2009 e n.
473/2009, il cosiddetto
"Health check"
della PAC, il
programma regionale potrà beneficiare di una dotazione finanziaria
aggiuntiva di circa 9 milioni di euro. Tali modifiche, che sono
attualmente in corso, sono già state predisposte dall'Assessorato
sotto forma di misure proposte, sono in corso di approvazione da
parte della Commissione europea, la decisione deve essere emessa
entro il 31 dicembre 2009. Permetteranno da una parte di recepire
le sfide ambientali, che sono la tematica di riferimento prevista
da questa azione di metà percorso -
Health check
-
promuovendo le energie rinnovabili, quindi si parlerà di energie
rinnovabili legate alle aziende agricole, tipo biogas e tetti
fotovoltaici specifici per le aziende, da andare ad integrarsi con
le iniziative relative al discorso più generale del risparmio
energetico e attivando due misure di valorizzazione della
biodiversità; dall'altra, di incrementare i premi di alcune misure
dell'asse 2, in particolare sull'agro-ambiente; questo è
quanto.
Presidente
- La parola al Consigliere Donzel.
Donzel (PD)
- Solo una battuta: volevo appunto evitare la
questione della sostituzione del dirigente, immagino che sia stata
scelta persona assolutamente competente e capace. La polemica non
l'ha sollevata il PD, l'ha sollevata il Dirigente sui giornali,
tutti hanno letto
La Vallée
, quindi non è cosa nostra: è
cosa dell'Amministrazione. La ringrazio invece per la precisazione
che finalmente si dovrebbe riuscire a superare questo problema
informatico che ha bloccato l'inoltro delle pratiche, quindi
l'incontro finalmente felice fra il sistema regionale e il sistema
nazionale. Auspico che tutte queste misure, anzi soprattutto mi
interessa molto il punto n. 2, che sono in corso di approfondimento
misure aggiuntive da concordare con le associazioni, quindi questo
lo ritengo un punto fondamentale, perché siamo in una fase molto
delicata. In quanto al punto n. 3, c'è stato un elenco di
situazioni che spero si sblocchino al più presto, perché siamo di
nuovo ai ragionamenti che abbiamo fatto su altre situazioni. Quello
che è fondamentale in questa fase è che le misure siano prese in
maniera tempestiva, che non siano rinviate troppo in là, anche
perché il calo del numero delle aziende agricole è vertiginoso, è
annuale, quindi qui anche sei mesi sono decisivi per la vita o meno
di alcune aziende, quindi soddisfazione perché si stanno valutando
delle misure, però il sollecito è che queste misure siano il più
tempestive possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK