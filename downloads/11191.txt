Consiglio Regionale della Valle d'Aosta - Oggetto del Consiglio n. 2204 del 23 maggio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2204 del 23 maggio 1991 - Resoconto
OGGETTO N. 2204/IX Ritiro della mozione: Interventi per una
definitiva riabilitazione delle persone ingiustamente coinvolte
nella vicenda Casinò.
Presidente
Do lettura del testo della mozione presentata
dal Consigliere Aloisi:
Mozione Premesso che il dispositivo della recente sentenza
della Corte d'Appello di Torino, in merito alla vicenda Casinò, ha
evidenziato e precisato alcune situazioni penali ben diverse da
quelle ipotizzate e descritte dai mass-media locali e nazionali,
che tanto negativamente hanno condizionato la pubblica opinione ed
influenzato alcune decisioni deliberate anche da Organi
regionali;
Preso atto che quelle ipotesi hanno contribuito ad arrecare
grave danno morale e materiale a persone travolte loro malgrado da
questa sofferta vicenda e che tuttora sono senza un'attività che
assicuri loro una decorosa sussistenza;
Considerato che, vi è un preciso obbligo morale da parte della
Pubblica Amministrazione di ristabilire con una definitiva
riabilitazione individuale tutte quelle posizioni ingiustamente
danneggiate;
E che a seguito della sentenza della Corte d'Appello di Torino
si può oggi valutare l'esatta e reale situazione dell'intera
vicenda;
Il Consiglio regionale della Valle d'Aosta
delibera
di dare mandato alla Giunta regionale di predisporre tutti
quegli interventi che si rendano necessari per trovare idonee
soluzioni alla richiesta di giustizia nei confronti di quelle
persone coinvolte loro malgrado in questa dolorosa vicenda.
Presidente
Ha chiesto di illustrare la mozione il
Consigliere Aloisi, ne ha facoltà.
Aloisi (Ind)
Questa mozione vuole riproporre
all'attenzione di questo consiglio una sofferta ed amara vicenda
che noi tutti conosciamo e che abbiamo ampiamente discusso in
quest'aula, soprattutto riferendoci alla passata
legislatura.
E'una vicenda che per molto tempo non è stata inquadrata nella
sua realtà.
Nel passato in questo consiglio non sempre si è agito con quella
prudenza, con quella serietà, con quella razionalità che il caso
richiedeva. Ad essere magnanimi oggi si può dare una velata
giustificazione agli errori commessi da questa amministrazione:
errori di valutazione, errori di comportamento, e a volte - e i
colleghi della scorsa legislatura lo ricorderanno - anche errori di
malafede.
Oggi, a seguito del dispositivo della sentenza di appello, è
emersa una realtà molto diversa da quella ipotizzata nel generale
caos iniziale. Dopo un dibattimento durato nove mesi, cioè la
sentenza di primo grado, dopo un appello durato altri tre mesi,
dopo una istruttoria durata quattro anni, oggi finalmente si è
focalizzata una situazione ormai definitiva. Per noi, che abbiamo
vissuto dall'esterno questa vicenda, anche se coinvolti
marginalmente in certe decisioni, la sofferenza, lo stress, le
apprensioni sono state temporanee e limitate; così invece non è
stato per altri. Non è stato per quelle persone coinvolte in quella
brutta vicenda nel lontano 1983, mi riferisco alla vicenda del
Casinò naturalmente; per loro invece per anni vi sono state
umiliazioni, patimenti, sofferenze, persino delle condanne
ingiuste. Una sofferenza costante e progressiva, sfibrante e
soffocante che, nonostante tutto, non è ancora cessata. Stanno
ancora oggi, malgrado vi sia una sentenza che li assolve, pagando
pesantemente questa drammatica situazione, di cui noi qui in
quest'aula ci dobbiamo anche ritenere responsabili.
E questa amarezza, questa sofferenza, questo pesantissimo stato
d'animo noi lo leggiamo ancora negli occhi di quelle persone
coinvolte in questa vicenda, che in questi ultimi mesi abbiamo
avuto modo di incontrare e che ci supplicavano di intervenire.
Ritengo che questa supplica non sia stata rivolta soltanto al
sottoscritto, ma a tutti i componenti di questa assemblea. Ecco
perché ho voluto presentare questa mozione al giudizio di questo
consiglio, affinché una sua unanime approvazione sia espressione e
testimonianza di una ragionata e consapevole revisione di quegli
errori commessi e riporti un po' di fiducia e stima a coloro che
hanno subito gravi ed irreparabili danni morali e materiali.
Molti di loro devono essere riabilitati ed incoraggiati e la
pubblica amministrazione deve capire che i fatti per i quali sono
stati inquisiti e rinviati a giudizio, in effetti non sono mai
sussistiti, così come si esprime il dispositivo della sentenza di
appello.
La sentenza di appello parla chiaro: il dispositivo del 9
febbraio 1991 dice che "La Corte, visti gli articoli eccetera,
assolve Ballarini Franco, Barmara Raimondo, Bellini Adelio, Blanc
Leonardo, Blanchod Armando, Cassetta Giuseppe, Celesio Aremo, Cena
Mirella, Cheniod Enrico, Chenal Armando, Courtaz Mauro, Cusumano
Saverio, Ferina Carlo, Ferina Mario, Ferrero Sergio, Giornetti
Mario, Herin Mario, Laval Sandro, Manganone Eraldo, Navaretta
Mario, Perrin Enrico, Polpavetto Giancarlo, Rodà Giuseppe, Romeo
Walter, Verthui Amato, dalle imputazioni di corruzione impropria e
truffa, perché il fatto non sussiste".
Fra le persone che hanno bisogno del nostro aiuto ci sono ex
colleghi consiglieri, attuali consiglieri, ex dipendenti regionali,
attuali dipendenti regionali, altre persone che vivono ed abitano
in Valle d'Aosta. In questa Valle che accoglie gli extracomunitari,
che accoglie gli albanesi, che manda aiuti all'estero, con
un'amministrazione che finanzia corsi ai carcerati per il loro
reinserimento nella società, un'amministrazione che aiuta tutti,
vuol forse non riconoscere i torti che questi suoi amministrati
hanno subito?
Vorrei concludere questo mio breve intervento con le
dichiarazioni scritte in un ricorso al consiglio di stato nei
confronti di Eraldo Manganone, da parte dell'avvocato Biagini per
conto dell'allora ex Presidente della Giunta, Augusto Rollandin.
Dice testualmente: "Ed invero, in prossimità di una conclusione
dell'istruttoria penale che dovrebbe avvenire nel mese in corso (ci
riferiamo al 1986) e che potrebbe fornire finalmente elementi più
completi sulla vicenda, in prossimità di un giudizio sull'appello
n. 51/85, che dovrebbe definitivamente pronunciare la legittimità o
meno della disposta revoca dell'incarico - qui si riferisce ad un
certo personaggio, ma naturalmente la mozione da me presentata fa
riferimento a tutti quei personaggi che sono stati coinvolti in
questa vicenda -, e quel che più conta in presenza di elementi
obiettivi che inducono a ritenere pericolosa la riammissione in
servizio (qui si riferisce a Manganone), sembra veramente assurdo
pretendere tale riammissione. E ciò senza dire che le posizioni del
Manganone sono considerevolmente tutelate; se egli dovesse
risultare vincitore nelle liti pendenti, avrebbe diritto alla
riassunzione, alla ricostruzione della carriera ed a tutti gli
arretrati".
Questo diceva nel 1986 l'avv. Biagini, che era il legale
dell'amministrazione. A distanza di tutti questi anni oggi abbiamo
una sentenza che parla chiaro, che dice espressamente che sono
tutti assolti questi personaggi perché il fatto non sussiste.
Ecco perché ho voluto presentare questa mozione: perché da parte
di questo consiglio vi sia una presa di coscienza, vi sia
soprattutto responsabilità per porre rimedio ai torti che abbiamo
fatto in quest'aula a queste persone. Abbiamo avuto ampi dibattiti
in questo consiglio sulle varie motivazioni, allora non conoscevamo
i fatti nella loro completezza, nella loro realtà; oggi a distanza
di anni, di fronte ad una sentenza che dice che sono assolti perché
il fatto non sussiste, ritengo importante, ma un dovere morale
soprattutto da parte dell'amministrazione, rivedere la posizione di
queste persone.
Quindi il deliberato che chiedo venga approvato da tutto il
consiglio, non dice di assolvere o di prendere posizione, ma invita
la Giunta regionale a predisporre tutti quegli interventi che si
rendano necessari per trovare idonee soluzioni alla richiesta di
giustizia nei confronti di quelle persone coinvolte loro malgrado
in questa dolorosa vicenda.
E'un impegno che ritengo soprattutto morale e poi è
discrezionalità di questa giunta valutare, in base alle sentenze e
ai giudizi che sono già stati espressi, se sia finalmente giunto il
momento di porre fine a questo dolore e a questa persecuzione che
continua a persistere nei confronti di queste persone.
Si dà atto che, dalle ore 17,40, presiede il Vicepresidente
Stévenin.
Presidente
Ha chiesto di parlare il Presidente della
Giunta, ne ha facoltà.
Bondaz (DC)
In merito alla mozione presentata dal
consigliere Aloisi, della quale possiamo condividere lo spirito
umanitario che si evince da tutto il deliberato e dalla parte
motivata, dobbiamo dire che quanto egli ha affermato sul fatto che
questi personaggi sono stati assolti, come risulta dalla
deliberazione della Corte di Appello di Torino, non ha avuto
purtroppo fino ad oggi la conseguenza logica, che era quella del
deposito della sentenza.
Il deposito della sentenza significa qualcosa di più rispetto al
deliberato, perché da quella data partono i termini nei confronti
dei quali il procuratore generale o gli imputati possono fare
ricorso contro la sentenza depositata.
Nell'augurio personale che faccio che il procuratore generale
provveda a depositare i motivi di ricorso, anche perché per alcuni
imputati è stata fatta l'ipotesi di ricorrere contro questa
sentenza, dico con tutta serenità che la situazione in cui vertono
oggi i controllori, in cui vertono altri amici politici che sono
stati impegnati in questa vicenda, non può che avere la sua logica
conseguenza e definizione nel momento in cui la sentenza penale
sarà veramente definitiva.
Oggi non abbiamo ancora una sentenza definitiva; siamo nella
fase di una assolutoria sicura, ma non sappiamo ancora se la
procura generale della Corte d'Appello di Torino procederà a
ricorrere.
Ho già parlato con alcune di queste persone, che chiaramente si
trovano in una situazione di disagio per tutto quello che è
successo, e questo è umanamente comprensibile, e le ho già
informate che l'amministrazione provvederà ad esaminare le singole
situazioni che si sono venute a creare nel momento stesso in cui
l'amministrazione regionale è a conoscenza del fatto che la
sentenza penale è esecutiva. Questo perché riteniamo che la
sentenza penale abbia un substrato ben differente rispetto a quelli
che sono i giudicati di carattere amministrativo che ci sono stati
fino ad oggi, o dei deliberati del consiglio regionale che possono
anche essere giusti o non giusti, e non voglio qui fare commenti a
questo riguardo. Però sino a quel momento credo che la pubblica
amministrazione non abbia la possibilità di intervenire in aiuto di
coloro che si trovano in questa situazione.
D'altra parte mi corre l'obbligo di dire al consiglio - questa è
notizia assolutamente "fresca" - che la Corte dei Conti con
sentenza di pochi giorni or sono ha modificato la sua precedente
ipotesi di condanna nei confronti di queste persone, definendo il
problema risarcitorio in termini molto più pesanti rispetto ai
precedenti. Non ho qui la sentenza, perché ho solo ricevuto via fax
questa ipotesi di lavoro, ma era giusto che dicessi queste cose al
consiglio.
Questo riguarda i rapporti erario e stato, e quindi regione, che
sono una cosa, mentre i rapporti che dovranno essere costruiti e
definiti fra regione e dipendenti sono di altro genere, e ribadisco
che l'amministrazione attende il momento in cui la sentenza penale
diventerà definitiva. In quel caso scatteranno tutte le ipotesi di
lavoro per le quali cercheremo, come potremo, tenuto conto di
quello che è successo, di venire incontro a queste persone che
hanno avuto situazioni non piacevoli, determinate dal fatto che
oggi la sentenza li ha assolti da reati che all'origine erano
particolarmente gravi.
Queste cose, ripeto, le ho già dette ad alcune persone, anche se
ho dovuto, per dovere, ricorrere nei confronti di una sentenza del
TAR di Aosta al Consiglio di stato nei confronti di un amico.
Glielo ho anche detto perché era un ricorso dovuto da parte della
pubblica amministrazione, non potevo infatti far trascorrere i
termini di ricorso perché non vi erano motivi per non ricorrere.
Era proprio un ricorso per mantenere le cose nello
status
quo,
onde evitare di trovarsi poi di fronte a delle situazioni
pregresse e quindi trovarsi nella difficoltà di definire una
situazione.
Detto questo, mi auguro che il consigliere Aloisi creda a quanto
gli ho detto e, nello spirito di venire incontro alle esigenze di
queste persone, perché comunque sarà così dal momento che sono
state assolte, lo pregherei di ritirare la mozione.
Presidente
Signori consiglieri, ci troviamo di
fronte ad una richiesta del Presidente della Giunta rivolto al
consigliere Aloisi di ritirare la mozione presentata.
Ha chiesto di parlare il consigliere Aloisi, ne ha facoltà.
Aloisi (Ind)
Ringrazio il Presidente che ha
illustrato in modo dettagliato gli ultimi avvenimenti, però non
posso accettare la richiesta di ritirare la mozione. Non la posso
accettare perché non posso condividere anche lo spirito con cui mi
è stato richiesto.
Il Presidente ha iniziato il proprio intervento dicendo di
condividere lo spirito umanitario con cui ho presentato questa
mozione, però nella realtà si continua ad inveire contro delle
persone che sono state assolte dalla Corte d'Appello di Torino, che
quindi sono risultate completamente estranee a questa vicenda ed a
tutte quelle accuse che in quest'aula erano state loro addossate.
Di fronte a queste sentenze della Corte d'Appello abbiamo il dovere
come pubblica amministrazione di prendere atto, non abbiamo alcun
motivo di dover continuare a procrastinare nel tempo questa
vicenda, anche per un altra ragione che ritengo importante. Qui
abbiamo dei personaggi che, malgrado siano stati condannati dalla
Corte d'Appello, sono stati riassunti e in questo momento
continuano a ricoprire quegli incarichi che avevano prima di tutta
questa vicenda.
Non voglio qui criticare queste persone, anzi sono contento che
siano finalmente riusciti a risolvere i loro problemi economici,
però non ritengo nè giusto nè corretto che persone condannate
abbiamo potuto riprendere il loro posto di lavoro, mentre rispetto
a delle persone che sono state assolte dobbiamo continuare a
procrastinare nel tempo una vicenda quando tutti sanno - perché c'è
una sentenza - che sono innocenti. Non posso accettare soprattutto
sul piano morale questa vicenda; abbiamo discusso per anni di
questi problemi, in quest'aula ci sono state accuse pesanti nei
confronti di queste persone, sono state presentate delle relazioni
di minoranza che sostenevano la loro estraneità, la loro innocenza.
Alla fine, a distanza di sette anni, i fatti hanno dato ragione al
sottoscritto che ha sempre portato avanti questo tipo di
battaglia.
Oggi si propone di continuare ad aspettare, perché dobbiamo
aspettare che la sentenza passi in giudicato. E' vero, però da
parte nostra abbiamo presentato una mozione che è poi una volontà
di intenti, cioè qui si chiede alla pubblica amministrazione di
trovare idonee soluzioni alla richiesta di giustizia nei confronti
di queste persone. Non è che ho chiesto al Presidente della Giunta
e alla Giunta di risolvere i problemi, di riprendere queste
persone, di reintegrarle nei loro posti; ho solo posto
all'attenzione di questa amministrazione, che ha delle grosse
responsabilità perché nel passato le abbiamo elencate, anche se
adesso non voglio tornare su tutto l'argomento perché dovrei tirare
fuori tutta la documentazione, e non è poca, quindi non voglio
farvi perdere altro tempo perché la vicenda la conoscete, che oggi
siamo in grado, di fronte ad una sentenza, di dire che queste
persone sono innocenti. Di fronte a questa situazione possiamo
impegnarci soprattutto sul piano morale a trovare delle giuste
soluzioni rispetto a una richiesta di giustizia che viene da parte
di queste persone, che si rivolgono a noi per avere giustizia
perché sono sette anni che sono senza lavoro. A questo punto chiedo
che ci sia un impegno da parte di questo consiglio;
non chiedo la luna, chiedo solo una presa di coscienza morale da
parte del consiglio nei confronti di queste persone per far sì che
di qui a qualche mese, quando la sentenza sarà passata in
giudicato, finalmente si possa porre fine a questa situazione.
Per questo motivo non accetto di ritirare la mozione, piuttosto
sono disposto a votarmela da solo come ho fatto altre volte, però
bisogna avere il coraggio in questa aula di essere responsabili,
soprattutto di ricordarsi del passato perché alcune forze politiche
hanno sempre condannato queste persone, dicendo che erano
colpevoli, le hanno perseguitate per anni, e oggi abbiamo la prova
concreta che sono innocenti.
Per questo chiedo un pronunciamento di questo consiglio a fronte
di questi nuovi elementi, che finalmente possono rendere giustizia
anche sul piano morale a queste persone coinvolte in questa
vicenda.
Presidente
Ha chiesto di parlare il consigliere
Louvin, ne ha facoltà.
Louvin (UV)
Nous nous sommes réjouis, il a
quelques mois, d'une sentence de la Cour d'Appel qui avait mitigé
largement les dures condamnations qui avaient été émises pour
l'Affaire Casino en première instance. Nous avons affirmé qu'elle
était, par rapport à la première sentence, largement plus motivée
et équilibrée, et en ce moment nous nous trouvons, comme le
Président du Gouvernement vient de le dire, dans une situation où
ce procès n'est pas encore défini pour pouvoir discuter du fond de
la question qui nous a été soumise.
Cette motion que le conseiller Aloisi a présentée, et nous
pouvons partager largement l'esprit qui en est à la base, a été
présentée un peu trop tôt par rapport au moment où notre région
sera appelée à prendre les décisions qui découlent du jugement
final qui sera prononcé.
Nous savons bien de par nos rapports personnels, de par les
témoignages que nous avons reçues de la part des personnes
impliquées, qu'il n'y a pas seulement eu de souffrances d'ordre
personnel et moral, qu'il y a eu des dommages considérables au
point de vue du travail, de l'état économique de ces personnes,
mais en ce moment la région ne peut, je dirais ne doit pas encore
intervenir pour régler toutes les affaires qui découleront de la
sentence définitive.
Il y a de plus dans cette motion un caractère très général et je
dirais générique qui nous empêche de donner une adhésion immédiate.
C'est dans les termes généraux d'une requête de justice qu'elle est
présentée, alors que notre région devrait s'exprimer non pas pour
ce qui est de la justice, mais pour ce qui est des actes
administratifs concrets qui découlent du jugement définitif. Si les
personnes impliquées auront des requêtes de justice, elles devront
les adresser le cas échéant contre le magistrat qui pourrait avoir
promu un procès, dont il n'y avait pas raison de tenir lieu;
éventuellement on pourra de la part des dépendants de la région
demander un remboursement des frais de justice, et notre mouvement
a déjà présenté un projet de loi, d'ordre général, qui visait à
faire face à ces situations qui se présenterons d'ici quelques mois
- et nous regrettons une fois de plus que le gouvernement régional
n'ait pas voulu donner suite à ce projet de loi -, mais en ce
moment nous estimons que la volonté abstraite qui serait manifestée
par cette motion n'est pas partageable de la part de ce
Conseil.
Nous estimons qu'une motion doit avoir comme objet un engagement
concret et en ce moment nous ne pouvons pas et nous ne devons pas
demander au gouvernement régional un engagement concret dans la
matière.
D'ici quelques mois, et en cela je me trouve à partager l'avis
qui a exprimé le Président du Gouvernement, on sera appelé à
revenir sur cette question, à décider du fond de cette affaire et à
prendre toutes les décisions qui nous concernent. A ce moment-là ce
genre d'initiatives plus ponctuelles et méditées devront être
reportées à l'attention de l'assemblée régionale et notre Groupe
fera sa part pour que les tâches qui reviennent à la région soient
entièrement remplies.
En attendant ce moment, nous ne pouvons répéter que, sur la base
de l'état actuel des choses, et donc du caractère non définitif de
la sentence, notre position sera une position d'abstention sur la
motion qui a été présentée.
Presidente
Ha chiesto di parlare il consigliere
Lanivi, ne ha facoltà.
Lanivi (AI)
Una considerazione solo di ordine
molto generale. Una classe politica che si rispetti deve essere in
grado non solo di esprimere la guida di un paese, ma anche saper
tutelare gli interessi di tutti i suoi cittadini. Per cui su questo
argomento delicato suggerirei a coloro che più importanti di me
saranno chiamati ad esprimersi, che l'atteggiamento di questo
consiglio regionale non deve assolutamente prendere i connotati di
difendere qualcuno perché fa parte della famiglia dei consiglieri
regionali. Vittime della giustizia, nel bene e nel male, perché non
è scritto da nessuna parte che la giustizia operi e dia sentenze
perfette, ma l'imperfezione degli umani attraversa anche la
giustizia, deve o essere un discorso generale di difesa di tutti
coloro che possono aver patito una ingiustizia, magari non in
malafede, certamente, ma direi con tutti i se e i ma delle
decisioni degli umani, ma assolutamente non deve assumere i
connotati di una difesa corporativa nè della classe politica, nè di
quella amministrativa, nè di coloro che nel Palazzo possono
vivere.
Quindi questo è solo un suggerimento, del quale pregherei di
tener conto, se possibile, per coloro che sono chiamati a decidere
su questo delicato argomento.
In questa fase c'è gente che ha pagato ed anche pesantemente
questo episodio, ha avuto pesanti conseguenze sul piano politico ed
anche sul piano personale; però direi questi pagamenti personali
non sono da considerarsi importanti solo perché di questo
consiglio, ma lo sono per tutti coloro che per vari incidenti hanno
dovuto subire degli errori, che fanno parte della vicenda
dell'uomo.
Presidente
Ha chiesto di parlare il Consigliere
Milanesio, ne ha facoltà.
Milanesio (PSI)
Molto brevemente su questo argomento,
perché il merito della mozione del Consigliere Aloisi è di
risollevare un problema che ha visto sempre, quando è stato
sollevato in altre circostanze, una trattazione molto distratta e a
volte un po' maliziosa da parte di questo consiglio.
C'è una sentenza di secondo grado, una sentenza molto importante
che modifica sostanzialmente le decisioni della sentenza di primo
grado, anche se accanto ad una serie sterminata di assoluzioni
contempla ancora delle responsabilità molto minori e comunque
diverse da quelle contemplate in primo grado. Tuttavia, come hanno
ricordato giustamente il Presidente della Giunta e il consigliere
Louvin, si tratta di una sentenza ancora interlocutoria, non
definitiva, quindi qualunque atteggiamento, qualunque iniziativa
riparatoria è prematura, perché certamente se questa sentenza verrà
mantenuta in quei termini, atteggiamenti riparatori dovranno essere
assunti dall'amministrazione regionale e non solo dalla giustizia.
E'chiaro che sono state stroncate delle carriere molto al di là del
giusto per quel che mi riguarda, e forse anche del lecito per quel
che è dato comprendere, ma penso che sia dalle parole del
Presidente della Giunta, sia dalle considerazioni serene che sono
state fatte dai consiglieri che sono intervenuti, ci sia la volontà
e la disponibilità di questo consiglio, per quanto sarà di sua
competenza, e dell'amministrazione regionale per quanto sarà di sua
competenza, di cercare, una volta terminata la fase processuale, di
riequilibrare quella giustizia che non sempre è ispirata alla
bilancia che pur la rappresenta e ne è l'emblema.
Riconosco al consigliere Aloisi di aver sollevato un problema
molto importante e credo che questo sarà utile per una sua
definizione successiva. Oggi è un po' prematuro, perché le bocce,
anche se noi speriamo si fermino alla svelta, non sono ancora
ferme. In realtà vi saranno dei ricorsi da parte di chi ritiene la
sentenza iniqua o forse da parte della procura generale della Corte
di Appello, se lo riterrà opportuno, quindi bisogna aspettare la
parola fine. La parola fine è inevitabilmente alla Corte di
Cassazione.
Quindi forse il consigliere Aloisi potrebbe ritirare questa
mozione, a cui riconosciamo il merito di aver sollevato un problema
e di aver visto una discussione breve ma abbastanza serena e direi
soprattutto di grande disponibilità e anche di una certa umanità,
che forse in certi momenti di questa vicenda è mancata.
Presidente Ha chiesto di parlare il Consigliere Gremmo, ne ha
facoltà.
Gremmo (UAP)
Senza entrare più di tanto nel merito,
volevo fare ad alta voce una osservazione ed è questa: purtroppo
esistono anche in questa regione dei giornalai, che di mestiere poi
fanno il giornalista, che sbattono volentieri per interessi di
parte, come si suol dire, la sentenza in prima pagina, prima ancora
che sia pronunciata, enfatizzando episodi banali, presentandoli
all'opinione pubblica chissà come cosa.
Voglio dire che dovrà essere molto attenta l'opinione pubblica
ed anche le istituzioni per evitare che accadano ancora queste
cose, perché giustamente si è sottolineata l'importanza che i
ragionamenti siano sereni, ma lo scandalismo di un certo
giornalismo deve essere messo all'indice, perché questo è anche un
modo per arrivare a valutare le cose. I fatti sono fatti, le
enfatizzazioni e le sentenze scritte prima ancora di essere
pronunciate, e scritte da gente che è informata solo per conto
terzi e di seconda o terza mano, sono forse più pericolose e
pesanti delle sentenze stesse, che poi magari, come diceva qualcuno
prima, possono anche assolvere.
Presidente
C'è stata da parte di altri consiglieri la
richiesta al consigliere Aloisi di ritirare la mozione.
Ha chiesto di parlare il consigliere Aloisi, ne ha facoltà.
Aloisi (Ind)
Prendo atto della volontà manifestata da
tutte le forze politiche di impegnarsi per la soluzione di questa
vicenda; siccome sono venuto a conoscenza che la sentenza dovrebbe
essere depositata di qui a qualche mese, prendo atto di questa
situazione e accolgo la volontà quasi unanime del consiglio di
ritirare questa mozione in questo momento, riservandomi di
riproporla al momento opportuno. Mi auguro che a quel momento ci
sia da parte di tutti - come mi sembra ci sia - la volontà di porre
finalmente fine a tutta questa amara vicenda.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK