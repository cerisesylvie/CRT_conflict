Consiglio Regionale della Valle d'Aosta - Oggetto del Consiglio n. 882 del 18 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 882 del 18 novembre 2009 - Resoconto
OGGETTO N. 882/XIII - Interpellanza: "Procedura per
l'assegnazione di alloggi di edilizia residenziale pubblica per il
Comune di Aosta".
Interpellanza
Il 23 ottobre scorso sono scaduti i termini per la
presentazione delle domande per l'assegnazione di alloggi di
edilizia residenziale pubblica per il Comune di Aosta, ai sensi
della legge regionale 16/2009.
Dei 1600 moduli di domanda distribuiti dall'ARER, solo 650
sono stati presentati da altrettanti cittadini in quanto
rispondenti ai criteri di ammissibilità.
I sottoscritti Consiglieri regionali
Interpellano
l'Assessore competente per sapere:
1) quali ragioni hanno determinato una così bassa percentuale
di richieste e se fra esse figuri anche la soglia di reddito
prescritta;
2) su quali valutazioni si sia fondata la determinazione
della soglia di reddito;
3) se siano allo studio correttivi a tale situazione quali la
revoca della procedura o la riapertura della stessa a diverse
condizioni.
F.to: Louvin - Patrizia Morelli
Presidente
- La parola alla Consigliera Patrizia
Morelli.
Morelli (VdAV-R)
- Merci, M. le Président. Del problema
dell'assegnazione degli alloggi di edilizia residenziale pubblica
ultimamente ne abbiamo sentito dibattere un po' in tutte le sedi.
Il problema nasce essenzialmente dalla delibera regionale n. 2087
del 24 luglio 2009, che ha modificato la precedente, fissando
parametri reddituali più bassi, talmente bassi che un operaio con
coniuge a carico risulterebbe non essere ammesso. Siamo a
conoscenza del fatto che fin dal mese di settembre era stato
riscontrato da uno
screening
effettuato in base ai dati ARER
che su 307 istanze presentate alla data del 30 settembre 2009,
prima della chiusura delle domande, 197 soltanto erano risultate in
possesso del requisito ISEE, 110 invece non rispondevano al
requisito e su queste 197 ben 123 erano state presentate da
cittadini italiani o europei e 74 da richiedenti
extracomunitari.
Abbiamo potuto leggere le dichiarazioni e i dubbi del
Vicesindaco di Aosta quanto a questo problema, che esprimevano la
preoccupazione riguardo all'assegnazione dei 160 alloggi
disponibili nel 2010 a favore con ogni probabilità di casi sociali
in caseggiati limitrofi, infatti nel quartiere Dora è già prevista
l'assegnazione di ben 78 alloggi. Esiste un problema oggettivo che
è già stato richiamato in parte stamani dalla collega Fontana, che
è il rischio di creare un ghetto in quartieri dove si è cercato di
fare interventi di riqualificazione. Si avverte il pericolo di
un'alta concentrazione di un inquilinato che rischierebbe di essere
moroso per mancanza di risorse e che inevitabilmente provocherebbe
un ulteriore ricorso ai contributi previsti per il fondo regionale
sulla casa; anche per l'emergenza abitativa purtroppo opera lo
stesso indicatore ISEE, per cui l'abbattimento attuale preclude a
molti in situazione precaria di accedervi. A parere del Comune di
Aosta, ma non solo, anche dei servizi competenti, parrebbe
necessario di voler rivedere i criteri e innalzare il limite ed
eventualmente tornare alla situazione prima della delibera n. 2087.
La nostra interpellanza ha l'intenzione di chiedere all'Assessorato
e alla Giunta se c'è l'intenzione di correggere la rotta quanto a
questo problema estremamente delicato.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie, Presidente. Rispondo al
primo quesito: il fenomeno dell'elevato numero di moduli ritirati
rispetto alle domande poi effettivamente presentate è riscontrabile
per qualsiasi tipologia di bando pubblicato dal nostro Assessorato
o da altri. Tale fenomeno si è sempre verificato in questi anni sia
per quanto riguarda il contributo sull'affitto ad esempio, sia per
il mutuo prima casa. Detto questo, è innegabile che molti - anche
chi non ha ritirato la modulistica - non ha presentato la domanda
per le soglie dell'anzianità di residenza che ricordo sono 8 anni,
o per quelle del reddito prescritto. Relativamente al reddito,
voglio ricordare che la competente commissione consiliare due
giorni prima, ossia il 22 luglio, ha preso atto delle osservazioni
e della relativa proposta del reddito ISEE senza nessun commento e
senza nessun rilievo, come ha fatto il Comune di Aosta.
Per quanto riguarda il secondo quesito, la determinazione della
soglia di reddito per l'accesso all'ERP si è fondata su due
principali valutazioni dettate da un comportamento serio e
rispettoso, per non creare false aspettative ai cittadini
interessati. A noi non interessa creare false aspettative, non
interessa avere 1.600 domande, 1.000 approvate e poi abbiamo 100
alloggi da assegnare. Noi vogliamo essere chiari fin dall'inizio e
questo è stato il nostro obiettivo: l'introduzione di un indicatore
di reddito più equo e completo per tutte le misure del settore,
mutui, edilizia convenzionata, locazioni, ERP ed emergenza. La
seconda valutazione che abbiamo fatto per determinare questo
importo è la definizione di soglia di reddito parametrata rispetto
ai settori citati, alla composizione numerica dei nuclei familiari,
finalizzata ad assicurare un accesso più selettivo alle diverse
forme di intervento. Questo per evitare la concorrenza in settori
come emergenza e ERP da parte di coloro che possono già ricorrere
con successo ad altri interventi, ad esempio il sostegno alla
locazione a canone convenzionato e non penalizzare così i nuclei
più bisognosi per composizione e reddito. In questo senso abbiamo
sposato la linea della collega Fontana, che oggi con la sua
iniziativa ha indicato questo percorso nella futura politica della
casa.
Al punto n. 3, per quanto di competenza regionale, ad oggi non
si prevede alcun tipo di intervento rispetto alla procedura
attivata dal Comune di Aosta, mentre, come già dichiarato nelle
commissioni consiliari in occasione dell'esame delle modificazioni
apportate alla legge regionale n. 39 ed altre dopo una prima
verifica dell'efficacia delle innovazioni introdotte in materia...
perché, se la collega ricorda, in questo anno abbiamo modificato
parecchie norme del settore casa... a seguito dell'esito del bando
di Aosta, che fornirà certamente adeguati spunti di analisi e
valutazione, la Giunta regionale considererà l'opportunità di
apportare eventuali correttivi non solo eventualmente alle soglie,
se sarà opportuno, ma anche se necessario ad altri requisiti quali
i punteggi, come potrebbe essere l'occasione per aumentare la
discrezionalità dei Comuni, perché, se si ricorda, avevamo fissato
5 punti che il Comune nel proprio bando poteva definire
direttamente, aumentare questi 5 punti fino a 10-12, porterebbe un
aumento di competenza e quindi di discrezionalità da parte
dell'Ente Locale.
Si dà atto che, dalle ore 17,13, riassume la presidenza il
Presidente Alberto Cerise.
Président
- La parole à la Conseillère Patrizia
Morelli.
Morelli (VdAV-R)
- Ringrazio l'Assessore per le
precisazioni. Mi sembra di capire che vi sia la volontà di venire
incontro alle problematiche sollevate. Ritengo che l'argomento sia
estremamente delicato e necessiti di una riflessione, anche perché
passerà molto tempo prima che nuovamente vi sia un'assegnazione di
alloggi di edilizia residenziale. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK