Consiglio Regionale della Valle d'Aosta - Oggetto del Consiglio n. 2679 del 4 aprile 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2679 del 4 aprile 2017 - Resoconto
OGGETTO N. 2679/XIV - Disegno di legge: "Disposizioni urgenti
in materia di finanziamento degli aiuti alle aziende agricole in
attuazione del programma di sviluppo rurale 2014/2020.
Modificazioni all'articolo 23 della legge regionale 21 dicembre
2016, n. 24 (legge di stabilità regionale per il triennio
2017/2019).
Rosset (Presidente) -
Punto n. 16.02 dell'ordine del
giorno. Prima di dare la parola al relatore, ricordo che sono stati
depositati due emendamenti, già consegnati questa mattina, sempre
relativi al disegno di legge n. 101. Ha chiesto la parola il
collega Nogara, ne ha facoltà.
Nogara (UVP) -
Il disegno di legge regionale che stiamo
analizzando apporta alcune modifiche all'articolo 23 della legge di
stabilità regionale approvata con legge regionale del 21 dicembre
2016, n. 24, che vanno a posticipare il termine per la restituzione
delle anticipazioni al 30 giugno 2018 e a estendere l'aiuto alle
misure dell'agricoltura biologica, del benessere animale sotto
forma di anticipazioni. Questo disegno di legge si è reso
necessario per meglio sostenere il comparto agricolo colpito dal
perdurare dei ritardi nei pagamenti delle misure a superficie del
benessere animale del PSR 2014/2020 e da alcune criticità emerse in
fase di prima applicazione della legge di stabilità.
Il disegno di legge è composto da quattro articoli. L'articolo 1
al comma 1 sostituisce il comma 1 dell'articolo 23 della legge n.
24/2016, estendendo la possibilità di anticipazione anche alle
misure dell'agricoltura biologica e del benessere animale,
stabilendo inoltre, a garanzia dell'economicità complessiva
dell'azione amministrativa, che l'importo minimo complessivo
concedibile relativo a ciascuna campagna deve essere pari ad almeno
2 mila euro. Il comma 2 introduce il comma 2 bis, disciplinando le
modalità di erogazione nel caso in cui l'anticipazione concedibile
risulti di importo superiore all'importo del debito comprensivo di
interessi non ancora estinto dal richiedente nei confronti
dell'Agenzia regionale per le erogazioni in agricoltura della
Regione autonoma Valle d'Aosta (AREA) per l'anticipazione dei premi
a valere sulle annualità 2007, 2008 e 2009, relativi al programma
di sviluppo rurale 2007/2013. L'inserimento di tale disposizione
chiarisce sul piano legislativo quanto già esplicato nella prima
deliberazione applicativa (deliberazione della Giunta regionale n.
1857 del 30 dicembre 2016), consentendo all'agricoltore, che sia
debitore nei confronti di AREA VdA, di accedere alle anticipazioni
a condizione che accetti, con parte dell'importo concedibile, la
previa estinzione del debito e quindi la regolarizzazione della
posizione pregressa e il superamento delle condizioni, altrimenti
ostative all'aiuto, previste dal comma 2 del medesimo articolo 23.
Il comma 3 sostituisce il comma 3 dell'articolo 23 della legge
regionale n. 24/2016, posticipando al 30 giugno 2018 il termine
ultimo per la restituzione delle anticipazioni, che nella
precedente formulazione era stabilito al 30 giugno 2017 per le
anticipazioni riferite alla campagna 2015. Il comma 4, infine,
modifica il comma 4 della legge regionale, demandando alla Giunta
regionale l'approvazione delle modalità e dei termini per la
presentazione delle domande di anticipazione. In particolare, i
predetti termini saranno riaperti per consentire a coloro che hanno
già presentato domanda di anticipo per l'indennità compensativa e i
pagamenti agro-climatico-ambientali di richiedere l'aiuto anche per
le nuove misure dell'agricoltura biologica e del benessere animale,
oltreché per coloro che, alla data di entrata in vigore del
presente disegno di legge, non abbiano ancora presentato domanda di
anticipazione. Volevo anticipare che sui commi 2 e 3 dell'articolo
1 sono stati presentati due emendamenti da parte della III
Commissione, con i quali si intende effettuare alcune precisazioni
terminologiche e lessicali dirette a meglio chiarire le modalità
applicative, si precisa che tali modifiche non comportano maggiori
oneri a carico del bilancio.
Proseguendo, l'articolo 2 reca la disposizione transitoria
stabilendo che la proroga del termine ultimo per la restituzione al
30 giugno 2018 trova applicazione anche alle anticipazioni già
concesse nella vigenza della precedente formulazione dell'articolo
23 della legge regionale n. 24/2016.
L'articolo 3 reca la disposizione finanziaria.
L'articolo 4 prevede, infine, la dichiarazione d'urgenza.
Presidente -
Ci sono richieste di intervento? Ha chiesto
la parola il Consigliere Cretier, ne ha facoltà.
Cretier (PD-SIN.VDA) -
Ho già espresso parere positivo
alla commissione e volevo leggere una breve dichiarazione: "ben
vengano le iniziative per dare un po' di ossigeno alle aziende
agricole - mi scuso con l'Assessore, ma le parole sono quelle - e
l'apertura di un credito agevolato, oppure, come in questo caso, di
posticipare le anticipazioni che vanno nell'ottica di spalmare in
un periodo più lungo la restituzione, e quindi di sostenere un
momento di crisi del settore agricolo. Precedentemente sugli
anticipi c'è stata un po' di titubanza nell'aderire, forse per una
consapevole e giusta considerazione degli imprenditori agricoli per
ragionare e fare i conti. Forse per i tempi troppo brevi per le
restituzioni l'adesione è stata limitata. In particolare per le
aziende che hanno fatto o che vogliono fare degli investimenti è
necessario avere della liquidità in cassa e la restituzione al 30
giugno poteva essere dannosa per il bilancio aziendale, in
particolare per la gestione direi anche degli alpeggi. Non vorrei
essere frainteso, semplicemente dove le cifre sono più importanti è
stato sempre un grande problema poter disporre di liquidità nei
momenti particolari in cui tradizionalmente si devono sistemare i
conti. Credo sia fondamentale dare alle aziende una linea di
credito a costo zero - e questo ho chiesto all'Assessore
nell'eventualità ci fossero delle spese a carico delle aziende - ma
soprattutto puntuale con anche dei pagamenti di tutto il pacchetto
del piano di sviluppo agricolo, come da mio preciso impegno al
primo Consiglio regionale a cui ho partecipato.
In merito alla situazione, leggo positivamente la norma che
tenta di recuperare anche coloro che non avevano presentato domanda
di anticipazione e quindi la totale apertura dei bandi. Nelle
modifiche ho letto positivamente che sono inseriti come anticipo
anche il benessere...il biologico - e avrei bisogno di un
chiarimento su "Natura 2000", mi sembra che era stato inserito e
poi tolto - infine penso che sia un primo passo, forse uno dei più
semplici, in quanto la disponibilità del bilancio regionale ce lo
permette, ma è sul PSR che aspettiamo di vedere ulteriori soluzioni
mirate a mantenere il debole settore dell'agricoltura che deve
sottostare già all'inclemenza della meteorologia".
Presidente -
Ha chiesto la parola la collega Morelli, ne
ha facoltà.
Morelli (ALPE) -
Per apprezzare questa iniziativa
legislativa che giunge tempestiva a ridare ossigeno, come
giustamente ha detto il collega Cretier, con cui io non posso
confrontarmi sicuramente in termini di competenze nel settore
dell'agricoltura. Questo tema, voglio ricordarlo
en passant
,
era già stato sollevato l'anno scorso ed era stato da noi proposto
nell'aprile del 2016 esattamente in questi termini. All'epoca la
maggioranza non aveva voluto adottare questo sistema, ma aveva
preferito optare per un sistema a mutuo, se ben ricordo, che non
aveva poi sortito l'effetto sperato, anche perché difficilmente
agricoltori che sono in difficoltà vanno a sobbarcarsi ulteriori
costi; quindi un po' per smentire quanto diceva il Consigliere
Marguerettaz questa mattina, questo Governo insediato da poco in
realtà qualcosa di buono sta già facendo. È un'iniziativa che è
stata condivisa da tutta la III Commissione e in questo senso io
credo che vada l'apprezzamento a tutti i Consiglieri della III
Commissione, che, di fronte ad un tema importante come questo,
hanno saputo dare il loro contributo indipendentemente dagli
schieramenti e dalle appartenenze.
Presidente -
Ha chiesto la parola il collega Isabellon,
ne ha facoltà.
Isabellon (UV) -
Intervengo in quanto membro della III
Commissione. Questo disegno di legge è stato esaminato in III
Commissione, come già anticipato da chi mi ha preceduto, e
sicuramente è stato visto favorevolmente da tutta la commissione
proprio perché cerca di dare una risposta temporanea ad una
criticità che permane purtroppo da tanto tempo nel settore agricolo
e quindi è una criticità legata alle mancate erogazioni di fondi
spettanti alle aziende agricole. In questi ultimi tempi sono state
attivate diverse misure, in prima istanza è stata attivata una
forma di prestito attraverso Confidi Agricoltura con i servizi
della Coldiretti. Successivamente sono state attivate delle
anticipazioni bancarie, coinvolgendo degli istituti bancari
convenzionati. In ultimo è stato attivato quello che è anche il
prosieguo previsto in questo disegno di legge di anticipazioni,
però anticipazioni che hanno avuto uno scarso tiraggio per le poche
richieste che ci sono state, dovute probabilmente a diversi
fattori, non ultima l'incertezza del momento, ma anche per quello
che riguarda la misura legata all'annualità 2015 di una
restituzione a detta di tutti a breve termine: quella a giugno
2017.
Nell'ambito della discussione in III Commissione io sono
intervenuto favorevolmente, ma ho sottolineato un'esigenza: quella
relativa alla gestione del prosieguo e innanzitutto a dare la
possibilità a tutti coloro che già hanno aderito a queste misure
citate di chiudere con degli impegni presi nei confronti dei
confidi, degli istituti di credito e ricorrere alle opportunità che
questo disegno di legge prevede, in quanto è stata attivata
un'estensione dell'anticipazione a tutte le misure di aiuto
previste nel PSR: misure agroambientali, indennità compensativa, il
benessere biologico, "Natura 2000", già ricordati dal collega
Cretier. Credo che questo sia un aspetto importante, ma soprattutto
l'importanza è stata riconosciuta anche dal mondo agricolo, da
quello che è già trapelato all'esterno su questa discussione. Io ho
avuto modo di verificarlo in quest'ultimo fine settimana in
occasione di un'importante manifestazione che coinvolge tutto il
mondo della zootecnia: le rassegne organizzate dall'AREV a
Pont-Saint-Martin per tutta la zona della Mont-Rose e in ambito più
circoscritto del mondo delle passioni...perché domenica ho
partecipato alla "Bataille de Reines" di Saint-Marcel. Ho
partecipato, lo dico sinceramente, anche per capire l'umore in
merito a questo disegno di legge che oggi va in discussione. Io
credo sia importante proseguire su questa linea e soprattutto far
sì che ci sia la massima applicazione di tutto quanto previsto,
prendendo in considerazione tutta la casistica delle situazioni
che, con delle misure diverse, hanno visto l'adesione delle nostre
aziende.
Dal confronto con gli agricoltori emerge quello che io chiamo il
"concreto pragmatismo" che noi dobbiamo riconoscere agli
agricoltori. Loro ad un certo punto dicono: "sentiamo tante
affermazioni, tante promesse, tante cose ma vogliamo vedere la
sostanza". La sostanza non è tanto l'anticipo, che sicuramente è
importante in questa fase perché sposta di un anno il momento delle
restituzioni, ma chiedono in maniera importante - e quindi questo è
l'auspicio che faccio mio - di avere nel più breve tempo possibile
la risoluzione delle problematiche ostative all'entrata a regime
dei pagamenti del PSR e PAC, andando a considerare tutte quelle
disparità di trattamento che ci sono state in merito alla PAC. Le
responsabilità abbiamo già avuto modo di capire che sono di vario
livello perché la materia è complicata. Io ho avuto occasione negli
anni di occuparmene e garantisco che è un tema complicato, quindi
non ci sono delle semplificazioni e dei
bypass
che
permettono di risolvere le cose facilmente, però l'auspicio è che,
giunti a questo punto, sia necessario dare un impulso importante
con possibilmente la collaborazione di tutti gli attori. Il massimo
coinvolgimento ci deve essere da parte delle associazioni di tutti
i portatori di interesse e da parte dei Consiglieri tutti. Mi fa
piacere che ci sia stata personalmente una discussione in
commissione, che ha permesso di valutare in maniera unanime
positivamente questo passaggio, ma ripeto: è un passaggio.
Il lavoro da fare è tanto e quindi l'auspicio...io l'ho già
detto in commissione e mi riallaccio brevemente a quanto già
espresso dal collega Cretier...è importante che anche nella
revisione del PSR di metà percorso, o di percorso intermedio si
vada a prendere in considerazione tutto quanto è possibile per dare
una dovuta attenzione, esaminando le singole misure e soprattutto
dandoci l'opportunità di discuterle in commissione non a lavori
finiti ma
in itinere
, cosa che credo sia importante perché
ognuno di noi può dare il suo contributo, e andare a vedere nelle
pieghe dei rapporti con la Commissione europea quelli che possono
essere degli interventi efficaci per questo settore così in
difficoltà. Sicuramente ci sarà modo di ritornare su questi
argomenti, lo spero, nel frattempo annuncio il voto mio personale
favorevole in quanto consequenziale a quanto già fatto in
commissione.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Esprimo anch'io la più grande
soddisfazione per questo disegno di legge, che dà una risposta
immediata ad un settore chiaramente in difficoltà, perché il
settore dell'agricoltura è in grande difficoltà. Lo fa sulla base
di una modifica di legge che io sia in Consiglio che in discussione
in commissione ho sempre ritenuto che se si andava in questa
direzione, andava fatta una modifica di legge e non poteva essere
una delibera di Giunta che superava il testo di legge della
finanziaria. Lo fa anche sulla base di alcuni dati di fatto che
derivano da una di quelle preoccupazioni che noi avevamo già
esternato sulla brevità, sull'immediatezza, sulla necessità di
restituire in tempi troppo brevi queste anticipazioni, in quanto si
rischiava di restituirli dopo pochi mesi. Allunga questo termine
fino a fine giugno dell'anno prossimo, per cui sicuramente è un
ottimo disegno di legge, che dà un aiuto concreto ad un settore in
grande difficoltà, dopodiché concordo con quello che diceva prima
il collega Isabellon, nel senso che poi paradossalmente la gente
chiede di avere certezze, perché la vera partita si giocherà quando
si riuscirà a dare certezze e di avere accesso a queste risorse,
per cui risolvere le problematiche con AGEA e quant'altro. Sappiamo
che è una partita difficile da risolvere in maniera unilaterale
tenuto conto che alcune prerogative che la Valle d'Aosta ha
inserito in quel programma sono difficilmente riscontrabili nel
programma di riferimento.
Sono anche contento per un secondo aspetto che ci tengo a
sottolineare. Lo dissi anche in quest'aula che, tenuto conto che il
settore agricolo era tutto nel passato in difficoltà, che c'erano
state nel passato delle anticipazioni, non mi pareva così corretto
che ci fosse lo stesso trattamento per chi aveva restituito e chi
non aveva restituito. Pertanto la precedente delibera di Giunta che
diceva di finanziare solo la differenza tra quanto non restituito a
me pareva sinceramente non così garantista come appare in questo
disegno di legge, che fissa un punto fondamentale nel senso di dire
che la differenza che viene erogata è la differenza tra il debito
delle tre annualità che non sono state restituite, ma soprattutto
individua nella Regione, un ente pubblico il debitore. Nel senso
che non è più AREA Valle d'Aosta il debitore che, tra mille
difficoltà, ha intrapreso delle azioni legali, ma è la Regione in
questo caso nella quale viene individuato il debitore. Con questo
io penso sinceramente che si possa dare anche una risposta, e mi
auguro definitiva, a tutte quelle aziende che erano in grande
difficoltà, che non hanno restituito le annualità 2007, 2008 e
2009, ma che con questo daranno alla Regione comunque la
possibilità di avere un debitore chiaro, che dovrà comunque...come
viene previsto in legge: "...subordinata al riconoscimento da parte
del beneficiario del debito nei confronti della Regione...", e non
più di AREA. Mi pare che andiamo nel senso di riproporre un
discorso di equità, perché io sono convinto che tra mille
difficoltà coloro che hanno magari restituito delle annualità
pregresse l'hanno fatto magari con mille sacrifici, per cui avere
due pesi e due misure sinceramente non mi pareva corretto. Con
questo posso esprimere la mia massima soddisfazione, poniamo di
nuovo un discorso di equità.
Presidente -
Ha chiesto la parola il collega Grosjean, ne
ha facoltà.
Grosjean (UVP) -
Anch'io per condividere questo momento
importante per il mondo dell'agricoltura. È incredibile che questi
sistemi di sostegno all'agricoltura debbano passare per delle
strade così complicate. Sono state abolite tutte le leggi di
settore, si era fatto all'inizio della legislatura un gran parlare
di questo PSR, anzi con il discorso della PAC si dovevano risolvere
tutti i problemi dell'agricoltura, anzi ne sarebbero arrivati di
più e, ahimè, siamo arrivati in un momento di confusione totale e
per la seconda volta, come era già successo per la programmazione
2007-2013, si deve intervenire come Regione a fare delle
anticipazioni. Questo è veramente un sintomo di difficoltà che va
studiato a fondo, perché non è ammissibile che ci siano aziende che
sono tre anni che non vedono un finanziamento, che non vedono un
aiuto, un diritto previsto da delle normative europee. Qui non
parliamo di contributi regionali, parliamo di normative europee. A
livello nazionale ci sono Regioni che sono molto più avanti, ci
sono anche Regioni che hanno dei problemi, come la nostra, ma vi
ricordo che noi per il momento siamo in coda, siamo gli ultimi.
Veramente quindi c'è qualcosa che non funziona e bisognerà non
fermarsi su questo primo passo fondamentale.
Ringrazio l'Assessore per aver preso in mano subito la
situazione in pochi giorni perché l'agricoltura della Valle d'Aosta
veramente è in un momento di forte difficoltà, l'hanno ribadito
tanti altri colleghi e va sicuramente sostenuta e soprattutto
andrebbero mantenute o si dovrebbe cercare di mantenere quelle
promesse che un po' di anni fa...ci eravamo sentiti dire alla
presentazione del PSR che con la PAC...adesso 30 aziende forse
hanno preso un po' di soldi PAC, gli altri sono rimasti tutti in
una confusione incredibile. Fortunatamente che con questa prima
azione riusciamo a risolvere un problema del PSR, quindi
sicuramente siamo favorevoli a questa iniziativa come avevamo già
espresso in commissione.
Presidente -
Ha chiesto la parola il collega Testolin, ne
ha facoltà.
Testolin (UV) -
Alla luce della presentazione di questo
disegno di legge, dopo aver ascoltato gli interventi dei colleghi
che mi hanno preceduto, prendo a mia volta la parola per spiegare
quello che è stato il percorso che ci porta oggi qua a discutere in
quest'aula di questo disegno di legge. Un disegno di legge che va
nel solco della continuità rispetto a quanto già approvato
all'unanimità nella legge di stabilità, e ribadisce ancora una
volta la possibilità di concedere alle aziende agricole valdostane,
in forte difficoltà di liquidità per i motivi già espressi dai
colleghi: i ritardi di AGEA nel pagamento delle annualità 2015 e
2016, un anticipo relativamente alle misure attese che possa
aiutarli nello svolgimento delle normali attività aziendali.
Oggi, come nel mese di novembre, questo argomento rappresenta un
impegno comune della politica - ne sono a testimonianza i vari
interventi - che si è trovata allora e si trova ancora oggi
unanimemente convinta nel sostenere un'iniziativa che vada a dare
una risposta ad un settore importante, per cui, senza troppi giri
di parole, possiamo affermare che voteremo a livello di gruppo
dell'Union Valdôtaine questo provvedimento senza nasconderci
assolutamente dietro qualsiasi tipo di osservazione negativa.
Tuttavia credo sia opportuno apprezzare con spirito costruttivo
quelle che sono state le tappe e le iniziative che ci porteranno
oggi a condividere l'approvazione di questo documento. Documento
che porterà alcune modifiche - è già stato detto - al precedente
testo di legge sia alla luce delle situazioni che hanno limitato
l'utilizzo di questa opportunità da parte delle aziende
destinatarie, sia relativamente alla possibilità di estendere
l'anticipo ad alcune ulteriori misure. Questo grazie al fatto che i
primi 3,5 milioni di euro erogati da AREA a febbraio hanno liberato
delle risorse sulle misure indennità, che consentono oggi di
ampliare senza aggiungere risorse proprie l'operazione di anticipo
anche al benessere animale, al biologico e alle misure di "Natura
2000".
Il ripercorrere le tappe che ci portano alla discussione odierna
mi permetterà di concludere il mio intervento con una domanda nel
merito della responsabilità amministrativa e finanziaria che sta a
parallelo di questa norma, che viene proposta oggi e di una
valutazione di ordine più squisitamente politico che toccherà le
affermazioni fatte ora dal collega Gerandin.
In merito all'argomento dibattuto in maniera importante in
quest'aula in questi anni, a causa della continua difficoltà di
AGEA a rispettare le tempistiche di pagamento agli agricoltori,
sollecitata dalla politica, il Governo regionale nel mese di
novembre (il Governo regionale allora in carica) si era assunto in
una delle sedute precedenti all'esame della legge di stabilità 2017
l'impegno a reperire le risorse per anticipare agli agricoltori le
spettanze a cui avevano diritto nell'attesa che arrivassero i
pagamenti da parte di AGEA, impegno assunto in questa sede dal
sottoscritto e dall'allora Presidente Rollandin. Si era così
concretizzato in un emendamento presentato congiuntamente
dall'Assessorato dell'agricoltura e dall'Assessorato delle finanze
e proposto in II Commissione consiliare in sede di analisi della
legge di bilancio 2017 e alla luce del mantenimento di tutta una
serie di equilibri finanziari e nel rispetto di tutte quelle
esigenze alle quali un'Amministrazione attenta e responsabile deve
rispondere, prevedeva l'anticipo del 100 percento dell'annualità
2015 relativa alle misure di indennità compensative e di
agroambiente, per un totale di 13 milioni di euro di anticipi
complessivi che potevano essere erogati, prelevabili questi e
utilizzabili temporaneamente dai fondi di rotazione della prima
casa. La proposta contenuta nell'emendamento prevedeva il rimborso
delle somme anticipate entro il 30 giugno 2018, proprio come
previsto oggi nel disegno di legge che siamo chiamati ad approvare.
Prevedeva il 30 giugno 2018 per un motivo che evidentemente non era
sfuggito allora, come non sfugge oggi, che è legato all'incertezza
in merito alle date di pagamento di AGEA e che quindi voleva
assolutamente tutelare gli agricoltori sulle tempistiche di
rimborso laddove gli stessi non avessero in tempi brevi ricevuto da
AGEA quanto era in loro diritto. Dal 2018 poi - questa è un'altra
valutazione che ci aveva portato ad inserire questa data come data
ultima per il rimborso - AGEA dovrà finalmente impegnarsi, così
come previsto dalla Comunità europea, a pagare le spettanze entro
il 30 giugno dell'anno successivo e quindi dovrà necessariamente
accelerare anche per erogare i pagamenti non ancora eseguiti
relativi alle annualità precedenti.
A seguito di questa proposta della maggioranza in sede di
discussione in aula sull'argomento, i gruppi ALPE e Gruppo Misto
(vedi Gerandin) - per rispondere anche a quella che è stata
un'affermazione della collega Morelli - rilanciavano chiedendo,
oltre all'anticipo del 100 percento delle misure citate per il
2015, anche l'anticipazione del 60 percento relativa alle stesse
misure dell'annualità 2016, portando così la cifra necessaria a
garantire tutte le potenziali anticipazioni dai 13 milioni ai 20,8
milioni di euro. Tale richiesta, raccolta, valutata e poi fatta
propria dalla maggioranza e inserita dalla stessa nell'articolato
che prevede la concessione degli anticipi, ha però comportato, su
segnalazione delle Finanze, di dover introdurre come limite massimo
di rimborso per una parte di queste anticipazioni la data del 30
giugno 2017 per garantire con ragionevole certezza che i fondi,
momentaneamente attinti dai fondi di rotazione della prima casa e
prestati al fondo temporaneo per le anticipazioni, fossero comunque
resi disponibili per garantire i bisogni e le programmazioni di
finanziamento dei mutui prima casa da erogarsi quest'anno.
Alla luce di questa considerazione, si evincono due aspetti: il
primo, che l'inserimento della data di rimborso del 30 giugno 2017
di una parte delle anticipazioni è stato dettato dalla necessità di
trovare un equilibrio tra le due esigenze: quella di trovare i
fondi per le anticipazioni AGEA e quella di garantire i fondi
necessari per erogare mutui prima casa e che tutta la politica ha
condiviso questo percorso, tant'è vero che l'introduzione del
sub-emendamento che prevedeva il rimborso al 30 giugno 2017, invece
che al 30 giugno 2018, presentato dal sottoscritto e dal collega
Nogara - l'ho già citato quando ero fra i banchi del Governo - che
lo ha illustrato nell'aula, è poi stato condiviso e votato
all'unanimità da tutte le forze presenti in Consiglio. In seconda
battuta, voleva dire che questa situazione doveva andare a
risolversi o con il pagamento a breve delle misure del PSR per
molti se non per tutti gli aventi diritto, oppure che si trovassero
altre risorse da imprestare al fondo per gli anticipi, in modo da
non pregiudicare il funzionamento dei fondi di rotazione della
prima casa. Oggi, alla luce del ritardo dei pagamenti AGEA e della
necessità che tutti noi condividiamo assolutamente di posticipare
la scadenza dei rimborsi degli anticipi 2015 al 30 giugno del
prossimo anno, per rendere più sostenibile e interessante
l'iniziativa per le aziende potenzialmente beneficiarie e anche
alla luce di quanto affermato dall'Assessore Viérin in commissione
consiliare alla presentazione del disegno di legge, dove alla
domanda se il provvedimento fosse stato condiviso con il collega
Assessore Chatrian e il collega Assessore Borrello, per verificare
questo equilibrio tra le varie necessità dell'Amministrazione: tra
la necessità di proroga al rimborso degli anticipi concessi e
quella di avere i fondi per concedere i mutui della prima casa nel
2017, lo stesso affermava che il provvedimento era stato condiviso
senza però riuscire a dare contezza in merito alle garanzie della
capienza del fondo mutui per la prima casa. Evidentemente non
essendo in possesso di tutti i dati necessari per dare questo tipo
di rassicurazione.
Mi permetto solo in questa sede di chiedere agli Assessori
Borrello e Chatrian se dal punto di vista della prudenza e della
buona amministrazione che aveva animato la scelta nel mese di
novembre, oggi sia cambiato qualcosa da un punto di vista contabile
e di risorse. Se così è, ne prendiamo atto e capiamo anche il
muoversi di questo meccanismo rispetto a novembre. Dunque nel caso
che gli anticipi di AGEA dovessero essere tutti concessi e i
pagamenti di AGEA non dovessero arrivare in tempi brevi, voi siete
in grado di garantire sufficienti fondi per erogare i mutui prima
casa quest'anno? Questa è la domanda che evidentemente noi ci
poniamo e vi poniamo per capire come questo provvedimento ha potuto
andare avanti, alla luce di una situazione che prevede 20,8 milioni
di euro imprestati a questo fondo per l'agricoltura, e ben venga e
ne siamo assolutamente convinti e voteremo questa legge, ma
vogliamo altresì sapere quali sono le situazioni che permetteranno
di andare ad erogare i mutui prima casa.
Prima di concludere - e passo ad una questione un po' più
frivola ma neanche troppo - ancora un'osservazione in merito al
comma 2 dell'articolo 1, che introduce in legge la possibilità di
concedere gli anticipi del 2015 e del 2016 anche a chi ha ancora
gli importi da restituire ad AREA. Lo ha ripreso giustamente il
collega Gerandin prima, sulle vecchie anticipazioni 2007, 2008,
2009. Questo aspetto permette all'agricoltore, una volta saldato il
vecchio debito con parte della nuova anticipazione, di incassare la
somma restante. È corretto? Ebbene, questa opportunità,
assolutamente lecita, era esattamente quella che era stata inserita
nella delibera applicativa del dicembre scorso. Uguale. Permettendo
di estinguere contestualmente alla richiesta di anticipo 2015-2016
il debito pregresso con AREA. Questa opportunità, data ad aziende
in forte difficoltà finanziaria per i più disparati motivi, per
consentirgli di accedere anch'esse agli anticipi, aveva scatenato
le ire degli attuali Assessori Chatrian e Roscio e del Consigliere
Gerandin, che avevano classificato tutto il provvedimento come un
"premio ai furbetti". Sottolineando con questo concetto e
prodigandosi nei giorni successivi ad informarsi tramite un accesso
agli atti per capire chi fossero quelli che avevano usufruito di
questa opportunità e, più in generale, chi fossero tutti i debitori
di AREA. Oggi, sapendo queste informazioni, invece di dare corso -
come avevano promesso a suo tempo - a non so quale iniziativa in
merito all'argomento, siamo invece a registrare un voto convinto
degli Assessori Roscio e Chatrian, che in Giunta hanno approvato il
disegno di legge, e del Consigliere Gerandin che in commissione - e
oggi lo ha ripetuto in aula - nell'analisi del disegno di legge,
con fare visibilmente imbarazzato così come oggi si è voluto
portare un po' avanti con questo intervento...e combattuto, si è
limitato a dare un
okay
: "adesso che è in legge, sì che va
bene".
Sa, Consigliere Gerandin e Assessori, sulle questioni di
principio non è che va bene se è in legge, e non va bene se è in
delibera, il dubbio che sorge è che per voi possa andare bene se
siete seduti da una parte e non va bene se siete seduti dall'altra
parte del Consiglio. Allora, come l'avrebbe detta l'Assessore
Chatrian
des deux l'une
: o voleva fare una solita, sterile,
inutile polemica prima, o la sua mancanza di coerenza è talmente
forte che il "furbetto del quartierino" è diventato improvvisamente
un soggetto da tutelare. A quelli che hanno dato la palma della
coerenza al collega Gerandin per aver rifiutato di accollarsi
qualche responsabilità in più nella nuova maggioranza, incoronando
questa scelta come un gesto di onestà intellettuale, chiederei
invece di farsi delle domande su dove sia la coerenza di prese di
posizione come questa, che peraltro non vorrei fossero troppo
influenzate dalla conoscenza delle risposte dell'accesso agli atti,
che hanno dato al collega una lista di nomi sui quali interrogarsi,
ma questo aspetto lo lascio volentieri sia alla sua coscienza che
alla sua onestà intellettuale.
Per il resto credo che complessivamente il disegno di legge per
noi non dia nessun tipo di problema ad essere votato, anzi è un
disegno di legge che votiamo convintamente, previo evidentemente
qualche tipo di informazione aggiuntiva sulla disponibilità
economica perché una buona Amministrazione deve tenere, così come
si è fatto nel mese di novembre, un equilibrio all'interno delle
necessità di tutta la popolazione.
Presidente -
Ha chiesto la parola il collega Gerandin per
il secondo intervento, ne ha facoltà.
Gerandin (GM) -
Ho ascoltato attentamente la
ricostruzione di assoluta fantasia dell'ex Assessore, che, secondo
me, probabilmente in un confronto con la sua coscienza, non
trovando niente di meglio, ha interpretato le prese di posizione.
Io nel mio intervento sono stato chiarissimo nel dire qual è la
differenza tra un testo di legge e l'altro.
Cominciamo dalla prima affermazione: che, assieme con il gruppo
ALPE, abbiamo presentato la richiesta di anticipare anche il 60
percento del 2016. Ne siamo ben lieti, Assessore, per fortuna, ci
abbiamo pensato noi. Io le ripeto ancora: ma dov'era lei all'epoca?
Perché all'epoca era Assessore. Pertanto che la minoranza si sia
preoccupata di dire: "garantisco il 2015 e l'anticipazione del
2016", io in tutta sincerità non vedo dove abbia sbagliato. Io non
lo so dove abbiamo sbagliato a proporvi un testo del genere, perché
era il minimo che un Assessore dovesse preoccuparsi, tenuto conto
che lei per mesi in quest'aula ci ha detto: "il mese prossimo
arrivano i soldi" e ce lo ha detto svariate volte, ad ogni
interpellanza era: "il mese prossimo", "abbiamo sottoscritto con
AGEA, il mese prossimo". A noi è sembrato il minimo proporre
l'anticipazione anche del 60 percento. In commissione ci siamo
preoccupati che queste risorse avessero copertura, perché
sicuramente il mondo dell'agricoltura è in grandissima difficoltà,
per cui abbiamo proposto l'emendamento. Ci siamo anche preoccupati
che queste risorse fossero capienti anche per la prima casa, perché
la preoccupazione rimane la stessa: che ci siano le risorse per la
prima casa, ma sicuramente per l'anticipazione, per cui non è
cambiato assolutamente nulla.
In commissione le dissi, Assessore...ma la cosa che mi
meraviglia - come mai è stato seduto tra i banchi di Giunta... - è
che non ha ancora ben capito la differenza tra un atto che può fare
di Giunta rispetto ad un atto di governo. Se io ho una finanziaria
che mi impone alcuni paletti, lei può fare tutte le delibere di
Giunta che vuole, non sono legali, non sono corrette, non hanno
alcun presupposto di legalità, perché con un atto di Giunta lei non
può superare una norma di legge. Io ero convinto che questo lo
sapesse, per cui glielo ho detto in forma collaborativa e pensavo
l'avesse recepito come un consiglio sinceramente, per cui la mia
preoccupazione era solo ed esclusivamente quella.
La mia preoccupazione, e l'ho detto anche qua dentro e ho avuto
accesso agli atti...e le posso dire, Assessore, che al suo posto mi
sarei preoccupato prima, perché ci sono sei pagine scritte in
piccolo di gente che non ha restituito, di agricoltori che non
hanno restituito quelle che sono state le anticipazioni. Cosa ha
fatto in questi anni? Come mai non si è preoccupato di capire il
perché non avevano restituito queste risorse, il perché erano state
promosse delle azioni legali contro qualcuno e qualcuno no? Avrei
gradito che lei dicesse questo in aula. Siccome ho avuto questo
accesso agli atti e mi sono preoccupato quando ho visto questa
lista di persone che erano in debito, ma erano in debito verso
AREA, un soggetto terzo che ha dovuto mettere in mano ai legali
privati la possibilità di recuperare queste risorse. Lei era
talmente a conoscenza, Assessore...se non glielo hanno detto, lo
chieda al collega Perron che era alle Finanze, che in sede di
ricognizione dei residui pregressi li avete cancellati come
inesigibili. Io questo l'ho detto in aula. Vede la differenza? Io
le cose le dico qui in aula! Li avete cancellati come inesigibili,
ma sono milionate.
Quando l'Assessore viene in commissione con un testo di legge
completamente diverso - perché il suo, abbia pazienza, era un'altra
storia - e dice: "sono disposto a mettere in legge che il debito
non è più verso un soggetto privato (AREA) ma verso un soggetto
pubblico e gli chiedo di sottoscrivermi il riconoscimento del
debito verso la Regione", permette che, a fronte di quelle sei
pagine di elenco, io oggi voti a favore? Ma è il minimo che posso
fare: votare a favore, perché la Regione avrà titolo per fare il
recupero e porterà tutti gli agricoltori, io mi auguro, perché ci
sono tante aziende cessate anche tra queste. E ci sono tante
aziende che magari, pur non restituendo...Assessore, perché non si
è preoccupato magari di farsi segnalare da AREA alle sue strutture
questo elenco in modo da non dare più i contributi? Questi hanno
continuato a percepire contributi, non hanno restituito
l'anticipazione, per cui veramente se lei vuole lavarsi la
coscienza, ha tutto il diritto di farlo, ma non può farlo
chiamandomi in causa, assolutamente no! Sulle responsabilità che
posso avere o non aver scelto di prendere in questo Governo, sono
scelte politiche che sinceramente non ho per nessuna ragione
intenzione di condividere con lei, perché lei di scelte ne ha fatte
tante altre e non mi sono mai permesso politicamente di metterle in
discussione. Non ho mai capito il suo ruolo di Assessore, perché
probabilmente era necessario agire in altra maniera.
Se lei non è stato in grado di porre rimedio al recupero di
queste risorse e l'unica soluzione che ha trovato...io penso che
glielo abbia spiegato l'Assessore Perron che avete fatto questo
provvedimento; se non glielo ha spiegato, magari ha perso
l'occasione in Giunta di spiegarglielo, perché l'unico
provvedimento che siete stati capaci di fare - ed è una vergogna
per tutti quelli che hanno restituito - è cancellare questi debiti
del bilancio regionale. Io lezioni di moralità, lezioni di
competenza e lezioni di bilancio da lei proprio non ne prendo!
Presidente -
Non ci sono altri interventi, dichiaro
chiusa la discussione generale. Ha chiesto la parola l'Assessore
Viérin Laurent per la replica, ne ha facoltà.
Viérin (UVP) -
J'ai écouté avec attention les collègues
que je remercie pour leurs précieuses interventions surtout sur un
thème que nombreux collègues ont reconnu, c'est-à-dire des mesures
importantes et urgentes pour l'ancien domaine de l'agriculture qui
est en profonde difficulté et a besoin de mesures urgentes et
nécessaires.
Non voglio ripetere cose che i colleghi hanno detto, ma vorrei
soprattutto ringraziare i membri della III Commissione, perché, al
di là di qualche intervento in aula un po' stonato, credo che tutti
gli interventi siano andati in un'unica direzione, che non è
politica o partitica, ma vuole aderire a misure urgenti che devono
rilanciare un settore. Del lavoro fatto in commissione sono
particolarmente lieto, anche a fronte di qualche discussione di
questa mattina che metteva un po' in dubbio il metodo di lavoro di
alcuni Assessori del passato sulla condivisione nelle commissioni.
Questo è il primo provvedimento che ho portato all'attenzione della
commissione e devo dire che è stato discusso, prima ancora che con
le commissioni, con le associazioni di categoria, perché non
dimentichiamoci - qualcuno lo ha citato - che il mondo rurale
agricolo valdostano è codificato dal punto di vista "sindacale" in
associazioni e, una volta condiviso con le associazioni e
soprattutto in commissione, fino all'ultimo emendamento che oggi
arriva in aula, abbiamo trovato una sintesi che anteponeva gli
interessi del mondo agricolo a certe prese di posizione che
sinceramente io tenderò a non commentare - anche perché l'abbiamo
già affrontato sia attraverso comunicati stampa che in commissioni
- che, secondo me, non vanno nell'ottica di risolvere i problemi ma
semplicemente di creare una polemica che noi non vogliamo cercare,
soprattutto perché il mondo agricolo non ha bisogno di
polemica.
Vede, collega Testolin, io non so e non voglio neanche mettere
in discussione il lavoro che è stato fatto, non è competenza del
sottoscritto, né di nessun altro, ma mi rifaccio a tre lettere che
abbiamo ricevuto in queste ultime settimane: una dell'AREV, una del
Mouvement Montagne
, che è una nuova associazione che
rappresenta una panoramica del mondo rurale valdostano, e una della
CIA, assieme ad altri che si sono espressi in queste settimane, che
gridavano, attraverso delle missive - inviate tra l'altro anche ai
Consiglieri -, un'estrema necessità di intervenire modificando
delle cose che evidentemente non hanno funzionato.
Mi permetto quindi di dissentire leggermente quando ci vuole
spiegare un percorso, che non è stato portato avanti da singole
persone, ma è stato portato avanti in condivisione con le
associazioni e dai membri della III Commissione. Quindi bisogna
riconoscere questo lavoro, il che non è sminuire il lavoro di
altri, ma non è neanche cercare di cavalcare ciò che altri hanno
fatto. Vorrei anche ringraziare i funzionari, le strutture, in
particolare Alessia Glarey e Piero Bionaz, perché anche l'ultima
modifica legislativa è arrivata
in extremis
per cercare di
scrivere meglio alcune cose che in termini di rassicurazione
dovevamo tradurre da un punto di vista normativo.
Per venire alla questione, abbiamo presentato un "pacchetto
agricoltura", che non prevede solo queste misure urgenti - e darò
alcune risposte ai colleghi che le hanno richieste - ma si articola
su due assi che recepiscono le esigenze urgenti, atti concreti
senza troppa filosofia: il primo asse è la questione dei mancati
pagamenti, degli anticipi. Alcuni lo hanno spiegato bene, ci sono
delle modifiche sostanziali rispetto alla previsione, perché dei 20
milioni stanziati non so quanti sanno in che misura sono stati
utilizzati. Questa previsione che noi tutti speravamo fosse accolta
da un grande numero di allevatori e di agricoltori, viste le
esigenze, su 20,8 milioni ha visto l'adesione per 1,4 milioni. Non
preoccupiamoci quindi della capienza dei fondi, preoccupiamoci di
dare delle misure che effettivamente siano utilizzabili dal mondo
agricolo. Questi 20,8 milioni quindi noi li mettiamo a disposizione
riaprendo i termini, perché tante persone, tante aziende non hanno
effettivamente - come alcuni colleghi hanno ricordato - avuto
accesso perché già indebitate attraverso le fideiussioni con le
banche in parte, quindi non a costo zero, per rispondere al collega
Cretier, ma anche e soprattutto per il termine del 30 giugno. Lei
ci ha spiegato con un linguaggio anche molto tecnico perché aveva
optato per il 30 giugno. Secondo noi, il 30 giugno è stata la data
che ha fatto fallire questi anticipi, perché era improponibile che
noi aprissimo a inizio anno delle misure di anticipazione con
restituzione al 30 giugno, che era il giorno dopo in pratica. Noi
quindi rivendichiamo il 30 giugno dell'anno prossimo, data in cui,
tra l'altro, l'Europa deve controllare che tutti i pagamenti siano
effettuati. Al di là di questo, è un tempo ragionevole speriamo,
senza fare troppi proclami su quando risolveremo le questioni di
discrepanza, problematiche fra AREA, AGEA e tutti i problemi che
alcuni colleghi hanno sollevato, ma la cosa principale è che gli
allevatori devono avere la certezza dell'anticipazione di un
diritto che loro hanno acquisito. Questa è la prima modifica
rispetto al passato di un percorso che lei oggi ci ha spiegato, è
un percorso diverso con dei contenuti diversi. Riapriamo anche per
chi non ne ha fatto domanda, lo facciamo a costo zero e lo
riapriamo anche su misure che voi non avevate tenuto in
considerazione: la misura bio - sono solo 70 aziende in Valle
d'Aosta, ma anche da un punto di vista filosofico è un messaggio
interessante da lanciare -, la misura del benessere e la misura
"Natura 2000". Pensate che un utente ci ha segnalato questa
suggestione, l'abbiamo portata in commissione, l'abbiamo condivisa
e l'abbiamo inserita, non su due misure ma su cinque misure, quindi
non è il percorso del passato. Sulle due annualità proponiamo la
riapertura perché le aziende non avevano avuto l'opportunità.
E, attenzione, i pagamenti venivano fatti sulla base di una
tabella che arrivava da AGEA e per gli scarti superiori al 3
percento non venivano pagati. Quando siamo stati all'incontro con
AGEA, abbiamo chiesto di poter pagare anche le cosiddette
"anomalie", che spesso non sono responsabilità dell'azienda, fino
al 20 percento. Ecco perché tanti non hanno avuto i pagamenti:
perché quando c'era un'anomalia, anche solo del 4 percento, usciva
zero su ciò a cui uno aveva diritto, anche in termini di
anticipazioni perché poi l'Assessorato paga le anticipazioni sulla
base delle tabelle che arrivano da AGEA ad AREA, quindi altra
novità rispetto alle misure che non hanno funzionato, queste cose
le dobbiamo dire anche per spiegarle. In questo senso potenzieremo
anche l'informazione all'utenza, perché non è corretto dire che ciò
che era stato fatto viene riproposto semplicemente con una proroga,
non è così, quindi anche un po' di rispetto nei confronti del
lavoro
in primis
della commissione e delle strutture
competenti.
Oggi noi quindi stiamo sollecitando AGEA perché sia trasmesso
tempestivamente il provvedimento, in modo che dopo la pubblicazione
di questa legge con urgenza, venerdì della settimana prossima noi
andremo in Giunta con la delibera applicativa e apriremo le
anticipazioni: questo sarà ossigeno - come qualcuno ha detto - per
le nostre aziende. Senza troppe polemiche quindi credo che abbiamo
fatto un lavoro concreto, nessuno vuole rivendicare la
primogenitura di questa cosa, abbiamo lavorato tutti assieme, in
primis le categorie, sono loro che attraverso queste lettere ci
hanno prospettato delle soluzioni, le abbiamo semplicemente
recepite, ascoltate e tradotte in atti concreti e siamo lieti che
tutti oggi aderiscano a questa cosa.
Altra questione. La questione del PSR non è un atto che passa in
Consiglio, ma lo abbiamo condiviso in commissione prima di mandarlo
avanti, quindi è merito anche in questo caso di un lavoro di
condivisione, ricordo che sono fondi europei che, se non vengono
utilizzati, vanno in disimpegno, bisogna restituirli. Non sono
quindi risorse che vanno a togliere né alla prima casa, né a tutta
una serie di cose citate oggi. Al collega Baccega in commissione
abbiamo risposto e ci siamo capiti, perché non vogliamo che un
settore venga messo contro l'altro. Noi abbiamo esigenza di
risolvere un problema, che non preclude il fatto che ci siano anche
altri settori, in questo senso con i colleghi l'abbiamo
condiviso.
Il PSR è stato rivisto, condiviso e autorizzato anche a livello
europeo, su tutta una serie di misure che non hanno funzionato da
un punto di vista pratico. Sono usciti due bandi, per esempio,
sulla misura 4.1.1: ci sono fondi per 17,8 milioni di euro,
l'ultimo bando è uscito con 8 milioni, sono stati utilizzati 2,8
milioni. Non ha funzionato perché, ad esempio, noi sulla 4.1.1
portiamo dal 35 percento al 40 percento gli aiuti sull'innovazione
delle attrezzature agricole, è una piccola miglioria. Però, visto
che voi avevate previsto che si andasse a prevedere una spesa
minima di 20 mila euro, l'abbiamo abbassata a 10 mila perché
l'utenza ci ha segnalato che il tetto era troppo alto. Soprattutto
sui lavori abbiamo portato dal 35 al 50 percento, perché anche in
questo caso l'edilizia potrà ripartire, con lavori legati alla
costruzione o all'ampliamento, con aziende che in diversi settori
potranno rappresentare un indotto che riparte, ma se 17,8 milioni
di euro che sono messi a disposizione noi non li utilizziamo perché
l'utenza non accede, è perché qualcosa non ha funzionato, per com'è
stata pensata, quindi abbiamo semplicemente anche in questo caso
condiviso delle migliorie che non sono in continuità, anzi sono in
discontinuità. Come sui giovani, tanto per dire che spesso parliamo
di giovani, sui giovani abbiamo portato al 60 percento e al 50
percento: 60 per gli investimenti e 50 per le attrezzature.
Stiamo anche cercando di alzare da 80 mila a 120 mila euro il
limite superiore di accesso alla misura 6.1. Abbiamo lavorato per
ridistribuire, abbiamo riaperto ieri il bando sugli agriturismi per
cercare di darci una pianificazione che vada a sostenere anche
questo settore. Questo per dire che sono prime misure urgenti,
quelle che necessitano di un intervento urgente, ne presenteremo
altre nelle prossime settimane assieme ai colleghi per cercare di
risolvere queste problematiche, quindi lo diciamo senza polemica,
ma anche con un minimo di richiesta di rispetto per il lavoro che
stiamo facendo.
Sicuramente il collega Isabellon ha centrato la questione delle
problematiche che bisogna risolvere e che sono più delicate:
pensiamo ai titoli, alla PAC, al fascicolo aziendale...al carico
bestiame, tutte problematiche di cui si parla da diverso tempo e
che sono oggetto di un'analisi per cercare di dare delle risposte.
C'è tanta preoccupazione anche su tutta una serie di altre
problematiche, ma avremo modo di poterne parlare. Ringrazio quindi,
al di là dei membri della commissione, i colleghi che sono
intervenuti, il collega Gerandin che ha sottolineato la questione
della certezza di avere una possibilità di conguagliare ciò che uno
deve con ciò a cui uno ha diritto, e soprattutto cercare di
migliorare e di affinare un sistema che effettivamente ha avuto
delle criticità.
Per rispondere anche al collega Testolin sulla questione della
capienza, ricordando che sono i fondi per il 2017, se su 20 milioni
ne abbiamo spesi solo 1,4, sapete che spesso l'Amministrazione ha
delle difficoltà a spendere entro la fine dell'anno, anzi il
collega Perron ci ricordava la questione dei residui:
effettivamente, con il passaggio adesso di modifica di bilancio,
bisogna addirittura fare attenzione affinché le risorse che sono
impegnate vengano effettivamente poi spese. Questo è un po' un
tentativo di ripartire, cercando di aiutare nella misura in cui un
settore ha la possibilità, anche attraverso risorse che non vanno
ad incidere direttamente sul bilancio regionale.
A proposito di bilancio regionale, noi crediamo che il fatto di
utilizzare delle risorse extra bilancio sia un modo intelligente
per aiutare i settori con delle possibilità, che siano questi fondi
nazionali o strutturali dell'Europa, che sicuramente sono un aiuto
per il settore soprattutto agricolo, quindi in questo senso
ringraziamo per la piena adesione a questo provvedimento e
soprattutto ci impegniamo in questo momento a rilanciare e
soprattutto a prevedere altre misure che andranno a sostenere
questo come altri settori che sono in difficoltà.
Presidente -
Non ci sono altre richieste di intervento.
Dichiarazioni di voto? Non ci sono altre richieste, passiamo alla
votazione dell'articolo 1 del disegno di legge n. 101 comprensivo
dell'emendamento n. 1 della III Commissione e gli emendamenti n. 1
e n. 2 del Consigliere Nogara e degli altri componenti della III
Commissione. Posso mettere in votazione l'articolo comprensivo
degli emendamenti? Dichiaro aperta la votazione. La votazione è
chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Articolo 2: stesso risultato. Articolo 3: stesso risultato.
Articolo 4: stesso risultato.
Posso quindi mettere in votazione il disegno di legge n. 101
nella sua interezza. Dichiaro aperta la votazione. La votazione è
chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK