Consiglio Regionale della Valle d'Aosta - Oggetto del Consiglio n. 1881 del 6 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1881 del 6 ottobre 2022 - Resoconto
OGGETTO N. 1881/XVI - Interpellanza: "Interventi mirati a
creare deterrente per la riduzione della velocità degli autoveicoli
sul tratto di strada regionale n. 46 in comune di
Antey-Saint-André".
Sammaritani (Presidente) -
Proseguiamo i lavori con
l'oggetto n. 36 all'ordine del giorno. La parola al consigliere
Ganis.
Ganis (LEGA VDA) -
Quest'iniziativa nasce dal fatto che
il numero di incidenti stradali nella nostra regione è in aumento,
i dati ISTAT lo confermano. Le cause sono molteplici e sono: la
distrazione alla guida, il fatto di guidare sotto effetto di alcool
o di droghe, la carenza di una segnaletica stradale adeguata,
l'intensità del traffico stradale ma la causa principale rimane
sempre la velocità elevata. C'è un dato positivo: è in netto calo
il tasso di mortalità stradale nella nostra regione, un
mix
quello tra la velocità elevata e la mancanza dell'opportuna
segnaletica stradale riscontrabile lungo la strada regionale della
Valtournenche, la n. 46. Per questi motivi quest'interpellanza ha
come finalità quella di evidenziare la pericolosità lungo la strada
summenzionata; un tratto di strada caratterizzata da lunghi
rettilinei, i quali consentono alle autovetture di raggiungere alte
velocità, creando così pericoli per gli automobilisti e residenti.
Vorrei inoltre sottolineare che lungo il tratto sopracitato sono
ubicate numerose attività commerciali, tra le quali un bar, un
ristorante, un noleggio di attrezzatura sciistica. Queste attività
sono frequentate da numerosi turisti, sia nella stagione invernale
che in quella estiva, e questo ne accresce la preoccupazione di chi
le gestisce. Non bisogna dimenticare che in questi ultimi anni
numerosi incidenti si sono verificati lungo il tratto stradale
summenzionato, alcuni dei quali purtroppo con conseguenze mortali.
Questa è una strada molto trafficata, percorsa a velocità
sostenuta, in particolar modo nei fine settimana e soprattutto una
strada priva della segnaletica stradale adeguata.
Vorrei ricordare che già nel lontano 2017 l'allora Sindaco di
Torgnon evidenziava questo problema lungo il tratto summenzionato
chiedendo appunto più sicurezza. L'ultimo incidente, per la
cronaca, risale al 20 maggio. In base a queste considerazioni, si
interpella l'Assessore competente per conoscere se l'Assessore
competente sia a conoscenza della pericolosità della strada lungo
il tratto summenzionato e se l'Amministrazione regionale intenda
porre in essere degli interventi mirati e qualunque accorgimento
necessario, quali, ad esempio, la posizione di segnaletica stradale
aggiuntiva in modo da creare un deterrente per ridurre la velocità
delle autovetture lungo il tratto.
Presidente -
La parola all'assessore Marzi per la
risposta.
Marzi (SA) -
Il Comune di Antey ha riferito che, entro il
corrente anno, sarà posizionata la segnaletica verticale e sarà
realizzato l'attraversamento pedonale in corrispondenza della
fermata del trasporto pubblico lungo il tratto di strada in
questione. Spetta infatti ai Comuni, come previsto dalla legge
regionale n. 11/2016, il rilascio delle autorizzazioni delle
concessioni inerenti la segnaletica e gli interventi nei tratti di
strade regionali correnti all'interno dei centri abitati, che sui
propri territori provvedono all'adozione dei relativi atti
prescindendo dal nulla-osta regionale.
Preciso che, in ordine alla problematica, non risultano agli
atti degli uffici precedenti richieste da parte del Comune e che
non si ha notizia di alcuna segnalazione resa da parte di residenti
o turisti.
Abbiamo ritenuto utile, in uno spirito di assoluta
collaborazione con i Comuni, nell'ottica appunto della considerata
importanza del tratto di strada interessato, esprimere un parere da
fornire quale supporto tecnico al Comune di Antey. La Struttura
Viabilità e Opere stradali inoltre, a seguito di richiesta
inoltrata dal Comune stesso il 23 novembre del 2021, ha quindi
rilasciato in data 16 dicembre 2021 parere favorevole per
l'installazione di cartellonistica stradale nei tratti chilometrici
che vanno dal chilometro 3+580 al chilometro 4+080, per la
realizzazione di un attraversamento pedonale al chilometro 3 + 820
della strada regionale n. 46 di Valtournenche in località Covalou.
La Struttura Viabilità e Opere stradali ha fornito quindi al Comune
di Antey-Saint-André specifiche indicazioni riguardo a
collocazioni, distanze, tipologie e dimensionamenti della
segnaletica e sta collaborando con l'Ufficio tecnico comunale per
individuare la migliore soluzione circa il posizionamento della
segnaletica verticale e la realizzazione dell'attraversamento
pedonale che sarà reso maggiormente visibile con l'integrazione di
un sistema luminoso e di segnaletica di preavviso. Questo sempre in
pieno spirito collaborativo tra gli uffici regionali che, tra
l'altro, colgo l'occasione per ringraziare, come da lei richiamato
durante l'iniziativa. È anche però importante sottolineare alcuni
aspetti in merito ai lavori e a quanto si sta facendo sulla strada
regionale n. 46 proprio in linea con la premessa e i dati da lei
richiamati rispetto alla sicurezza stradale. L'attenzione infatti
che negli ultimi anni è stata prestata alla sicurezza della
regionale 46 si concretizza nei seguenti interventi già eseguiti,
piuttosto che in corso di esecuzione e programmati. Gli interventi
eseguiti riguardano: i lavori di rifacimento dell'impianto di
illuminazione della galleria del Breuil, per un importo di circa
423 mila euro; i lavori di manutenzione straordinaria della
pavimentazione stradale, primo lotto, per un importo di circa 150
mila euro; interventi di manutenzione svolti da parte del personale
cantoniere e degli operai assunti stagionalmente
dall'Amministrazione regionale stessa. Gli interventi invece in
corso di esecuzione riguardano: la manutenzione straordinaria della
pavimentazione stradale, secondo lotto, per un importo di 330 mila
euro; lavori urgenti di consolidamento del tratto stradale in
località Gouffre, secondo lotto, per un importo di circa 490 mila
euro. Inoltre quest'intervento prevede ulteriori opere strutturali
di cui è in corso la redazione del progetto esecutivo per un
investimento previsto di ulteriori 400 mila euro. Gli interventi
programmati infine sono la progettazione dell'ammodernamento ed
efficientamento dell'impianto di illuminazione stradale della
galleria Fiernaz al chilometro 10 + 500, il tutto per una spesa di
circa 400 mila euro, piuttosto che la manutenzione straordinaria
all'interno del programma 2022-2029 della viabilità stradale per un
importo complessivo di 1 milione e 300.
Concludo considerando che, per intervenire sul miglioramento
della sicurezza della strada n. 46 della Valtournenche, abbiamo
sino ad ora destinato complessivamente risorse per circa 3,5
milioni di euro.
Presidente -
Per la replica, la parola al consigliere
Ganis.
Ganis (LEGA VDA) -
Grazie Assessore per la risposta.
Personalmente ho ricevuto le prime segnalazioni nel mese di maggio,
quindi conosco molto bene quel tratto di strada e posso confermarne
la pericolosità, se poi nessuno allora era intenzionato a prendersi
delle responsabilità, questo non spetta a noi. Per quanto di mia
conoscenza, il problema c'è e persiste, ad oggi, come anche lei ha
detto, nulla è stato fatto e chi ha un'attività lungo quel tratto è
praticamente preoccupato. Inoltre nessun dissuasore è stato
adottato come deterrente e la segnaletica risulta inefficiente.
Credo che qualche intervento vada fatto. L'importante è adottare
questi dissuasori e, come lei ha detto, a breve ci sarà la
possibilità che questo vada a buon fine. Vorrei ricordare che si
possono utilizzare tanti dissuasori come autovelox, sistema di
controllo della velocità media, rallentatori a effetto acustico
vibratorio; tutti questi interventi possono essere utili per
ridurre la velocità lungo quel tratto di strada. L'attenzione verso
i nostri cittadini passa anche attraverso la sicurezza, una
responsabilità sociale questa che garantirebbe a tutti di muoversi
senza rischi. Se vogliamo ridurre il numero delle vittime in
incidenti stradali, dobbiamo ridurre la velocità dei veicoli che
transitano lungo le nostre strade e questo è un dato di fatto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK