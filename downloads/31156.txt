Consiglio Regionale della Valle d'Aosta - Oggetto del Consiglio n. 361 del 11 febbraio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 361 del 11 febbraio 2009 - Resoconto
OGGETTO N. 361/XIII - Interpellanza: "Interventi per tutelare
i cittadini dalle radiazioni del gas radon".
Interpellanza
Considerato che il radon è un gas naturale radioattivo
comunemente poco conosciuto, benché molto pericoloso in quanto
risulta essere la seconda causa di tumore ai polmoni dopo il
fumo;
Preso atto che il decreto legislativo n. 241 del 2000 prevede
unicamente una soglia di limite di esposizione al radon negli
ambienti di lavoro nella misura di 500 bq per m3;
Verificato che in Italia non esiste una normativa specifica,
ma che una raccomandazione europea indica in 400 e 200 bq al m3 i
valori soglia rispettivamente, per le abitazioni esistenti e per le
nuove costruzioni;
Ritenendo che la tutela della salute pubblica rientri nei
principali compiti dell'Amministrazione;
i sottoscritti Consiglieri regionali
Interpellano
il Presidente della Regione e/o gli Assessori competenti per
conoscere:
1) quali sono gli orientamenti della Giunta in
merito;
2) se sono state attivate, o si intendono attivare indagini e
monitoraggi per conoscere la reale portata del fenomeno nella
nostra regione;
3) quali sono gli eventuali dati riscontrati;
4) se si ritiene opportuno promuovere una campagna
d'informazione, anche per evitare inutili allarmismi in quanto di
fronte a modeste concentrazioni di radon ci si può proteggere con
semplici misure pratiche.
F.to: Cerise Giuseppe - Morelli
Patrizia
Président
- La parole au Conseiller Cerise Giuseppe.
Cerise G. (VdAV-R)
- Merci, M. le Président. Abbiamo
presentato questa interpellanza sul radon perché riteniamo che si
debba meglio conoscere questo, chiamiamolo, così illustre
sconosciuto per qualche verso, per potersi meglio proteggere dagli
effetti nocivi che può provocare alla salute. Premetto che non
vogliamo con questa interpellanza assolutamente insinuare che nulla
è stato fatto in merito in Valle d'Aosta, una campagna di
monitoraggio è stata iniziata nel 2003, ma credo che abbia avuto un
sostanziale raffreddamento nel corso degli anni e credo che sia in
una situazione di
stand-by
attualmente. Ma riteniamo che si
debba approfondire la problematica e creare soprattutto un sistema
di informazione capillare che raggiunga tutte le famiglie, in
quanto abbiamo verificato che il radon è uno sconosciuto e forse
anche per questo quanto mai pericoloso, trattandosi di un gas
radioattivo, inodore, incolore, prodotto dal decadimento
radioattivo del radio, generato a sua volta dal decadimento
dell'uranio, elementi che sono presenti in quantità variabili nella
crosta terrestre. La principale fonte di emissione nell'ambiente di
radon è rappresentata dal suolo, insieme ad alcuni materiali di
costruzioni e anche dall'acqua sorgiva. Si viene contaminati
principalmente per inalazione ed è considerata la seconda causa di
tumore polmonare dopo in fumo, ed è stimato responsabile del 10
percento di tutti i casi di questo tumore. Si tratta di una
sostanza molto pericolosa, più dell'amianto e del benzene che può
essere presente nelle nostre case.
Detto questo, vorrei tranquillizzare: non è nostra intenzione
drammatizzare o creare allarmismi, anche perché di fronte a modeste
concentrazioni di questo gas ci si può proteggere con alcune
semplici misure pratiche. Da qui l'importanza di approfondirne la
conoscenza. Considerato che la principale sorgente di radon è il
sottosuolo dal quale il gas fuoriesce attraverso crepe e fessure e
penetra nelle nostre abitazioni attraverso giunti, fessure,
canalizzazioni degli impianti elettrici ed idraulici e si concentra
particolarmente negli ambienti chiusi. Per proteggerci sono a volte
sufficienti alcuni semplici accorgimenti, quali creare maggiore
aerazione dei locali, in particolare di quelli interrati, tamponare
possibilmente quelle vie di infiltrazione che ne permettono
l'accesso nei locali abitati.
Per quanto riguarda la normativa in Italia, è assai lacunosa. Il
decreto legislativo n. 241/2000 prevede una soglia limite di
esposizione al radon unicamente per gli ambienti di lavoro, fissata
in 500 bequerel per metro cubo; non esiste al contrario una
normativa specifica per le abitazioni ma unicamente una
raccomandazione della C.E. che indica in 400 e 200 bequerel per
metro cubo i valori soglia rispettivamente per le abitazioni
esistenti e gli immobili di nuova costruzione, contrariamente a
quanto avviene in altri paesi che hanno legiferato in materia. In
Italia diciamo che la situazione è un po' a macchia di leopardo,
pare che vi siano comunque alcune Regioni particolarmente virtuose,
come ad esempio la Regione Veneto che ha terminato il monitoraggio
e la mappatura di tutto il territorio e che con propria delibera
indica in 200 bequerel per metro cubo il valore oltre al quale si
raccomanda di intraprendere azioni di bonifica. Sempre la Regione
Veneto ha predisposto una guida per portare a conoscenza di tutti i
cittadini i rischi di questo gas, come rilevarne la presenza e le
possibili contromisure da adottare, i comportamenti più opportuni
da mettere in pratica per proteggersi. C'è poi da dire che anche
l'ARPA della Regione Friuli ha realizzato in collaborazione con
l'azienda per i servizi sanitari e con l'università di Udine, con
gli ordini professionali degli ingegneri, architetti, geologi, e i
collegi dei periti e dei geometri un manuale con indicazioni e
proposte per la protezione degli edifici dal radon. Riteniamo
questa iniziativa lodevole e quanto mai interessante, perché è
molto importante avere soprattutto in fase di costruzione e
ristrutturazione di un edificio contezza della potenziale presenza
di questo gas per poter eventualmente mettere in atto quegli
accorgimenti necessari per proteggersi, e questo con dei costi
contenuti in fase di intervento rispetto a degli interventi più
onerosi qualora si dovesse intervenire successivamente. Abbiamo
dunque formulato quattro quesiti sintetici per capire qual è lo
stato dell'arte della nostra Regione e qualora fosse necessario
sollecitare le opportune iniziative.
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Merci, M. le Président. Ringrazio anche
per aver portato all'attenzione di questa Assemblea la questione
dell'inquinamento indoor di cui si parla abbastanza poco,
l'inquinamento cioè in ambienti confinati, prodotto come è stato
ampiamente e bene illustrato dal collega Cerise da un gas
radioattivo di origine naturale, alfa emettitore, il radon, per
questo motivo un po' trascurato come problema dall'opinione
pubblica. È bene non creare allarmismi ma è certamente corretto
porvi la giusta attenzione. Come è stato detto, siccome è un gas
che si produce naturalmente per effetto del decadimento dell'uranio
238, che è una componente naturale delle rocce, la sua presenza è
strettamente legata alla geologia del territorio; per quanto
riguarda la nostra regione sono più ricche di uranio le rocce
graniti porfidi, mentre invece sono più povere le rocce serpentino,
cioè le pietre verdi. Quindi quali sono gli orientamenti della
Giunta in merito? Penso che sia opportuno precisare che in Valle
d'Aosta questo tema è da anni all'attenzione di attività di
controllo e monitoraggio e al centro di un'attenzione conoscitiva
dell'amministrazione, in accordo con gli enti preposti a questa
attività, proprio per poter avere una stima complessiva sul
territorio regionale della presenza di tale inquinante. Più
recentemente è stata avviata una specifica campagna per la
conoscenza delle concentrazioni del gas sul territorio, che
risponde a requisiti riconosciuti a livello nazionale ed europeo
come standard di monitoraggio. Questa attività oggi è condotta
dall'ARPA, che è ente strumentale dell'Amministrazione regionale
competente in materia e come Assessorati sia all'ambiente che alla
salute si è molto interessati a questa attività conoscitiva.
Venendo al punto n. 2 dell'interpellanza:
"se sono state
attivate, o si intendono attivare indagini e monitoraggi per
conoscere la reale portata del fenomeno nella nostra regione"
,
va precisato che le campagne di misura delle concentrazioni di
radon condotte in Valle d'Aosta sono state tante, i risultati delle
indagini più recenti sono già stati resi disponibili al pubblico
nei biennali rapporti prodotti da ARPA e sono anche presenti sul
sito Web dell'ARPA. In modo molto sintetico richiamo alcune delle
principali campagne e anche un commento (rispondo così al punto n.
3 della interpellanza) sugli esiti delle campagne.
La prima campagna nazionale radon, attuata sotto il
coordinamento scientifico dello ISS (Istituto Superiore della
Sanità) e dell'APAT (Agenzia Protezione Ambiente) nazionale, oggi
ISPRA, è stata svolta dal 1989 al 1997; si è trattato di una
campagna organizzata e coordinata da un punto di vista scientifico
a livello nazionale e finalizzata ad ottenere delle stime
complessive di livelli di concentrazione di radon all'interno delle
abitazioni, per poter giungere a una mappatura sul territorio
nazionale. In Valle d'Aosta le indagini sono state condotte su un
campione di abitazioni scelte con criteri di rappresentatività, ma
ancora a livello nazionale. Sono stati utilizzati dei metodi di
indagini armonizzati interconfrontati per dare una risposta
omogenea su tutto il territorio. Questi metodi di interconfronto
sono tuttora utilizzati da ARPA che svolge tale attività.
I rilievi in Valle d'Aosta sono stati eseguiti negli anni
1991-1992 dalla allora unità operativa chimico fisico tossicologico
ambientale dell'USL, e anche se la campagna non è recente, resta un
riferimento importante per la natura di questo gas radioattivo. Le
misure svolte in Valle d'Aosta sono state 24 e hanno riguardato i
Comuni di Châtillon, Challand-Saint-Anselme e Saint-Oyen, la
concentrazione media è risultata di 44 bequerel al metro cubo
rispetto a una media nazionale risultata da questa campagna di 70
bequerel al metro cubo. Quindi la concentrazione in Valle d'Aosta è
risultata piuttosto bassa rispetto alla media nazionale. È stata
svolta poi una campagna di iniziativa regionale in abitazioni,
scuole e luoghi di lavoro, negli anni 2002-2003 da ARPA nell'ambito
di un accordo di programma con l'USL della Valle d'Aosta. La
campagna ha riguardato 59 abitazioni, 31 scuole, 22 luoghi di
lavoro; sono stati scelti in base a criteri di distribuzione
uniforme sul territorio regionale, in modo da avere rappresentate
le tipologie geologiche del territorio e in particolare ci si è
voluti porre nel caso più conservativo per evidenziare situazioni
in cui è possibile avere una predisposizione all'accumulo del radon
(locali interrati o semi interrati). La media delle concentrazioni
di radon rilevate in abitazione nel corso della campagna è stata di
128 bequerel al metro cubo, quindi rispetto ai parametri e ai
numeri detti prima sicuramente superiore. ARPA però segnala che
questo valore medio deriva proprio dal fatto di andare a vedere le
situazioni peggiori, quindi prevalentemente seminterrati, interrati
scelti con criteri di maggiore criticità. La media invece di tutti
i rilievi effettuati nelle scuole è risultata di 57,6 bequerel al
metro cubo, un valore sicuramente più basso rispetto alla media
nazionale. Per i luoghi di lavoro invece i livelli rilevati sono
stati i più vari in relazione ai siti considerati, perché sono
stati presi in esame siti abbastanza particolari: ad esempio i due
tunnel del Monte Bianco e del Gran San Bernardo, alcuni locali semi
interrati dell'USL in particolare, ma anche depositi di fontina, e
comunque i dettagli dei dati sono disponibili presso ARPA. Un'altra
campagna di misura è stata condotta più recentemente dal 2003 al
2005 in abitazioni e scuole della città di Aosta, è stata svolta su
richiesta e in collaborazione con il Comune, e ha riguardato 80
abitazioni scelte con criteri di omogeneità delle tipologie degli
insediamenti abitativi in 8 aree della città, che sono state
preliminarmente definite in accordo con il Comune di Aosta.
Sono stati poi fatti rilievi in 30 scuole, cioè tutte le scuole
pubbliche del Comune di Aosta di ogni ordine e grado. Qui non si è
scelto il criterio del campione perché essendo un luogo sensibile,
si è ritenuto opportuno avere un livello di controllo completo ed
esaustivo. La media generale delle concentrazioni di radon rilevata
in abitazioni ad Aosta è risultata di 40,5 Bequerel al metro cubo,
quindi livelli piuttosto bassi, analogamente nelle scuole la media
generale di tutti i rilievi è risultata di 42,6 bequerel al metro
cubo, confermando questi livelli della città di Aosta. Un'ulteriore
campagna di misura svolta sul radon in Valle d'Aosta è la mappatura
del territorio regionale e individuazione delle aree a rischio
radon; questa campagna sistematica è stata condotta sempre da ARPA
a partire dal 2003 per predisporre quegli elementi conoscitivi che
sono previsti dal decreto legislativo 230/1995, che dice
"Individuazione aree ad elevata probabilità di alte concentrazioni
di attività di radon". L'organizzazione logistica è stata fatta su
base comunale, insieme alle amministrazioni locali è stata fatta la
scelta di un campione di abitazioni; (si faccia riferimento ai
documenti ARPA per la modalità e criteri di scelta e di
quantificazione del numero di edifici), in aggiunta a ciò sono
state condotte indagini in tutte le scuole dei Comuni anche qui
sempre per lo stesso principio di non trascurare questo settore
sensibile. Le campagne hanno avuto una durata di un anno, diviso in
due semestri, uno invernale e uno estivo, per le scuole solo il
semestre invernale visto che d'estate non ci sono le lezioni. Oggi
risultano conclusi rilievi in 24 Comuni e questi su 74 parrebbero
pochi, ma rappresentano il 43,4 percento del territorio regionale e
il 56,5 percento della popolazione; su un totale di 417 abitazioni
per le quali oggi l'informazione è completa il valore medio è
risultato pari a 76,5 bequerel al metro cubo. La campagna è in
corso, dettagli di informazione sono disponibili presso ARPA,
l'attività procede e dovrà riguardare in modo esaustivo tutti i
Comuni della Regione. Benché non riguardando direttamente il
problema del gas radon in aria cioè il problema dell'inquinamento
indoor, ARPA ha svolto comunque una campagna di misura delle
concentrazioni di radon in acque di sorgente e fontanili, che il
Consigliere Cerise ha richiamato, e questa campagna è stata svolta
a partire dal 2002. Questo indicatore di presenza di gas radon in
acqua è riconosciuto come in grado di fornire indicazioni utili,
sempre per predisporre quegli elementi conoscitivi previsti dal
decreto legislativo del 1995; ad oggi sono state effettuate misure
su 110 sorgenti e i dati che non ho citato sono comunque tutti
riportati sulla Quarta relazione sullo stato dell'ambiente
dell'ARPA a pagina 267, sono reperibili anche sul sito Web
dell'ARPA. Rispetto al terzo punto, le valutazioni sui livelli medi
di concentrazioni di radon direi che le ho riportate per ogni
campagna.
Quello che voglio sottolineare è che alcuni dati sulle
concentrazioni di radon sono confluiti attraverso l'ISPRA (ex APAT)
nell'atlante europeo del radon (european indoor radon maps o radon
atlas), quindi la Valle d'Aosta è presente in questa mappatura a
carattere europeo. Ultimo punto della interpellanza, se si ritiene
opportuno promuovere una campagna d'informazione: varie campagne di
informazione sono già avvenute in tempi e modi diversi. ARPA ha più
volte partecipato ad incontri richiesti dalle amministrazioni
comunali, che sono state per lo più oggetto di indagine
territoriale per spiegare alla popolazione i dati, i risultati e le
implicazioni della esposizione a questo gas. Sono stati fatti
incontri a Aymavilles, Sarre e Courmayeur. La Regione nel 2006 ha
pubblicato un numero specifico di Ecolo, che illustra in modo
esaustivo cosa è il radon e dà indicazioni su come intervenire con
accorgimenti su abitazioni esistenti, su come tutelarsi dagli
effetti negativi di questo gas e come ridurre le concentrazioni in
ambiente.
L'USL Valle d'Aosta, dipartimento di prevenzione e unità di
igiene pubblica, ha redatto alcune linee guida, che hanno
un'utilità soprattutto in fase di progettazione e ristrutturazione
degli edifici, per attuare quegli accorgimenti che in fase di
ristrutturazione e prima edificazione sono utili per ridurre la
possibilità di esposizione a questo gas.
Credo, rispondendo anche a nome dell'Assessore alla sanità, che
i nostri dicasteri sono interessati a proseguire in questa azione
di informazione alla popolazione, sia in collaborazione con l'USL
che con l'ARPA Valle d'Aosta, per affrontare gli effetti di
esposizione all'ambiente e alla salute pubblica.
Président
- La parole au Conseiller Cerise Giuseppe.
Cerise G. (VdAV-R)
- Ringrazio l'Assessore per le
risposte fornite, per tutti i dati che ha citato, dei quali eravamo
a conoscenza perché quando abbiamo affrontato questa problematica,
avevamo cercato di attingere a dei dati. Ben lontano da noi, dicevo
prima, dire che nulla era stato fatto in questo contesto, lo avevo
premesso, mi sento però di sottolineare che se questa campagna era
partita nel 2003 con una certa enfasi, mi pare che sia attualmente
in
stand-by
. Quando mi si dice che 24 Comuni sono stati
monitorati, se andiamo a vedere la Svizzera che è all'avanguardia
in questo contesto, entro il 2009 non si completa il monitoraggio
delle zone, ma viene completata la misurazione in tutte le
abitazioni soggette a rischio e entro il 2014 dovranno essere
ultimate le bonifiche che si renderanno necessarie per proteggere
gli ambienti. Credo che questo sia un dato che ci debba far
meditare, perché senza drammatizzare bisogna però proteggerci da
questo elemento. In Italia si stima che su 30.000 casi di tumori
polmonari, 6.000 sarebbero imputabili al radon, dunque senza
drammatizzare dobbiamo tenere alta l'attenzione su questo problema,
e l'Organizzazione mondiale della sanità classifica il radon fra
gli agenti cancerogeni di primo gruppo per l'accertato potere
cancerogeno che questo prodotto contiene. Di conseguenza crediamo
che si possa fare di più, specialmente per questa campagna di
informazione che riteniamo debba essere capillare, che raggiunga
tutte le famiglie, perché nel 2008 sono stati fatti degli opuscoli
di informazione sotto il patrocinio dell'amministrazione regionale
che arrivavano nel giro di due mesi nelle nostre cassette e uno era
contraddittorio all'altro, cioè uno diceva che per il discorso
della sicurezza dobbiamo lasciare le luci accese, l'altro che per
contenere i consumi dobbiamo spegnere anche lo
stand-by
del
televisore!
Credo che quando si investe in questo contesto che riguarda la
prevenzione, la tutela della salute, bisogna pensare a un
investimento a tutti gli effetti, non solo per il fatto sicuramente
importante che migliora la qualità della vita in senso generale, ma
perché è un investimento di carattere economico che va ad abbattere
i costi sociali conseguenti alle cure che si devono intraprendere
quando qualcuno si ammala.
Sappiamo che l'Assessore è particolarmente sensibile a queste
problematiche per i suoi precedenti professionali, noi vigileremo
su questo e saremo lì a sollecitare affinché una dichiarazione di
intenti abbia poi un suo risvolto pratico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK