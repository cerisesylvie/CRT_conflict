Consiglio Regionale della Valle d'Aosta - Oggetto del Consiglio n. 814 del 22 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 814 del 22 ottobre 2014 - Resoconto
OGGETTO N. 814/XIV - Interpellanza: "Potenziamento del
servizio di accoglienza e di integrazione a favore degli
immigrati".
Presidente -
La parola alla collega Certan.
Certan (ALPE) -
Grazie Presidente.
Penso che in questi anni stiamo vivendo una trasformazione
culturale, sociale, epocale. L'immigrazione e l'emigrazione sono
stati momenti della storia di ogni Paese, in vari momenti diversi,
magari nei tempi con delle circostanze, delle caratteristiche
diverse, ma tutti i Paesi hanno conosciuto questi processi. Credo
che oggi stiamo però assistendo a delle ondate migratorie continue,
chiare e definite, e direi anche molto incisive; quelle attuali
hanno una caratteristica particolare: oltre alla differenza di
lingua, di cultura, vi è anche un'altra differenza, che è quella di
religione.
La Valle d'Aosta non è una regione immune da questo fenomeno, lo
rimarcava ad esempio un servizio che ho visto per caso,
quest'estate, su France 2, un servizio di una domenica mattina in
cui è stato proprio descritto ed è stato molto approfondito questo
fenomeno in Valle d'Aosta, che definiva la Valle d'Aosta come una
delle Regioni italiane con maggiore immigrazione musulmana. In
questo servizio c'era anche il nostro Presidente Rollandin che era
stato intervistato e sottolineava proprio questo aspetto anche di
accoglienza della Regione Valle d'Aosta per queste popolazioni.
Ora, credo che la globalizzazione, l'immigrazione e l'accoglienza
portino il mondo in generale in Valle d'Aosta. La multicultura e
l'accoglienza s'imparano però vivendole e praticandole
quotidianamente. Uno dei luoghi principali in cui questo viene
vissuto credo che siano i luoghi di lavoro e, in realtà, forse la
scuola è uno dei luoghi per eccellenza dove viene praticata
l'accoglienza e l'integrazione. Credo che a tal fine abbiano un
ruolo molto importante, per un efficace inserimento e anche per
un'integrazione direi riuscita, i mediatori culturali. Ho
sottolineato questi luoghi di lavoro, la scuola (luoghi di
eccellenza) come punti diciamo di integrazione, ma sicuramente
anche l'inserimento della famiglia nel contesto sociale è poi
importante. Ripeto: credo che questo ruolo lo svolgano in modo
eccellente i mediatori.
Con questa nostra interpellanza volevamo essere un po'
rassicurati...avere qualche dato, ma anche essere un po'
rassicurati su quali sono poi le intenzioni di questa
Amministrazione regionale riguardo proprio a questo servizio di
accoglienza e di integrazione, in quale misura si intende
continuare a investire in questa direzione. Perché, in un momento
di forte crisi economica, crediamo che questo sia ahimè un altro di
quei servizi che spesso vengono in qualche modo ridotti, mentre in
questo momento, proprio anche in considerazione del fatto che oltre
alle ondate dai Paesi mediterranei dell'Africa ci sono oggi degli
importanti arrivi anche dall'Africa centrale, comunque da questi
altri Paesi africani, credo che non siano da prevedere delle
riduzioni per questo servizio. Quindi volevamo essere un po'
confortati riguardo a questo, chiedendo anche poi nei punti 1 e 2
quanti sono appunto i mediatori culturali che operano attualmente
in Valle d'Aosta e con quali contratti, perché so che ci sono
diversi mediatori che hanno dei contratti solo di consulenza a
tempo determinato, mentre alcuni hanno contratti a tempo
indeterminato. Ecco, credo che proprio per l'accoglienza del primo
momento i mediatori svolgano questo ruolo importantissimo. E lo
sottolineo: è un ruolo direi di collegamento, è un anello...i
mediatori sono un anello importantissimo di collegamento fra il
territorio di provenienza e comunque anche la loro identità di
provenienza. Grazie.
Presidente -
La parola all'Assessore Fosson.
Fosson (UV) -
Sì, grazie Presidente.
Sono d'accordo con tutte le sue premesse; il servizio
d'accoglienza è fondamentale per una Regione come la nostra che,
per tanti anni, ha conosciuto l'emigrazione. Nella mia famiglia i
miei nonni, come tanti altri della Valle d'Ayas, sono stati
emigranti in Africa, per otto anni, quindi è un fenomeno che la
Valle d'Aosta ha sperimentato. Sono d'accordo anche che la
mediazione, cioè l'insegnare la lingua, i modi, la cultura, siano
fondamentali per un'introduzione nella nostra realtà.
Per passare alle domande...
"quanti sono i mediatori
culturali"
, in Valle d'Aosta, fin dal 2002, è stato fatto un
corso di formazione (una direttiva regionale regolamentava la
professione della mediazione culturale). La prima Regione che ha
riconosciuto e ha normato la figura professionale del mediatore è
stata la Toscana nel '97 e a tutt'oggi sono 10 le Regioni in
analoga situazione, tra cui anche altre Regioni a Statuto speciale,
come Bolzano e la Provincia autonoma di Bolzano. Tra la fine del
2005 e l'inizio del 2006 è stato organizzato un secondo corso di
formazione, e nel 2006 una nuova deliberazione approvava nuove
disposizioni regionali in materia di mediazione, ridefinendo il
profilo professionale, gli standard normativi e la gestione
dell'elenco regionale aperto tenuto dalla Direzione politiche
sociali. Allora il percorso formativo prevedeva 500 ore di
formazione teorico-pratica e un esame finale. Questa normativa è
stata modificata nel 2008, quando, per ottimizzare le risorse e per
valorizzare queste esperienze di vita, è stato possibile ottenere
la certificazione delle competenze senza il corso di 500 ore, ma
dimostrando di avere dei crediti acquisiti, derivati da competenze
acquisite e quindi la possibilità di accedere a questo elenco
regionale è stata ampliata. Attualmente sono 29 i mediatori
iscritti e 13 hanno frequentato uno dei corsi regionali, mentre
addirittura 16 hanno ottenuto questa certificazione per le loro
competenze. I mediatori certificati attualmente iscritti
nell'elenco sono 29, di cui 15 di lingua araba, 4 di lingua
spagnola, 2 di lingua cinese, 4 di lingua albanese e uno solo di
lingua rumena. Le dico questo perché è chiaro che i dati
sull'emigrazione (che è un fenomeno in evoluzione) si sono
modificati negli ultimi anni. Mentre la comunità magrebina è stata
fino a un certo punto la più rappresentata, adesso non è più così:
se nel 2012 avevamo 8.470 residenti immigrati, nel 2013 questi sono
9.148, ma la comunità più rappresentata è proprio quella rumena
(2.471 a fronte di 2.198 marocchini); se ai numeri della comunità
rumena aggiungiamo i 1.028 albanesi vediamo proprio una variazione
di rappresentatività. Nella comunità rumena vi sono soprattutto
donne, come del resto in quella ucraina, perché per la professione
di badante viene molto più richiesta questa origine (rumena o
ucraina) rispetto ad altre. Quindi anche dal punto di vista
linguistico della mediazione c'è stato sicuramente un grosso
cambiamento, per cui in questo momento 15 mediatori di lingua
araba, a fronte di uno solo di lingua rumena crea una disparità, e
quindi andrà anche tenuto conto di questo fenomeno; in caso
contrario faremo un'accoglienza teorica, e 7 in questo momento sono
le domande in attesa di essere valutate dalla competente
commissione.
La Regione autonoma Valle d'Aosta ha affidato da tempo a una
cooperativa sociale il servizio di mediazione interculturale per
gli operatori sociosanitari dei presidi territoriali dove sono
assicurate 1.796 ore di mediazioni annue, per un impegno, sul
triennio 2013-2015, di 82 mila euro. L'azienda USL ha, per parte
sua, fin dal 2003 un servizio di mediazione interculturale gestito
dalla stessa cooperativa, attivo nelle varie sedi ospedaliere;
soprattutto, a fronte di 1.100 ore nell'Ospedale regionale, per 140
pazienti sono stati 158 quelli seguiti invece al Beauregard, per
una spesa complessiva di 25.300 euro. È un dato di fatto che le
nascite al Beauregard per il 20 percento siano relative a famiglie
di extracomunitari. Attenzione, il saldo demografico positivo, come
in altre Regioni d'Italia, ma soprattutto nella nostra, è mantenuto
proprio da queste nascite di extracomunitari. Sa che molti esperti
di economia dicono che il PIL aumenta se aumentano le nascite,
quindi questo è comunque un fatto rilevante positivo. Poi ci sono
degli altri progetti di formazione linguistica, di educazione
civica, che erano già finanziati dall'Unione europea attraverso il
Ministero degli interni, per i quali operano 4 mediatori per 2.750
euro all'anno (110 ore).
"Quanti di questi operatori sono con contratti a tempo
indeterminato"...la Cooperativa "La Sorgente" che gestisce questo
servizio, e che ha affidato il servizio per conto della Regione, ci
ha dato questi dati: 3 mediatori a tempo indeterminato con
specializzazione linguistica, uno in arabo, uno in indi e uno in
spagnolo, e 12 a tempo determinato a cui si sommano i mediatori con
specializzazione linguistica, 2 arabi e 2 albanesi. Per ciò che
concerne la scuola, ecco, questo è il dato che forse le interessa
di più: fino al 2012 la Direzione politiche sociali metteva a
disposizione un apposito finanziamento per la realizzazione di
progetti di mediazione culturale con la valutazione e
l'approvazione da parte del tavolo unico regionale per le politiche
di immigrazione, cui potevano accedere le istituzioni scolastiche.
Mettevamo cioè un fondo importante per le varie istituzioni
scolastiche, a seconda delle esigenze. Questo servizio è stato
portato avanti fino al 2012. Il 2013 è stato l'anno di passaggio, e
sicuramente lei si riferiva a questo, nel senso che mentre l'USL
continuava a finanziare questi servizi, soprattutto ospedalieri
presso il Beauregard in particolare, ma anche nei consultori, la
scuola, con un finanziamento legato alla propria libertà e
autonomia, lo ha fatto in misura minore. Già con incontri fatti nel
2013 noi aspettavamo dei fondi europei ad hoc che poi non sono
arrivati. Però le posso dire, per concludere, che abbiamo un fondo
nazionale che prevede proprio l'inserimento e l'accoglienza dei
cittadini che arrivano. Quindi dal 2014 si è ripreso un ciclo
mantenendo quello che c'è attualmente sul piano finanziario in USL
e con soldi del Ministero stanziati ad hoc e utilizzati solo per
questo riprendendo il servizio di mediazione culturale nella
scuola, soprattutto per i bambini che arrivano d'improvviso, che
non conoscono la lingua. Questo fatto dimostra un'attenzione e
forse un cambiamento di rotta. Attenzione, non soltanto rivolta al
singolo, ma anche alle comunità, alle associazioni di stranieri,
cercando di fare magari una mediazione sul gruppo più che
individuale. Comunque dal 2014 questo servizio, anche nelle scuole,
sarà di nuovo finanziato dalle Politiche sociali, con un
finanziamento che aspettavamo già nel 2013, che non è arrivato, ma
che adesso è disponibile con fondi statali. Grazie.
Presidente -
La parola alla collega Certan.
Certan (ALPE) -
Sì, brevemente. Grazie Assessore.
Credo che lei, quando dice: "dal 2014", si riferisca già
all'anno scolastico 2014-2015, quello in corso...sì, e quindi
vengono ripresi...sì, sì, non c'è stato nel 2012-2013. Credo sia
molto importante che ci siano dei luoghi più sensibili dove deve
avvenire la mediazione culturale; lei li ha citati, "luoghi di
prima assistenza", chiaramente presidi ospedalieri, consultori,
dove chiaramente le famiglie si rivolgono anche per
aspetti...diciamo anche molto particolari, e inevitabilmente è
importante che ci sia una piena comprensione di quello che deve
essere fatto, e l'altro è la "scuola". Questi due luoghi credo
abbiano ancora bisogno, più che mai, di avere delle figure formate,
delle figure professionali competenti, quali ad esempio i
mediatori.
Personalmente, all'interno della scuola, avevo seguito un
progetto di mediazione culturale, chiaramente insieme a dei
mediatori; credo che il lavoro di collaborazione e di condivisione
fra insegnanti valdostani e mediatori sia di ottimo livello e
permetta veramente l'integrazione delle famiglie, ma soprattutto
dei bambini che accogliamo nel nostro territorio. Monitoreremo
questa situazione, e mi auguro che si ponga anche adeguata
attenzione a questo cambio di cultura, direi, a cui rivolgersi,
perché dev'essere immediato, non si può aspettare troppo, poiché
l'integrazione avviene nel momento di arrivo, e quindi, se già a
livello statistico questi sono i dati, è chiaro che bisognerà
provvedere e invertire questo numero di mediatori (che sono
pochissimi) di lingua rumena e albanese. Grazie.
Presidente -
Punto 31 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK