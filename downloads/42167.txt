Consiglio Regionale della Valle d'Aosta - Oggetto del Consiglio n. 1098 del 20 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1098 del 20 novembre 2019 - Resoconto
OGGETTO N. 1098/XV - Petizione popolare per conoscere la
provenienza e la tipologia dei rifiuti smaltiti nella discarica di
Pompiod in Comune di Aymavilles. (Approvazione di una risoluzione.
Reiezione di due altre risoluzioni)
Rini (Presidente) -
Alla presenza di 26 colleghi,
possiamo riprendere i lavori. Siamo in discussione generale. Ha
chiesto la parola il collega Cognetta.
Cognetta (MOUV') -
Rispetto alla questione che stiamo
dibattendo, ovvero la petizione con la successiva relazione fatta
dalla Commissione, relativa alla discarica di Pompiod, io ho fatto
alcuni ragionamenti riferiti a ciò che ha fatto la politica, a ciò
che potrebbe fare e a ciò che invece non ha fatto. Ora,
innanzitutto, partiamo da una considerazione: il 16 dicembre del
2015 quest'aula, a maggioranza, approvò il Piano regionale di
Gestione dei rifiuti della Regione Valle d'Aosta; era il piano che
sostanzialmente definiva per gli anni a venire quello che poteva
essere fatto, quello che si poteva fare, quello che doveva in
qualche modo essere fermato in Valle d'Aosta in relazione ai
rifiuti. È un piano piuttosto corposo, presenta diversi libri. Il
volume 2 parla de "La gestione dei rifiuti speciali". A pagina 54
di questo volume si parla di discariche per rifiuti speciali
inerti, ovvero di quello che stiamo discutendo in questo momento.
La maggioranza di allora approvò un documento al cui interno è
scritto: "Rispetto alle discariche per rifiuti speciali inerti",
ripeto, "alla luce comunque delle volumetrie residue rilevate nel
2014 delle discariche attualmente in esercizio e nella previsione
che possa essere avviato l'esercizio in una grossa discarica di
titolarità privata, avente una planimetria importante, discarica
nel comune di Issogne, località Mure, si ritiene che al momento
l'offerta di impianti risulta essere sufficiente anche per i
prossimi cinque anni", ovvero a dire: quello che ci rimane di
spazio nelle discariche attuali, in previsione anche di quella che
aprirà, ci basta. Quanto era questo volume all'epoca? Il volume
all'epoca, calcolato all'interno questo documento - c'è una tabella
dove sono inserite le 48 discariche, tra quella aperte e quelle già
chiuse, 10 in particolare non erano più operative - parla di un
volume di 854.214 metri cubi di rifiuti. Ripeto 854.214 metri cubi.
Questo è stato approvato a dicembre del 2015 dal Consiglio
regionale. Il Consiglio regionale da allora non ha passato nessun
altro documento relativo alle discariche e alla gestione delle
stesse. Poi però l'8 luglio 2016, quindi circa sette mesi dopo
l'approvazione di questo documento, la Giunta regionale di allora
approva la delibera con la quale si dà il via sostanzialmente alla
discarica di Pompiod per un volume in 10 anni di 550.000 metri
cubi, ovvero più della metà di quella che era la parte residuale
calcolata appena 6 mesi prima. La prima domanda politica che sorge
è: perché? Se tu approvi un piano dove dici che c'è abbastanza
spazio per i prossimi cinque anni e dopo 6 mesi approvi una
delibera dove ci sono 550.000 metri cubi, la domanda sorge
spontanea: sono stati sbagliati i primi calcoli? C'erano altri
interessi? Non lo so. Ci si è sbagliati. Nella delibera non si fa
cenno al Piano dei rifiuti. Nella delibera si cita qualsiasi cosa
tranne il piano dei rifiuti, anche perché se lo si citava diventava
impossibile approvarla. Se tu metti "letto il piano dei rifiuti",
che ti dice che non c'è più bisogno di farne altre, come fai poi ad
approvare questa delibera? In aggiunta a questo, scivoliamo
leggermente sulla questione dell'altra discarica che qui era
prevista, viene però anch'essa approvata per una quantità di 2
milioni di metri cubi! La cosa appare strana. Abbiamo aumentato di
due milioni e mezzo più gli ottocentomila che avevamo prima.
Caspita! Quello che risulta molto strano a questo punto è che - voi
capite - o non c'è programmazione oppure vengono fatti passare dei
documenti qui scritti in un modo e poi fatti in un altro. Vi
aggiungo un secondo passaggio, sempre che arriva dall'interno del
volume 2. Subito dopo la frase che dice "si ritiene che al momento
l'offerta sia sufficiente per i prossimi cinque anni", si aggiunge:
"ciò anche in considerazione del fatto che la Regione ha avviato
iniziative volte, invece, a promuovere il più possibile azioni di
riciclaggio e recupero dei materiali/rifiuti inerti da demolizione,
da costruzione e da scavo anche attraverso l'utilizzo di impianti
di trattamento, in modo da ridurre ulteriormente la produzione di
rifiuti da avviare in discarica e da favorire il riutilizzo di
materiali riciclati nell'ambito dell'esecuzione non solo di opere
pubbliche". Dopodiché atti politici allargano la quantità di
materiali che si possono mettere nelle discariche e poi i tecnici
di conseguenza fanno i provvedimenti dirigenziali e tutto quello
che ne consegue. Non è vero che la politica non può fare nulla. Non
è vero. Non è vero che la politica non si è posta un problema,
perché ha scritto questo, lo ha approvato a maggioranza. Io non
l'ho votata, ma questo non vuol dire nulla. C'è stato anche chi si
è astenuto. Però è stato approvato ed è ancora in vigore questo
piano. Questo piano non è decaduto, è ancora quello che c'è. Sul
sito si va e si trova questo. Si trova scritto questo. È ovvio che
quando poi io affermo che c'è qualcosa che non funziona
nell'approvazione di determinate delibere... è evidente. Se tu dici
che ti basta la quantità che hai e poi allarghi a dismisura e poi
aggiungi codici che non c'entrano nulla con quello che viene
prodotto in valle, delle domande sorgono spontanee. Io le sto
facendo di tipo politico in questo momento le domande. Com'è
possibile che sia accaduto questo? "Eh, ma la Giunta di allora non
c'è più". Le persone sono cambiate, la maggior parte non c'è più.
Qualcuno mi ha insegnato che l'Amministrazione è indipendente dalle
persone che la compongono. Me lo ha insegnato in questa aula.
L'Amministrazione è indipendente dalle persone che la compongono.
L'Amministrazione risponde a prescindere dalle persone. Vorrei
avere una risposta su questo aspetto, allora, per favore. Una
risposta chiara e precisa su quest'aspetto che ho appena enunciato
in quest'aula, ovvero come è possibile che nel Piano dei rifiuti ci
sia una quantità precisa e stabilita che per i prossimi cinque anni
poteva soddisfare il fabbisogno dei rifiuti della Valle d'Aosta e
perché poi, invece, sono state approvate delibere che praticamente
da 850.000 si passa due milioni e mezzo. Io non capisco come sia
possibile che ci sia questo fabbisogno, fermo restando il fatto
che, per quanto riguarda i rifiuti speciali inerti, mi sembra che
il settore che ne produce di più non vada neanche tanto bene. Mi
pare strano. Certo che se allarghiamo ai rifiuti speciali non
inerti, allora la questione diventa tutta un'altra. Se avete
bisogno della documentazione sono a vostra disposizione per farvi
leggere i riferimenti, in modo da avere chiarezza e contezza anche
di questo aspetto.
Presidente -
La parola al collega Aggravi.
Aggravi (LEGA VDA)
- Io non andrò nel particolare, perché
il collega Cognetta penso che abbia toccato dei punti importanti su
cui è bene riflettere. Vorrei semplicemente riassumere un percorso
logico che abbiamo condotto in questo periodo su questa tematica.
Io credo che nessuno di noi si possa prendere il monopolio
dell'ascolto dei cittadini. Penso che ognuno a modo suo abbia
ascoltato i comitati, abbia ascoltato i singoli, abbia partecipato
alle audizioni, abbia partecipato alle visite e sono anche
pienamente d'accordo con il collega Barocco, che in sintesi diceva
che nessuno ha un monopolio rispetto ad altri su certe tematiche;
ho avuto anche occasione di dirlo negli incontri che abbiamo
organizzato sino a oggi per presentare quello che prima o poi
discuteremo, ovvero il Documento di Economia e Finanza, perché
giustamente le persone chiedono, al di là di quello che viene
presentato, soprattutto delle risposte legate a delle problematiche
che fanno paura e lo sappiamo benissimo che non è solo di noi
miseri economisti l'effetto Nimby: tutti hanno paura di qualcosa
vicino alle proprie case che non conoscono e di cui sanno poco.
Spesso, va detto, - al di là dei richiami e della trasparenza e dei
dati che sono necessari e giusti - comunque la gente non comprende.
Perché? Perché ci sono purtroppo degli ambiti molto tecnici e
difficili da comprendere, che troppo spesso abbiamo la colpa di non
riuscire a spiegare puntualmente, noi stessi e anche dal lato
dell'Amministrazione. Credo anche che sia sicuramente positivo che
la cittadinanza si attivi con comitati e quant'altro, però
sinceramente - lo dico per correttezza -troppo spesso questi
comitati finiscono per essere un po' troppo cavalcati da certe
parti e quindi mi chiedo se - anzi non da certe parti, da certi
partiti e da certi movimenti - il movimentismo spontaneo della
gente magari non sia poi così spontaneo, soprattutto se si vuole
copiare l'originale, che magari è nato effettivamente da una
volontà spontanea dei cittadini. Non parlo dei cittadini! Parlo di
chi cavalca queste tematiche, perché, purtroppo, in politica i
monopoli non sono regolamentati e qualcuno se li prende,
lecitamente o magari non lecitamente.
Abbiamo fatto un percorso di audizioni che ha permesso di
approfondire le tematiche e ha permesso anche di mettere, magari
non sempre in maniera puntuale, in contrapposizione la visione dei
tecnici alternativi - in particolare il tecnico di Legambiente -
con il Comitato: problemi di agende, problemi tecnologici, però
credo... io sinceramente ho cercato, quando ho potuto, di dare un
contributo fattivo per evitare gli scontri, perché su queste
tematiche - perdonatemi, non voglio collegarlo al discorso del
ghiacciaio - però non possiamo e non dobbiamo arrivare agli scontri
ma bisogna cercare, da parte degli enti e delle istituzioni, da
parte nostra e dei cittadini, di trovare un momento di sintesi,
perché altrimenti, a livello di scontro, si creano incomprensioni
che spesso non sono sanabili e che non aiutano a risolvere il
problema, perché penso che tutti - lo dico in maniera molto chiara
e netta - vogliamo risolvere un problema che
à tour de rôle
toccherà un po' tutti.
La gestione dei rifiuti, soprattutto di rifiuti che non sono
prodotti direttamente dalla nostra comunità, è un problema molto
grave, è un problema molto serio soprattutto per la conformazione
geografica tipica della nostra Valle. Pompiod penso che rappresenti
davvero un
unicum
perché in quell'area lì, comunque
circoscritta e comunque piccola, nei dintorni abbiamo parte di
agricoltura, parte legata all'attrattività turistica, abbiamo -
come ce lo ricorda sempre la collega Pulz - una riserva importante
per quanto riguarda i pipistrelli, abbiamo dei passaggi... Abbiamo
sostanzialmente tutta una serie di caratteristiche tipiche della
nostra realtà.
Perdonatemi se torno sempre sui numeri, io ho un dubbio - che ho
posto in più occasioni, sia durante la visita in loco sia in
quest'aula, e a cui oggettivamente non ho trovato una vera
risposta, che è legato alla convenienza che hanno alcune realtà al
di fuori della nostra regione nel portare i rifiuti in Valle
d'Aosta; sto parlando non tanto delle tariffe, non sto parlando di
questioni legate all'amministrazione o alla nostra regolamentazione
regionale, sto proprio parlando di convenienza per questi tipi
d'imprese e soprattutto per chi magari impiega numerosi chilometri
per portare qua dei residui di fonderie, di vetri... un po' quello
che abbiamo avuto occasione di vedere direttamente quando siamo
stati in loco a Pompiod. Io probabilmente ho una malizia tutta
economica, però non riesco ancora a capire in questo momento quale
sia la convenienza per queste realtà. Sicuramente ci è stato detto
che discariche di questo tipo ce ne sono poche. Poi è stato anche
detto che ci sono degli accordi generali di chi deve smaltire
questi rifiuti, però comunque è un dubbio che rimane e non sono
riuscito a darmi una risposta completa. Noi abbiamo cercato e, in
parte, nel Consiglio dedicato a Pompiod si è trovata una sintesi
per arrivare a un percorso che a un certo punto ritenevamo logico,
ovvero capire quale potesse essere da parte di quest'Aula un
percorso di soluzione o comunque di valutazione fattiva per il
processo amministrativo. Avevamo presentato una mozione che poi è
stata ritirata ed è confluita in una mozione che abbiamo votato in
tanti; si valutava la fattibilità tecnica, soprattutto comprendere
se fosse fattibile revisionare, modificare e revocare le
autorizzazioni. Era un approccio molto pratico per comprendere se
effettivamente si potesse mettere mano a quello che era già stato
deciso. Abbiamo anche posto all'attenzione dell'aula il fatto che
le successive autorizzazioni, ovvero le successive proroghe, i
successivi percorsi dopo la prima autorizzazione venivano gestiti,
in forza di una previsione - anche questa della delibera quadro che
si presenta in bilancio - semplicemente da parte di dirigenti. Noi
- l'abbiamo accennato e penso che l'abbiamo spiegato - riteniamo
che la politica possa e debba fare la sua parte, ma forse è
necessario un intervento normativo e mi ricordo che l'Assessore
comunque disse che si stava valutando la percorribilità di questo
percorso... ed eventualmente comprendere tutti insieme, perché io
penso che sia un argomento che dobbiamo gestire in toto, senza
steccati, che non portano da nessuna parte, perché penso che
nessuno ami le discariche di fronte a casa sua, però da qualche
parte è bene gestire questo tipo di problemi e penso che
l'Assessore comunque potrà già dirci qualche cosa a proposito.
Ulteriori dubbi, sempre di natura procedimentale e
amministrativa, sono stati portati avanti con l'analisi delle
carte, perché io spesso l'ho detto alla gente che mi ha fermato o
che mi ha parlato di questa problematica... ci sono molte persone
che, contente loro, parlano per sentito dire o non analizzano
puntualmente la disponibilità e il dovere di noi Consiglieri. Prima
di parlare dovremmo analizzare le carte e dovremmo valutare quello
che effettivamente è stato fatto perché troppo spesso ci lasciamo
prendere dagli slogan e siamo anche bravi magari a dire che sono
gli altri che parlano per slogan, ma di analisi ne facciamo molto
poche; tra l'altro c'è un'interrogazione che ho presentato con
altri colleghi, che sarà l'occasione di approfondire, perché un
dubbio rimane, ripeto, sempre di natura amministrativa ma sappiamo
benissimo - lo cito ormai da un po' di Consigli - come dice
l'Assessore competente, l'Amministrazione parla per atti, quindi,
prima di andare a ragionare e a dire, dobbiamo capire quello che è
stato fatto e quello che si può fare. Che cosa si può fare oggi?
Sicuramente c'è la necessità di porre un punto di attenzione su
questo tipo di questioni, al di là di Pompiod: l'abbiamo detto un
po' tutti, la preoccupazione adesso è verso la bassa valle, perché
sappiamo che lì c'è un grosso buco, come dice qualcuno, che
ovviamente ha un percorso in itinere e che può portare alle stesse
problematiche che abbiamo trovato a Pompiod.
Non amo giocarla troppo sul fare chiasso, però quando è uscita
la notizia che col collega Cognetta abbiamo presentato un
esposto... era un esposto che derivava da quello che avevamo
sentito in Commissione, c'era un dubbio abbastanza lampante tra le
affermazioni o meglio tra lo scritto e la relazione fatta dal
tecnico di Legambiente e quanto veniva detto, ripeto, sempre in
audizione, da parte dei tecnici della discarica; semplifico: le
figure erano quelle audite. È stato un approccio che, ripeto, mi
sembra molto più pratico e pragmatico rispetto magari a chi cavalca
il momento.
Altra cosa sono i percorsi che si sono avviati ieri e che
faranno la loro strada e su cui non sta assolutamente a noi dire
nulla, se non avere fiducia completa negli organi inquirenti e nel
percorso che la magistratura farà e ritiene di fare.
Che cosa fare oggi? Io penso che sia bene riuscire a trovare una
soluzione il più condivisa possibile, ovviamente sappiamo che tutto
dipenderà dalla sintesi politica che verrà dagli interventi che
quest'aula sta facendo, di risoluzioni che si stanno preparando. Io
auspico e spero davvero che si possa trovare una soluzione che
possa finalmente mettere un po' tutti d'accordo e dare anche una
risposta ancorché non definitiva, un po' come si fece con la
presentazione della mozione, rispetto a un problema che, ripeto, è
presente ed è vivo e soprattutto mette paura alle persone perché
sappiamo benissimo che è difficile comprendere in fondo certe
terminologie, certe situazioni e quindi giustamente l'approccio...
è un po' lo spirito di sopravvivenza: mette paura di fronte una
cosa che non si conosce. L'ambito delle discariche, come l'ambito
delle malattie, è tipico di questo approccio.
Ma io mi auguro che si possa trovare una sintesi e che certi
steccati possano finalmente scendere, altrimenti ognuno farà la sua
parte.
Presidente -
La parola alla collega Minelli.
Minelli (RC-AC)
- È da circa un anno e mezzo che questo
Consiglio, attraverso le azioni ispettive prima e con la petizione
popolare poi, si occupa della discarica di Pompiod. Prima ancora,
negli anni 2000, la discarica di Pompiod era stata oggetto di altre
interrogazioni e interpellanze. Ricordo, per esempio, alcuni atti
ispettivi del consigliere Curtaz, che ho avuto modo di leggere in
questo periodo. Una storia lunga quindi quella di Pompiod, una
storia che continua. A luglio dello scorso anno il collega Bertin
era stato primo firmatario di un'interrogazione all'allora
assessore Gerandin per avere delle delucidazioni su quanto stava
avvenendo a Pompiod. Un anno dopo, a luglio 2019, ho presentato
un'interpellanza all'assessore Chatrian, a cui ha fatto seguito
l'incontro pubblico ad Aymavilles e poi in questi mesi si sono
succedute - come lo ricordava il collega Aggravi poco fa - diverse
azioni ispettive da parte di vari Consiglieri che giustamente si
sono fatti interpreti di problematiche che la cittadinanza
sollevava e tutti, mi sembra, in un modo o nell'altro, hanno
cercato di prendere atto di questa situazione. Però ciò che ha
fatto la differenza, a mio avviso, è stato il ruolo che hanno
svolto i cittadini costituitisi in comitato che, con determinazione
e con preoccupazione legittima, secondo me, hanno portato avanti le
loro richieste, sollecitando tutti gli amministratori a occuparsi
delle loro istanze e arrivando anche, come abbiamo visto, a
interessare la magistratura che sta indagando, che farà il suo
corso, come è giusto che sia. Però concordo con quanto ha detto
anche poco fa il collega Aggravi: noi non possiamo limitarci ad
aspettare che le indagini siano concluse e che ci sia un'eventuale
attribuzione di responsabilità ai vari soggetti attualmente
indagati. Bisogna assumere dei provvedimenti, prendere delle
responsabilità, dichiarare quali intenzioni questo Consiglio ha
riguardo alle discariche in generale, non solo alla discarica di
Pompiod, nata, come è stato ricordato più volte quest'oggi, come
una discarica per inerti così come la discarica d'Issogne. Gli
inerti sono rifiuti per i quali non è stata chiesta la messa in
mora da parte delle persone che hanno evidenziato le loro
preoccupazioni e le loro perplessità, non sono i rifiuti inerti che
creano preoccupazione. La preoccupazione per la salute invece è una
preoccupazione che condividiamo: le preoccupazioni riguardano i
cosiddetti rifiuti non pericolosi e in particolare quelli
identificati con determinati CER, il cui conferimento è stato
successivamente autorizzato dopo la concessione delle
autorizzazioni per l'apertura delle discariche. Un conferimento per
cui gli enti locali non traggono beneficio e la Regione stessa che,
lo ricordiamo, ha in questo momento una delle ecotasse più basse
d'Italia, ci ricava ben poco. Una situazione, quella delle tariffe,
favorevole per chi commercia in rifiuti; un'attività che implica
l'arrivo nella Valle d'Aosta di camion da varie parti d'Italia, che
fino a ieri scaricavano a Pompiod e che dal prossimo anno
potrebbero sversare a Issogne, altra discarica nata come discarica
per inerti per cui poi sono state fatte delle scelte diverse. La
Valle d'Aosta un luogo per rifiuti speciali non pericolosi ce l'ha,
c'è la discarica di Pontey. Quindi i cittadini se lo chiedono e ce
lo chiediamo anche noi: perché permettere che anche a Pompiod e a
Issogne si conferiscano queste tipologie di rifiuti? Qualcuno negli
anni queste scelte le ha fatte. Qualcuno ha firmato le
autorizzazioni e immagino che ora ne risponderà. Però quello che è
importante in questo momento, a mio avviso, è ragionare su che cosa
si può fare realmente, anche da un punto di vista giuridico, come
era stato richiesto pure nella risoluzione. Cosa si può fare
concretamente? Quali sono gli ostacoli normativi di cui bisogna
tener conto per assumere delle determinazioni? Fino a dove si può
arrivare e quali procedimenti praticabili occorre seguire per
garantire e tutelare i cittadini e la salute di tutti noi? Il
provvedimento di sequestro della discarica di Pompiod intervenuto
ieri è un fatto clamoroso che ha evidenziato però, ancora una
volta, il ruolo di supplenza della magistratura ai ritardi della
politica, che fatica a intervenire rispetto a situazioni complesse
e con elementi di legittimità. Giustamente però oggi vari giornali
hanno sottolineato il fatto che, da quando sono iniziate le
attività di smaltimento a Pompiod, si sono succedute almeno una
decina di giunte e che c'è una responsabilità complessiva della
politica valdostana, anche se non in parti uguali. Ma è il sistema
che non funziona! C'è una debolezza, una debolezza strutturale.
Alla base di questa debolezza ci sono tanti fattori. C'è un modo di
operare senza programmazioni di lungo periodo, all'insegna di
scelte fatte giorno per giorno. C'è anche un sistema istituzionale
che non funziona e la cui instabilità non consente d'individuare
chiaramente le responsabilità. Qual è la quota di responsabilità
della giunta Fosson sulla discarica di Pompiod? Qual è la
responsabilità della Giunta precedente, della giunta Spelgatti? E
quali sono le responsabilità delle altre giunte che si sono
susseguite? È impossibile per i cittadini destreggiarsi e capire
qualcosa in questa giungla, ma io sono sicura che non è questo il
loro principale interesse, non è stabilire in questo momento - lo
farà la magistratura - chi ha più colpe di altri. Bisogna avere per
i cittadini, io credo, delle risposte precise su ciò che si farà
ora - su ciò che si farà ora - e non va bene che si aspetti la
magistratura. Bisogna trovare una soluzione che sia comprensibile
anche da chi è fuori di qui e aspetta risposte. Per questo credo
che sia opportuno riuscire a scrivere, a uscire di qui oggi con un
documento che dia alla popolazione una risposta chiara, che sia
praticabile tecnicamente e chiarisca le intenzioni del Consiglio
regionale. Questo perché dobbiamo tutelare in primis la salute di
tutti e poi occorre lavorare da un punto di vista normativo, perché
chiunque ricopra la carica di assessore all'ambiente - sia esso un
assessore di MOUV', sia esso un assessore di Alpe o di qualsiasi
altro movimento - non sia in balia di provvedimenti che  -
anche quando abbiamo ascoltato le audizioni - ci sono sembrati
nella definizione provvedimenti che non possono pienamente essere
messi in discussione e che sono stati redatti da tecnici nominati
da parte di governi di colorazioni contrapposte.
Quindi io credo che quello che il Consiglio oggi è chiamato a
fare, e che è ciò che i cittadini ci chiedono, è di assumere degli
indirizzi, di assumere delle responsabilità che, a mio avviso,
hanno senso se sono condivise.
Presidente -
Altre richieste d'intervento? Ha chiesto la
parola il collega Bianchi.
Bianchi (UV)
- Intervengo perché mi sembra logico e
giusto intervenire su un tema di questo tipo; tema che oggi è la
petizione su Pompiod, e ringrazio il Presidente e tutta la
Commissione per il lavoro che ha fatto. Dico questo perché il
problema dei rifiuti è un problema che è stato di grande
discussione già nella scorsa legislatura e lo è tuttora. Come
ricordava il collega Aggravi, è indubbio che nessuno vorrebbe una
discarica vicino a casa, ma nello stesso tempo il problema esiste,
vale a dire che i rifiuti ci sono. Parto da qui perché chiaramente
negli anni, 5 anni fa, quando si è deliberato, parlo della
discarica di Pompiod - è indubbio - parlo di rifiuti inerti nonché
speciali, poi possiamo entrare anche nel discorso di cosa sia
cambiato poi nel tempo da quella delibera, ma è stato evidenziato
da chi è intervenuto prima -che c'era un discorso diverso, vale a
dire che erano i rifiuti valdostani che confluivano nelle altre
regioni con dei costi per gli imprenditori valdostani, parlo di
imprese edili e via dicendo, molto alti. Ringrazio il collega
Cognetta che ha ripreso il discorso del Piano rifiuti, infatti, il
Piano rifiuti prevedeva, e riprendo le cifre che ha citato il
collega Cognetta, 854.000 metri cubi, che sono quelle riportate sul
Piano rifiuti. Però dico, a oggi c'era stata un'approvazione di un
progetto nel 2016, per quanto riguarda Pompiod, di 213.000 metri
cubi, come ha ricordato lei. Mentre poi ha fatto un passaggio sulla
discarica di Chalamy: 2 milioni e rotti di metri cubi, mi sembra
che lei abbia detto. Chiaramente la cosa mi suonava male. Infatti,
nella delibera di approvazione del progetto della discarica di
Chalamy viene autorizzato il primo lotto che ha una capienza di
270.000 metri cubi, non di 2 milioni. Questo per onor di cronaca,
perché viene autorizzato il primo lotto della discarica. Quindi
capite che quelle quantità di metri cubi sono all'interno degli
854.000 previsti dal Piano rifiuti. Per tornare alla petizione di
Pompiod, ringrazio il collega Barocco, quando oggi ha fatto il suo
intervento in cui dice che chiaramente la popolazione, le realtà
territoriali dovrebbero intervenire al momento della discussione,
non a distanza di anni perché in questi anni poi, come ho
evidenziato prima, possono essere cambiate totalmente le
situazioni. Dico questo perché prima vi ricordavo che eravamo noi
che portavano i rifiuti fuori Valle, forse in parte lo stiamo
continuando a fare. Oggi la realtà è totalmente diversa, io
sinceramente - e lo dico in maniera molto chiara ma senza cavalcare
l'onda del populismo - sono completamente contrario a portare i
rifiuti da fuori Valle in Valle, come immagino tutta la maggioranza
e immagino tutto il Consiglio, al di là del libero mercato dei
rifiuti. Quindi è indubbio che bisognerà incidere, per quanto si
possa fare, con una legge dove chiaramente si va a ovviare a questa
posizione. Ci tenevo a fare questo passaggio, perché è
indiscutibile che oggi... E non è che si dice "la politica non può
intervenire", perché l'autorizzazione a 10 anni è stata data nel
2010, come ha ricordato bene la collega Pulz nella sua relazione,
perché è stata rilasciata, con un PD, dal 2010 fino al 2020. Il
2020 è il prossimo anno. Nel mentre, sempre in quella data, lo
stesso provvedimento stabiliva che al soggetto gestore spettava la
presentazione del piano di gestione operativa, del piano di
sistemazione finale e recupero ambientale, cosa che poi ha fatto ed
è scaturita, dopo le varie conferenze di servizio decisorie,
l'approvazione del progetto, chiaramente con tutto l'iter che ne
sussegue, i vari approfondimenti che si sono fatti, arrivando poi
al 2018 - e parlo sempre per quanto riguarda Pompiod, per cui con
un provvedimento dirigenziale sono stati aumentati dei codici CER.
Questo è stato l'iter amministrativo per quanto riguarda Pompiod.
Sicuramente ho la massima fiducia nelle autorità giudiziarie, che
facciano luce, se sono stati conferiti dei rifiuti che non potevano
essere conferiti e nello stesso tempo che si salvaguardi nel modo
più assoluto la salute della popolazione.
A fronte di questo, ben venga la risoluzione che verrà
presentata, dove si dà una risposta chiara che non si vogliono
rifiuti da fuori Valle nella regione, pur tenendo conto che
chiaramente i nostri rifiuti devono essere conferiti nelle
discariche, quelle ammesse, in quanto metteremmo in crisi il mondo
dell'edilizia ancora più di quanto lo sia.
Presidente -
La parola al collega Cognetta.
Cognetta (MOUV')
- Colleghi, precisione per precisione,
entriamo nel dettaglio specifico dei numeri. In questo caso gli
854.000 metri cubi vengono fuori da una tabella, che è a pagina 44
dello stesso documento. Nella tabella di pagina 44, la discarica di
Pompiod è vista come esercizio sospeso, cioè non c'è un valore
residuo, quindi non fa parte degli 854.000. Per quella d'Issogne
"gestione post operativa" c'è scritto qui, località Mure, "gestione
post operativa", vuol dire che anche questa non aveva valore.
Quindi se anche ci fermiamo solo al primo lotto che - come ha detto
giustamente il collega Bianchi - è di 270.000 metri cubi per
Chalamy, mentre Pompiod è 550.000 complessivi, fermo restando che è
notizia del giornale... Vede, stiamo parlando di 10 anni per 55.000
metri cubi. Qui ci dobbiamo chiarire anche sui numeri, perché viene
divertente questo. Sul giornale invece - ho qui l'articolo - si
dice 2 milioni di metri cubi. Guardi, siamo qua per far chiarezza
verso tutti, no? Mantenendo buoni questi numeri, ripeto, abbiamo
aumentato la capacità - se vanno bene i 213 più 270, facciamo
quattro, quasi cinquecentomila; se prendiamo i 250 facciamo 820,
che vuol dire già raddoppiare, fermo restando che sulla legge
approvata, dove magari poteva essere anche scritto ciò che dice
lei, ovvero "non voglio che si portino i rifiuti speciali inerti
fuori valle", e non c'è, c'è invece un'altra indicazione; mi scusi,
qui è l'indicazione politica, l'indicazione differente data da
questo Consiglio su questa specifica materia che recita all'inizio:
"la realizzazione di nuove discariche per lo smaltimento dei
rifiuti speciali inerti non è al momento prevedibile, ciò anche in
considerazione della rallentata attività edilizia conseguente alla
crisi economica". E poi c'è tutta la spiegazione sul perché non
bisognava fare i rifiuti.
Allora ritorno alla domanda iniziale. I numeri comunque sono
raddoppiati male che vada, ma la volontà politica espressa qui e
votata a maggioranza in questo Consiglio dice chiaramente che non
si volevano fare altre discariche, dice chiaramente che bisognava
fare il più possibile il riciclo dei materiali. Non era prevista la
possibilità che avete voluto dare - non l'avete fatta approvare da
questo Consiglio, quindi l'avete data come scelta di Giunta e non
come scelta di Consiglio - la possibilità di far pagare meno a chi,
invece, doveva gestire dei rifiuti speciali inerti.
Detto questo, rimane la domanda: "Perché non farlo passare in
Consiglio?" È vero che la Giunta può decidere - per carità! - ma le
linee guida delle decisioni vengono da una legge che abbiamo
approvato in Consiglio. E allora c'è qualcosa che non va. Allora
questo Consiglio - io l'ho detto in tantissime occasioni e anche
qualche mio collega l'ha detto oggi - non serve a nulla, perché se
io do un'indicazione in una legge che va in una direzione e la
Giunta, di sua spontanea volontà, va in un'altra, anche in maniera
completamente difforme dalla decisione presa in questo Consiglio,
allora il Consiglio ci spiegate esattamente che funzione ha?!
Perché questo è il punto! Io credo che certe scelte, se non sono
supportate da leggi, non siano valide. Non credo sia solo una mia
opinione.
Se non c'è una legge dietro che ti aiuta e ti supporta in una
decisione, io non so da dove tu la prenda questa decisione. Puoi
anche avere un'opinione corretta e dire: "No, voglio cambiare
idea"; quindi fai una modifica alla legge: "ho cambiato idea, la
porto in Consiglio" e facciamo in quest'altro modo. Il Consiglio
l'approva, dopodiché tutte le delibere conseguenti hanno un senso,
altrimenti nel meccanismo politico di approvazione qualcosa non ha
funzionato, direi, in questo caso, più di qualcosa. È questa la
faccenda.
Dalle ore 16:15 assume la presidenza il vicepresidente
Farcoz.
Farcoz (Président) -
La parole à l'assesseur
Chatrian.
Chatrian (AV)
- Vorrei fare solo una breve precisazione,
penso utile anche al dibattito, a seguito dei valori che il collega
Cognetta ha messo in evidenza poc'anzi. Sia per la discarica
d'Issogne sia per la discarica di Aymavilles, le due autorizzazioni
sono antecedenti al piano approvato dal Consiglio regionale nel
2015, al di là di 270 o 250 che siano, le autorizzazioni sono state
rilasciate prima del dicembre 2015; solo per portare... poi sulla
questione che sia il Consiglio un domani a pianificare, a decidere
ad approvare anche eventuali...
Sono intervenuto e interverrò più tardi dopo avere ascoltato
tutti gli interventi, le due autorizzazioni sono
ante
il
piano approvato da questo Consiglio nel dicembre 2015. Al di là dei
numeri, le due autorizzazioni sono fuori rispetto al piano che è
stato approvato a dicembre 2015. Spero di essere stato utile,
soprattutto al dibattito.
Presidente -
Collega Cognetta, per? È una procedura un
po' particolare. Chiedo all'Assessore se è effettivamente così,
perché lei poteva continuare il discorso. Assessore, procediamo?
Prego, continui, ovviamente per il tempo residuo.
Cognetta (MOUV')
- Grazie all'Assessore. Per poter
continuare l'intervento io gentilmente gli ho dato la parola. Ho
sbagliato, scusatemi.
...ma infatti è stato molto utile, le dirò. È stato
effettivamente molto utile perché, se è vero quello che ha detto, a
maggior ragione andava scritto nel piano del 2015. È perfetto
l'intervento, andava messo allora. E non c'è. C'è solo un generico,
come ho letto, riferimento a quella di Mure, di Chalamy. Non c'è
nulla rispetto a Pompiod. Ed entrambe erano definite chiuse.
Capisce? Anche se fosse così, questa legge ha qualcosa che non va.
Quindi comunque in Consiglio è andata come è andata. È perfetta la
cosa. A maggior ragione rispetto a quello che dice lei. Se lei mi
dice: "No, ma guarda che sono antecedenti al piano..."E allora
perché non l'hai messo nel piano? Chi l'ha scritto questo piano?
Una persona diversa?
Seconda cosa, giusto per chiarire fino in fondo la
questione dei 2 milioni di metri cubi, ho un comunicato stampa di
Ambienthesis, che parla del fatto che rispetto alla società con la
quale si è aggiudicata la questione della discarica di Chalamy, che
dice "poiché la capacità totale della cava è stimata in 2.200.000
metri, cubi hanno concordato sin da ora tutta una serie di cose".
Quindi il primo lotto, già autorizzato, è di 2700.00 metri cubi,
però parlo di una capacità totale della discarica di 2.200.000
metri cubi, il buco dove si potrà poi mettere la roba.
Président -
La parole au collègue Gerandin.
Gerandin (MOUV')
- A intervenire su un argomento così
delicato penso che il rischio sia davvero quello di ripetersi, nel
senso: troviamone uno in aula che non condivida le preoccupazioni
emerse a seguito delle petizioni. La politica in primis ha
sottovalutato quello che poteva essere questo tipo di aperture di
discariche. Probabilmente può anche darsi che la politica sia stata
ingannata, probabilmente. Non lo so, però di certo la situazione è
assolutamente grave, di grande preoccupazione. Per fortuna sono
nate le petizioni, sono nati i comitati. Dico questo perché nella
mia breve esperienza a livello di governo, in meno di 6 mesi, io ho
ricevuto una richiesta da parte del comitato dove venivano
sollevate una serie di perplessità. Ho provato a documentarmi e
abbiamo fatto una riunione. Questo è quanto. Però volevo partire da
una dichiarazione della collega Minelli. Lei è troppo intelligente,
collega Minnelli, per cadere in alcuni tranelli dove uno dice:
"nessun assessore, MOUV' o Alpe, in balia di provvedimenti
dirigenziali". È troppo intelligente per fare questo tipo di
confusione, nel senso che nel breve governo Spelgatti di cui sono
stato assessore io non sono mai stato in balia di nessun dirigente,
per il semplice motivo che in quei meno di 6 mesi il Governo
Spelgatti e l'assessore di MOUV', il sottoscritto, non ha
deliberato alcunché, non c'è nessuna delibera! Le delibere sono
datate, per quello che riguarda Pompiod 2016, per quello che
riguarda Chalamy 2014, e nella sua maggioranza, collega Minelli,
vada a chiedere chi c'era all'epoca e non citi nessuno di MOUV'!
Non ero in balia di nessun dirigente per il semplice motivo che
all'epoca - e leggo dagli atti che spero hanno trasmesso anche a
lei - l'autorizzazione del 2014 su Chalamy aveva una scadenza.
Aveva una scadenza che era fine ottobre 2018, all'epoca io ero
ancora assessore. "La richiesta di proroga", leggo, "è pervenuta
alla struttura competente in data 21 settembre 2018. Il
procedimento è stato avviato in data 6 novembre 2018". In quel
periodo, né io né i colleghi in Giunta, abbiamo mai ricevuto
nessuna proposta di delibera di Giunta che prorogasse
l'autorizzazione e di conseguenza i codici... perché qualcuno si
dimentica e cita l'autorizzazione alla discarica, ma il vero
problema sono le delibere che hanno aggiunto i codici. Sono questo
il vero problema. Io non ho mai ricevuto nessuna proposta di
delibera né dal dirigente né da nessuno che prorogasse questo
limite con delibera di Giunta. La diversità tra me e il collega
Chatrian di Alpe, che fa parte del suo Governo, è che il
provvedimento dirigenziale che proroga questa delibera è del 10
gennaio 2019. Per cui sulla proroga del dirigente non citi MOUV',
non citi il governo Spelgatti, chieda alla sua maggioranza. Sono
stato chiaro? Ok, perfetto.
Presidente -
Colleghi, per favore, lasciate continuare il
collega Gerandin.
Gerandin (MOUV')
- No, no, è così, è documentato.
Pertanto... Era solo per chiarire. Io non l'avrei neanche citato se
non mi citavano, per cui, e concludo, il ragionamento che voglio
fare... almeno non penso che ci sia stata neanche da parte della
politica eventualmente una malafede, probabilmente una
sottovalutazione legata a tutta una serie di procedure che in
questo momento non garantiscono neanche alla parte politica di
avere una chiarezza sulle conseguenze.
Lo dico semplicemente per annunciare che noi, Mouv', Lega e
Gruppo Misto, presenteremo una risoluzione in merito proprio perché
noi riteniamo - al di là della solidarietà del caso, ormai sono
tutti solidali con i sottoscrittori delle petizioni - che sia
davvero il momento di mettere un po' di chiarezza su questo tipo di
percorso.
Presidente -
Il collega Gerandin chiede una sospensione.
Sospensione concessa.
La seduta è sospesa dalle ore 16:28 alle ore 16:41.
Farcoz (Président) -
Reprenons les travaux. Collègues
nous sommes encore en discussion générale. La parole au collègue
Vesan.
Vesan (M5S)
- Volevo solamente fare una precisazione
rispetto al dibattito appena avvenuto fra il collega Cognetta e
l'assessore Chatrian relativo al rispetto o meno del Piano
regionale di Gestione dei rifiuti per quello che riguarda le
autorizzazioni sulle discariche per rifiuti speciali inerti o non
inerti, comunque non pericolosi. L'Assessore ha ribadito
all'intervento da parte del collega Cognetta dicendo che
l'aggiornamento del Piano regionale rifiuti è stato approvato a
dicembre 2015 e che quindi le autorizzazioni sono antecedenti e non
devono rispondere al Piano del 2015. Però non eravamo sprovvisti di
Piano regionale rifiuti. In precedenza avevamo già un Piano
regionale rifiuti, approvato sempre in quest'aula nel 2003, e così
lei cita - relativamente anche questo a un considerevole volume di
circa 200 pagine legato al trattamento dei rifiuti speciali - e
dice che le tipologie di rifiuti speciali prodotte in Valle d'Aosta
corrispondono a quattro principali categorie:  le
assimilabili, che finiscono a Brissogne insieme ai rifiuti urbani;
gli inerti, conferiti presso le discariche comunali di prima
Categoria, stiamo parlando esclusivamente di discariche per inerti
nel senso di rifiuti da edilizia; rifiuti speciali non
assimilabili, comprese le scorie di acciaieria e i fanghi
siderurgici, che potranno essere smaltiti presso la discarica di
Pontey; i rifiuti liquidi destinati ai liquami organici che
derivano dagli impianti fondamentalmente di trattamento delle acque
reflue, che vengono gestiti presso il centro di Arnad oppure presso
il depuratore di Brissogne.
Il capoverso successivo cita queste precise parole: "Tutte le
categorie di rifiuti che non sono ricomprese in quelle
sopraelencate sono smaltite presso centri esterni all'area della
regione" e quindi veniamo a dire che, anche con il Piano vigente
prima dell'aggiornamento del 2015, le previsioni sulla scorta delle
quali sono state autorizzate queste discariche per rifiuti speciali
non trovano assolutamente nessun riscontro con la decisione sulla
gestione dei rifiuti stabilita da quest'aula e quindi naturalmente
non potevano essere superate né con delibera di Giunta e né, a
maggior ragione, con provvedimento dirigenziale. Ci tenevo solo a
fare questa piccola precisazione perché la giustificazione... poi
sul fatto "c'ero io", "non c'ero", "c'era un altro assessore",
"c'era quell'altro", poco importa nel nostro caso perché per
fortuna non ci siamo mai occupati di un'amministrazione che ha
seguito questo tipo di autorizzazioni. Però è ben vero che se
quest'Aula approva un piano e lo stesso piano prevede che tutta
l'autorizzazione relativa a questi impianti sia in funzione di
quello che è previsto dal piano, così avrebbe dovuto essere
rispettato. Abbiamo discusso già in quest'aula su chi era in
conferenza di servizi che si doveva occupare del rispetto del piano
di gestione rifiuti e l'abbiamo espressamente chiesto al passato
Consiglio e c'è stato detto che questo era di competenza
dell'Assessorato regionale dell'ambiente. Quindi siamo veramente di
nuovo qui a chiederci perché l'assessorato regionale dell'ambiente
abbia autorizzato una discarica per rifiuti speciali non pericolosi
quando il piano approvato da questo Consiglio, peraltro presentato
da quello stesso identico Assessorato, prevedeva espressamente che
questo tipo di discariche sul nostro territorio non esistesse.
Président -
D'autres ? Est-ce qu'il y a d'autres
interventions en discussion générale ? La parole au collègue Luboz.
Luboz est un chevalier, alors la parole à la Présidente Rini.
Rini (PNV-AC-FV)
- Molto brevemente. Credo che chi mi ha
preceduto sia intervenuto in maniera molto più compiuta,
sicuramente con preparazioni anche più importanti sicuramente di
quella che posso avere io, che ho una preparazione in tutt'altro
campo. Ma da amministratrice, da Valdostana, da mamma, ovviamente
non posso che esprimere anche la nostra preoccupazione per le
notizie che abbiamo appreso in queste giornate su una tematica così
delicata, così importante e così impattante per la nostra regione,
per il nostro territorio e per le sue peculiarità.
Noi come Front Valdôtain abbiamo da subito espresso la nostra
preoccupazione ma la nostra piena fiducia nell'operato della
magistratura. Ovviamente con molto rispetto per i ruoli di ciascuno
attendiamo gli esiti dell'operato degli inquirenti. Fin dall'inizio
abbiamo condiviso le legittime preoccupazioni del comitato di
cittadini costituitosi proprio sul tema, posizione che peraltro ha
trovato un'ampia convergenza all'interno del Consiglio regionale, e
l'attività di approfondimento e di verifica promossa dalla III
Commissione consiliare ne è sicuramente la prova concreta. Come
amministratori pubblici abbiamo non soltanto il diritto ma direi
che abbiamo il dovere di chiedere che si faccia piena chiarezza
quanto prima sulla vicenda e sulle eventuali responsabilità che
dovessero derivarne, anche alla luce delle rassicurazioni sulla
correttezza dell'operato che ci sono sempre state fornite, sia
dagli organi tecnico-amministrativi deputati al controllo del sito
di smaltimento sia dai gestori stessi dell'impianto. Dobbiamo però
in questa fase delicata essere seri. Non mi appassionano tanto i
discorsi che ho sentito prima, "c'eri tu", "ma io sono stato tre
mesi", "ma io sono stato un mese", "io un po' di più, tu un po' di
meno". Credo che questo non faccia bene all'argomento che stiamo
trattando, non sia serio nei confronti delle nostre concittadine e
dei nostri concittadini e non aiuti di certo a fare dei passi in
avanti. Ma siamo anche in un momento, come dicevamo prima, dove su
questo tema ci sono delle indagini e quando ci sono delle indagini
in corso la prudenza è d'obbligo perché non è facendo allarmismo
sociale... magari si accaparra qualche "mi piace" in più, ma
sicuramente non si fa e non si porta avanti il nostro compito di
essere amministratori seri e gli amministratori seri si rifanno ai
dati oggettivi e alla situazione di fatto e non cavalcano un
evento, che sicuramente è un evento che preoccupa tutti - e penso a
chi come me, sia nella maggioranza che nell'opposizione, abita
anche in quelle zone e nelle zone limitrofe - e quindi con serietà
cerchiamo di approcciarci a questo tema. Quindi sentir parlare di
rifiuti tossici quando credo che solo in quest'aula si sia parlato
di rifiuti tossici, né gli inquirenti né... perché ogni parola ha
un peso e ha un significato. Credo che in questa fase ci debba
essere della puntualità quando si fanno determinate dichiarazioni.
Detto questo, credo che sia opportuno - a maggior ragione in
quest'aula e visto il ruolo che ricopriamo - esprimersi con termini
corretti per non correre il rischio di veicolare informazioni
inesatte in un periodo delicato come questo e su un tema come
questo. La discarica per rifiuti inerti di Pompiod, o meglio il suo
iter autorizzativo, ha avuto una storia molto articolata. Io la
riassumo brevemente, l'hanno già fatto quindi non vorrei neanche
essere ripetitiva, non serve. Essa affonda - come ha ricordato chi
mi ha preceduto - le sue radici addirittura già nel 2005 quando ci
fu l'approvazione del piano di adeguamento e di rilascio di una
nuova autorizzazione dell'attività; va da sé quindi che già
all'epoca ce ne fosse una vecchia in vigore con contestuale
riclassificazione della discarica, questa, nel 2010, seguì uno
specifico provvedimento dirigenziale che stabiliva la via della
gestione del sito soltanto se subordinato alla realizzazione di
tutte le opere di adeguamento e di messa in sicurezza prevista
dall'appena citato provvedimento del 2005. Poi, ancora nel 2016,
sulla base di un nuovo progetto di adeguamento tecnico della
discarica, fu riunita in diverse occasioni la conferenza dei
servizi, ovvero l'organo tecnico di confronto per eccellenza in
materia, dalla quale uscì un parere favorevole all'approvazione di
tale progetto e al rilascio delle autorizzazioni richieste da parte
di tutti i soggetti coinvolti, previo il rispetto di tutta una
serie di prescrizioni: interventi di adeguamento tecnico e rispetto
delle prescrizioni che poi sono stati puntualmente sottoposti al
vaglio, a vario titolo dalla struttura regionale competente del
comando del Corpo forestale della Valle d'Aosta, dell'Arpa Valle
d'Aosta e del comune territorialmente competente.
Dopodiché se qualcosa non ha funzionato nella concessione di
deroga alle società di gestione del sito per quanto riguarda il
conferimento di rifiuti in violazione della legge, accertarlo sarà
proprio il compito dell'autorità giudiziaria; noi abbiamo la
massima fiducia, come dicevo prima, nell'operato della stessa. Dal
punto di vista invece meramente politico, coerentemente anche con
il nostro manifesto d'intenti in tema di tutela ambientale e di
tutela, quindi, della conseguente salute pubblica, mi preme
sottolineare come il Front Valdôtain, che rappresento in questo
momento qui in aula, sia contrario al proliferare di progetti di
apertura di discariche che possano accogliere i rifiuti provenienti
da fuori Valle, anzi, ci dichiariamo favorevoli - così come è
contenuto nella risoluzione presentata dalla maggioranza sul tema -
alla valutazione in termine di legge della revisione della revoca
delle autorizzazioni già in essere e quindi penso anche a quella
relativa alla discarica d'Issogne e all'approvazione di opportune
modifiche legislative che possano indurre dei vincoli più
stringenti all'accettazione di rifiuti speciali provenienti da
altre regioni. A tal proposito il vaglio di una specifica norma
regionale di revisione in aumento del tributo speciale per lo
smaltimento di discarica dei rifiuti inerti potrebbe essere una
prima importante e opportuna risposta in tal senso ed è per questo
che seguiamo e seguiremo quest'iter con estrema attenzione.
Io credo che su un tema delicato come questo, che riguarda il
benessere non di qualcuno ma di tutta la nostra comunità, si debba
davvero saper andare oltre gli steccati delle posizioni politiche e
riuscire a trovare una più ampia convergenza anche proprio dalla
parte politica che possa esprimere una voce autorevole e una
posizione univoca su un tema così importante per tutti.
Président -
La parole au collègue Nogara.
Nogara (AV)
- Nel mio precedente intervento ho illustrato
con una presentazione la relazione. Ora, dopo aver ascoltato con
attenzione gli interventi dei colleghi, vorrei in parte commentarli
e in seguito anche esprimere qual è la visione del mio gruppo - ma,
da quello che abbiamo sentito e ascoltato, penso di gran parte
della maggioranza o dell'Aula - ed è la visione di mantenere le
discariche esistenti come discariche d'inerti speciali non
pericolosi al servizio dell'utenza valdostana. E qui mi riallaccio
a quanto il consigliere Cognetta aveva espresso nel suo intervento:
non è che bisogna dare la colpa a uno o all'altro o all'altra
amministrazione, all'altra Giunta e a quella che verrà, ma bisogna
risolvere i problemi. A questo punto devo dire che sono
perfettamente d'accordo con quanto ha asserito il consigliere
Aggravi, che ha appunto parlato di mettere un po' di buon senso su
problematiche di questo tipo perché, come vi dicevo
precedentemente, il problema principale è risolvere questa
problematica. Risolvere questa problematica implica una
collaborazione bipartisan, da parte di tutti i Consiglieri. Mi
stupisco dell'intervento del consigliere Gerandin, che ha
attaccato, quasi a giustificarsi delle cose che aveva fatto o non
aveva fatto. Io mi ricordo dell'interpellanza della consigliera
Minelli: in quell'occasione, giustamente, io dico giustamente, il
consigliere Gerandin aveva giustificato l'operato degli uffici e
aveva dato la sua massima fiducia a quello che stavano facendo gli
uffici. Devo dire che c'era anche una possibilità e mi riferisco
alla discarica di Chalamy che, fino al 17 novembre, volendo, si
poteva revocare. Del 17 novembre 2018 parlo. Ecco, ma non vorrei
parlare di colpe di uno o dell'altro, ma qui è il momento di
risolvere un po' le cose.
Però qualche appunto lo voglio fare. Vede, consigliere Vesan,
lei mi dice che io ho tranquillizzato la popolazione con delle
dichiarazioni della III Commissione. Quando io le ho scritto di
fare i nomi e cognomi di chi in maggioranza minimizza e di chi non
porta avanti le problematiche delle discariche, - lei l'ha
dichiarato -, io mi riferivo a quello. Io ho parlato a nome della
III Commissione, non a nome mio, e ho detto queste cose: "La
Commissione rileva che con la convocazione nel frattempo
intervenuta della conferenza di servizi per il 14 novembre 2019 a
cui parteciperà" - e le ho elencato chi parteciperà - "sarà data la
possibilità di rivalutare le autorizzazioni a suo tempo rilasciate
per la discarica di Pompiod; questa è una dichiarazione della
Commissione a cui aveva partecipato anche lei e in cui aveva
chiesto di rimettere a posto una frase che non le piaceva: è stato
fatto in collaborazione con tutti. Ecco, io non ho tranquillizzato
nessuno. Leggendo questa relazione ho detto che cosa ha deciso di
fare la III Commissione, la volontà della III Commissione, ed è
proprio quella.
Poi non metto in dubbio quanto è stato detto nell'audizione,
perché io non rispondo per gli altri. Se qualcuno si è preso degli
impegni e lei si riferiva a quanto aveva dichiarato l'Arpa su
quello che era stato messo sul sito e non sito, abbiamo tutte le
audizioni, c'è scritto quello che hanno detto, se poi hanno detto
delle cose che non sono veritiere ne risponderanno loro. Ma non è
certo un problema di responsabilità da parte della III° Commissione
o di qualcuno o del Presidente. Un'ultima cosa vorrei dire: se lei
è a conoscenza di qualcosa che può servire per le indagini, non so
che cosa stia aspettando! Leggendo la vostra risoluzione, avete
messo, mi sembra, nelle introduzioni delle cose anche abbastanza
forti. Se si sa qualcosa... io penso che sia il momento di rendere
edotto chi sta facendo delle indagini, visto che accusate un po'
uno e un po' l'altro!
Consigliera Pulz, parlare con lei certe volte è un po'
difficile, perché è come parlare a un muro di gomma: torna indietro
sempre tutto. Voglio ribattere un paio di cose che ha detto, perché
la relazione finale - gliel'ho detto tante volte, anche in
Commissione - è vero che è scarna come relazione, però io penso che
sia molto più importante che tutta la comunità valdostana abbia
tutto il materiale da poter leggere e da poter far leggere. Sì, ma
lei ha di nuovo ribattuto tantissimo sul fatto che la relazione
faceva pietà. Mi spiace, io penso che sia molto più utile per la
comunità avere a disposizione in qualsiasi momento la
documentazione piuttosto di una relazione letta o neanche letta
perché non c'era la possibilità di leggerla. Perché, vede, se
incominciamo a fare i discorsi che bisogna mettere tutto su questa
relazione... Le dico per esempio quello che ho potuto vedere dalle
audizioni. Lei prima ha detto della domanda che ha fatto al dottor
Minutolo, che era il rappresentante di Legambiente che voi
giustamente... è un ottimo professionista. Però lei gli ha fatto
tre domande e sono le cose che ha detto lei oggi. Lei gli ha detto:
"Volevo proprio la sua opinione, innanzitutto, siccome parlavamo di
questo pozzo che è profondo 4 metri", il pozzo che raccoglie le
acque.
Altra domanda: "Poi ero passata alla questione dell'abbattimento
delle polveri. Dicevo che lì in discarica ci sono delle girandole",
ed è quello che diceva lei.
Terza domanda: "In ultimo le chiedevo se non sarebbe utile
procedere ai carotaggi sui rifiuti conferiti". Io le dico cosa le
ha risposto il dottor Minutolo. Sulla domanda di mezzo, quella sui
nebulizzatori: "Non saprei dirle, perché non avendo visto uscito
non sono in grado ovviamente di avere una percezione dell'area o
del problema della polverosità, insomma dei cannoni e delle
ventole. Quindi onestamente non le saprei rispondere e direi
un'inesattezza non avendo mai visto il sito. Poi secondo me" -
parlando del pozzo - "quel pozzo superficiale è giusto, è idoneo e
corretto". Questo l'ha detto il dottor Minutolo perché c'era stata
tutta la spiegazione dell'acqua, perciò non era una cosa campata in
aria.
Terza domanda: "Per quanto riguarda la situazione attuale è in
corso di esercizio ogni carico ogni camion " - questo lo ha detto
il dottor Minutolo - " che entra dentro la discarica deve essere
controllato. Immagino lo sia e quindi non credo che ci sia
necessità di fare un carotaggio. Al massimo si va a vedere quello
che c'è, nel senso che si prende un campione di cumulo, non c'è
bisogno di carotaggio sull'attuale". E poi ha proseguito ancora su
questo tema dicendole queste cose.
Io avrei dovuto, e mi sembra che non ha senso, rileggere quello
che è stato detto e quello che ha detto lei, per esempio, nel suo
intervento di prima, di questa mattina era il contrario di quello
che il dottor Minutolo le ha risposto. È il vostro tecnico, è il
tecnico che voi avete voluto contattare. Io faccio lo stesso invito
anche a lei, perché lei ha fatto un sacco di affermazioni su
ipotetiche irregolarità, un sacco, ne ha dette di ogni. Non capisco
cosa aspetti per portare a conoscenza di tutti quello che lei sa,
perché io continuo a dire in quest'aula... continuiamo con degli
spot ad accusare uno o l'altro a seconda di quello che succede, ma,
se sappiamo effettivamente qualcosa, perché non lo andiamo a dire?
Adesso c'è un'indagine, accidenti, è il momento giusto! Se qualcuno
sa qualcosa, perché deve venire qui e quasi accusare "un qualcuno
che..."?
Adesso in questo momento stiamo discutendo di un problema che è
nato - e lo sappiamo tutti - anni fa. Io ripeto che quello che ha
detto il consigliere Aggravi lo sposo in pieno perché o ci mettiamo
d'accordo per risolverlo tutti assieme, perché è un problema di
tutti, ma non vedo a che cosa serva in questo momento lanciarsi
delle accuse l'uno con l'altro e dire: "voi siete..." Lei poi ce
l'ha sempre con il "voi autonomisti".
Noi cerchiamo in questo momento - come sta cercando
probabilmente lei, come stanno cercando probabilmente loro - di
risolvere questa problematica. Io ho iniziato il mio intervento
proprio con "come la pensiamo". Però bisogna sapere e capire come
si può arrivare lì, perché non è che si decide e si fa.
Probabilmente - dico "probabilmente" perché su certi temi e su
certi percorsi io non sono sicuramente un esperto - c'è "la volontà
di" e bisogna per gradi "arrivare a". Ripeto per la terza volta
quello che ha detto il consigliere Aggravi: bisognava cercare dei
pareri, anche legali, sapere dove possiamo arrivare, per arrivare
all'obiettivo che penso che sia di tutti. Questo dovrebbe essere
quello che ci anima per risolvere questa problematica e per andare
davvero incontro, perché poi le bandierine e le bandierone in un
attimo si... Sa perché non abbiamo fatto lo streaming, e tutti lo
dicevano? Perché ormai siamo abituati ad avere un qualcuno che,
appena ha davanti un microfono e la telecamera, fa campagna
elettorale. Questo lo hanno accollato a lei, non ad altri, perché
tutte le volte che si discute normalmente si riesce a discutere,
appena siamo in aula o se siamo in streaming c'è questo davanti e
allora - avanti Savoia! - si dice di tutto e di più. Stamattina ho
sentito che avete detto: "Noi abbiamo fatto l'incontro prima di voi
in Bassa Valle". Ma scusate! Adesso, per carità, "l'ho fatto prima
io", "l'ha fatto prima lui", "adesso andiamo noi"...mi sembra che
incominciamo a essere ridicoli! Adesso c'è l'autorità giudiziaria
che sta facendo un'indagine e speriamo che vada a buon fine, la
politica che sta cercando in tutti i modi... si è riusciti a
riaprire le conferenze di servizi, si sta facendo una modifica
sulla finanziaria, apposta. Io dico: non so cosa bisogna fare
d'altro. E, ripeto, non è un problema nato da uno o due mesi, è un
problema che, se voi andate a vedere le cose vecchie, parte dal '98
poi va al 2005, al 2006, al 2007. Io purtroppo adesso, come ho già
detto, non ho tutta la documentazione a disposizione, ma mi sarebbe
piaciuto farvi tutta l'escalation di quando sono nate queste cose.
Mi è rimasta una parte di audizioni e un pezzo della relazione e
non ho altro.
Presidente -
Collega Vesan, per? Espliciti il fatto
personale.
Vesan (M5S)
- Il consigliere Nogara mi ha accusato di
fare dichiarazioni.
Presidente -
Prego, collega Vesan, può continuare.
Collega Nogara, per favore!
Vesan (M5S)
- Vorrei evidenziare il fatto che il collega
Nogara, che risponde a quello che ho detto, probabilmente ha delle
grandi difficoltà o ad ascoltare o a leggere e ci tengo a
evidenziarle esplicitando il fatto personale. Lei ha chiesto
espressamente che le nostre accuse di minimizzare e
tranquillizzare, fatta la maggioranza, dovessero essere
esplicitate. Io "ho detto" non che la III Commissione ha
minimizzato il problema - "ho" espressamente "parlato" di chi ha
minimizzato il problema - ma "ho detto" che nella relazione uscita
dalla III Commissione è uscita l'indicazione legata all'intervento
della Conferenza dei servizi che avrebbe tranquillizzato tutti,
perché avrebbe risolto il problema arrivando fino alla revoca, e
nel mio intervento "ho ribadito" che, nello stesso ordine del
giorno di convocazione della conferenza dei servizi, l'ipotesi di
revoca non era assolutamente presente e "ho detto" che lei nella
relazione della III Commissione ha citato chi erano i convocati
alla conferenza dei servizi e come, invece, in conferenza dei
servizi la parte relativa al Comitato sia stata minoritaria e poco
ascoltata ed è stato, invece, dato gran peso al concessionario che
lei invece non ha citato; "ho detto" che quindi ha tranquillizzato
tutti i cittadini valdostani con quest'uscita dicendo che la
conferenza dei servizi avrebbe risolto tutto, quando era stato uno
strumento che di fatto non risolveva niente e temo non risolverà.
Questo per quello che riguarda la capacità di ascolto del mio
intervento.
Per quello che riguarda la capacità di leggere, invece, lei ha
detto che noi abbiamo fatto delle accuse pesantissime nelle
premesse della nostra risoluzione. Noi non abbiamo fatto
nessunissima accusa nelle nostre premesse. Noi abbiamo riportato
nelle premesse quello che è stato riportato dagli organi di stampa.
Non c'è nulla di nostro nelle premesse, che individuano fattispecie
di reato. Abbiamo detto che, secondo le prime ricostruzioni
investigative, il sito avrebbe accolto materiali contaminati. È
uscito sugli organi di stampa della Valle d'Aosta, non è una nostra
dichiarazione, abbiamo dichiarato da dove viene. "Secondo gli
inquirenti, nella discarica abilitata a ricevere solo i materiali
inerti sono stati depositati residui di scarico provenienti da aree
inquinate, tutte individuate fuori dalla Valle d'Aosta". Di nuovo
citazione degli organi di stampa, non nostra: "La competente
struttura regionale in materia di ambiente, il servizio attività
estrattiva rifiuti e tutela delle acque, stando alle risultanze
investigative finora emerse". Noi non stiamo riportando accuse
nostre né prove inconfutabili della commissione di reati perché
altrimenti, anche senza il suo caloroso invito, avremmo provveduto
ad andare agli organi competenti.
È inutile che ci metta in bocca cose che non abbiamo detto e che
non sono nemmeno scritte all'interno della nostra risoluzione. Se
poi ritiene con questa cosa qua di giustificare il suo intervento
in aula a qualunque livello, continui, andiamo avanti.
Presidente -
La parola al collega Nogara. Immagino per
fatto personale.
Nogara (AV)
- Io sicuramente sono molto più limitato di
lei, lei è molto più intelligente, è molto capace a capire
qualsiasi cosa. Io mi sono limitato a dire queste cose perché non
volevo andare fino in fondo, ma se incominciamo a prendere quanto
voi avete dichiarato e virgolettato su Aostasera e quanto ha citato
oggi Barocco su Facebook del suo collega, non mi sembra che siate
andati molto leggeri, per esempio, sull'assessore Chatrian oppure
sulla maggioranza. Non lo so! Non so se c'è qualcuno che scrive al
vostro posto e voi non lo sapete, però su Facebook sono uscite
queste cose. Io per fortuna Facebook non ce l'ho, me l'hanno
mandato e me le sono lette. Solo questo io volevo dire. Tanto
perché tutte queste cose di fomentare, piantare bandierine e
bandierone, io penso che per il discorso che ho fatto prima non
servano a niente per risolvere il problema. Tutto qui. Poi a
leggere più o meno me la cavo, ogni tanto sicuramente non capirò
bene ma mi porti pazienza, mi dispiace.
Président -
La parole au collègue Marquis.
Marquis (SA)
- Ho ascoltato tutto il giorno con
attenzione il dibattito e francamente, a fronte di un problema di
questa rilevanza, di grosso interesse pubblico, un argomento su cui
si è sollevata una grande sensibilità da parte della popolazione,
credo che sia sbagliato affrontarlo in questo modo dentro l'aula.
Ci siamo detti di tutto l'uno contro l'altro. Ognuno ha voluto dire
la sua. Credo che sia un problema che risalga agli anni duemila, un
problema di una grossa articolazione, di una grossa complessità, su
cui oggi dentro quest'aula non credo che siamo in grado di trovare
la soluzione. Io ho un'estrazione tecnica, sono abbastanza portato
a livello di esperienza professionale a guardare le questioni
tecniche con attenzione, ma vi assicuro che su quest'argomento ho
delle grosse difficoltà a trovare la verità e a trovare la
soluzione al problema. Invidio tutta questa sicurezza di molti
colleghi che dimostrano di disporre della materia e di poterla
gestire con assoluta certezza e, addirittura, emettono già quasi
delle sentenze prima che gli organi che sono intervenuti possano
fare i dovuti approfondimenti, che sono doverosi, e voglio
sottolineare doverosi, e credo che in questa situazione possano
aiutare a individuare qual è la problematica. A mio avviso è
sbagliato tranquillizzare la popolazione, è sbagliato minimizzare
la questione, ma è altrettanto poco responsabile creare allarmismo
su una situazione che oserei dire delicata per la nostra comunità e
per la comunità che la vive direttamente o che vive in prossimità a
queste situazioni e quindi possiamo ben capire qual è la
preoccupazione in loco.
Credo che sia molto positivo che si siano formati dei comitati
di popolazione per gestire e per sensibilizzare la politica verso
questo argomento, ma non credo che per risolvere i loro problemi
abbiano bisogno di ADU, dei 5 Stelle, di Stella Alpina, della Lega,
di chi viene qui dentro e vuole cavalcare la tigre, vuole cavalcare
un argomento. Io credo che questa popolazione che vive questo
disagio abbia bisogno che la politica, con senso di responsabilità,
prenda in carico il suo problema e dia un contributo per dare una
soluzione a questa difficile questione. Ora credo che in senso
molto pragmatico possiamo dire che esiste un problema. Esiste un
problema che non si è ancora esplicitato in tutte le sue
componenti. Ieri è successa una cosa che direi grave: c'è stato il
sequestro di una discarica. Oggi non siamo ancora in grado di
capire se questo sequestro è avvenuto per una conduzione non
adeguata alle prescrizioni di capitolato oppure se ci sono delle
autorizzazioni che possono essere non regolari. L'unica cosa certa
è che la discarica oggi è chiusa e oggi, domani e dopodomani, nelle
prossime settimane, non crea dei problemi alle comunità interessate
perché è ferma la gestione. Io credo che la politica, se vuole
essere responsabile, in questo momento debba cercare di affermare
dei principi che sono il principio, come è stato detto da alcuni
colleghi, di cercare di far confluire nelle discariche, attendere a
dei prodotti che siano dei prodotti di prossimità, perché questa è
la logica che dovrebbe caratterizzare questo tipo di approccio, ma,
dico, in tutti i settori bisognerebbe servirsi in prossimità;
quando non avviene questo c'è qualcosa che non quadra a livello
generale. Io credo che questo può essere anche disciplinato molto
facendo leva sulla parte economica, perché alla fine sappiamo tutti
che a livello imprenditoriale ci si muove anche in funzione del
costo. Pertanto, credo che sia importante stabilire questo
principio che, laddove possibile, bisogna cercare di circoscrivere
l'utilizzo delle discariche - che sono comunque un ambito che dà
dei servizi alla collettività locale - perché non dobbiamo anche
sottovalutare questa esigenza del territorio: che sia circoscritto
alle esigenze valdostane. Quindi cosa occorre fare? Guardare con
attenzione e cogliere la positività di quello che è successo ieri,
perché se sino a ieri sono state fatte delle analisi di tipo
puntuale, basate su dei carotaggi, credo che adesso ci sia una
verifica un po' più sistematica di quali sono stati tutti i
depositi effettuati nel tempo in questa discarica. Però credo che
sia altrettanto prematuro emettere delle sentenze o dare delle
certezze oggi. Ben venga quello che è successo sotto questo
profilo, perché se ci sono delle responsabilità è giusto che
qualcuno paghi, se qualcuno ha sbagliato. Credo che questo sia un
principio sacrosanto alla base dell'agire a livello istituzionale e
alla base anche delle responsabilità che si vengono ad avere nei
ruoli che si ricoprono. Però ho avuto anch'io modo di leggere sui
giornali anche tante inesattezze in questi giorni su questo
argomento. Sono stato in silenzio ad ascoltare e a cercare di
capire, però quello che di più mi fa piangere il cuore è vedere,
come dicevo prima, tutti quelli che cercano di cavalcare una
situazione di disagio che vive un certo territorio per accaparrarsi
forse qualche like o qualche voto. Credo che questo non voglia dire
fare un servizio alla comunità, oggi abbiamo passato 6 ore a
discutere di questo argomento e io credo che non abbiamo fatto
nessun passo avanti rispetto alle otto di questa mattina. Non c'è
nessuna soluzione concreta che è emersa sul tavolo e quindi credo
che sia corretto e doveroso cercare - se possibile almeno a livello
politico - di trovare una sintesi di approccio, una sintesi che
voglia rivendicare dei principi da attuare e da introdurre nella
legislazione vigente per cercare di affrontare e di risolvere
questo problema, che è soprattutto un problema di pianificazione,
di uso del nostro territorio per tutto quello che riverbera sotto
il profilo della sicurezza, della sanità pubblica ma anche per il
rispetto dell'ambiente che per la Valle d'Aosta credo che sia una
prerogativa importante, perché è alla base del nostro essere un
paese a vocazione turistica.
Président -
La parole au collègue Mossa.
Mossa (M5S)
- Intanto, visto che è appena intervenuto,
una cosa veloce al collega Marquis relativamente a ciò che diceva:
non si tratta di aver sbagliato una virgola nel capitolato, ma qua
stiamo parlando d'ipotesi di gestione illecita e inquinamento
ambientale per cui sono coinvolte altre regioni come la Lombardia e
il Piemonte, quindi è qualcosa di un pochino più grave, ma il mio
intervento non verterà su questo. Vorrei invece mettere in evidenza
qualcosa che forse sfugge ai colleghi qui presenti: se per la
discarica di Pompiod non fossero intervenuti i cittadini -
attraverso il Comitato, la Procura e la Guardia di Finanza - e si
fosse demandato il controllo ai soli enti regionali, molto
probabilmente non saremmo giunti a quest'epilogo e la discarica
avrebbe proseguito il suo iter fino al completo riempimento della
cava con materiale di dubbia provenienza e poi, una volta riempito
il sito per tutto il suo volume, "tanti saluti e grazie" in barba
alla salute e volontà dei Valdostani; quindi assistiamo anche oggi
all'ennesimo fallimento della politica e all'ennesimo provvedimento
che finisce nelle mani della Procura, ma del resto ormai ci siamo
abituati!
Con questo intervento, oltre a stigmatizzare la mancanza dei
controlli essenziali da parte dell'Amministrazione regionale,
vorrei mandare un segnale anche a tutti i cittadini valdostani
dicendo loro che non devono più aver paura di denunciare tutto
quello che riguarda la cattiva gestione del bene pubblico, così
come hanno fatto i membri del Comitato "discarica sicura". Stessa
cosa dovrebbero fare tutti i cittadini che assistono ogni giorno
alle conseguenze di provvedimenti scellerati che minano alla salute
e sicurezza e il benessere dei Valdostani. Non aspettate che siano
gli altri a risolvervi i problemi, ma denunciate, denunciate
sempre! A volte, a quanto pare, sollevare un polverone può servire
a raggiungere gli obiettivi prefissati. Questo ovviamente non
dovrebbe succedere nella pubblica amministrazione in quanto,
attraverso la democrazia rappresentativa, i politici dovrebbero in
teoria davvero rappresentare puramente gli interessi dei cittadini
e non interessi terzi, e il tutto sempre in un'ottica di totale
trasparenza, cosa che purtroppo avviene sempre meno. Invece per
quanto riguarda l'evitare di cavalcare l'onda solo per mettere il
cappello politico su qualsiasi situazione, a prescindere, mi trovo
perfettamente d'accordo con quanto affermato dal collega Aggravi.
Infatti vorrei evidenziare che un movimento politico proprio ieri
ha scritto sui social: "Pompiod: sequestrata la discarica. Ci siamo
fatti carico sin da subito delle preoccupazioni dei cittadini e per
questo motivo abbiamo portato in Consiglio le loro istanze". Questo
a mio avviso è proprio ciò di cui parlava lei, collega Aggravi,
cavalcare l'onda e direi anche al galoppo perché, come tutti ben
sanno, le istanze dei cittadini come le petizioni popolari arrivano
in Consiglio da sole con loro gambine, seguendo proprio l'iter
previsto dall'articolo 36 del nostro regolamento interno e non di
certo perché se ne fa carico una forza politica, così come del
resto è stato anche per questa petizione. Per questo sono
perfettamente d'accordo con quanto affermato da lei, collega
Aggravi, -che mi spiace non sia presente in aula ma sicuramente
starà seguendo il Consiglio da qualche parte -, nello stigmatizzare
le forze politiche che cavalcano queste drammatiche situazioni che
toccano la pancia dei cittadini, come ad esempio, giusto per dirne
una a caso, il problema dell'immigrazione solo per farsi puramente
propaganda elettorale. Però bisogna dire la verità e le cose né più
e né meno come realmente sono.
Dalle ore 17:20 assume la Presidenza il presidente
Rini.
Rini (Presidente) -
La parola alla collega Morelli.
Morelli (AV)
- Per partecipare a questo dibattito
estremamente intenso e sentito. Io non faccio parte della III
Commissione e ho seguito la questione della discarica di Pompiod
sicuramente in modo meno approfondito e costante rispetto a quanto
hanno fatto i colleghi commissari, a quanto ha fatto il presidente
Nogara e naturalmente l'Assessore competente, ma è evidente che un
tema come questo, che ha delle ricadute sulla qualità della vita,
sulla salute dei cittadini, sull'ambiente è un tema che deve
coinvolgerci e interpellarci tutti. La parola discarica già in sé
evoca qualcosa di negativo, di pericoloso, di sospetto, di sporco,
ma, è stato detto, le discariche sono una necessità. Lo sono anche
in una regione piccola come la nostra per smaltire e per depositare
materiali vari di risulta nella legalità, in modo controllato e
tale da non nuocere o quantomeno nuocere il meno possibile.
La storia della discarica di Pompiod è già stata ripercorsa,
risale agli anni Novanta, poi è stata chiusa perché vi si era
rinvenuta la presenza di amianto; è stata poi riaperta ed è stata
comunque sempre causa di preoccupazione per la popolazione che vive
nella zona circostante, una preoccupazione comprensibile perché è
la preoccupazione che si ha naturalmente nei confronti di depositi
di materiali ancorché inerti, ancorché non pericolosi, che però
producono delle polveri, producono dei liquidi, anche soltanto
originati dalla pioggia che vi scorre. A tutto questo poi si
aggiunge il disagio causato dal transito dei camion su delle strade
che sono poi delle strade di campagna. Rispetto agli anni Novanta,
periodo in cui sul territorio valdostano, un territorio fragile,
sono state installate delle discariche destinate allo stoccaggio
dei rifiuti provenienti in parte, forse in gran parte anche,
dall'esterno, sono stati fatti sicuramente dei passi avanti da
parte della popolazione - e dei cittadini - che è diventata
sicuramente più attenta e più reattiva e anche da parte delle
amministrazioni locali, che stanno dimostrando di voler scegliere
consapevolmente sull'utilizzo e sulla vocazione del loro territorio
alla luce di un'evoluzione che c'è stata, alla luce di nuove
conoscenze, di una maggiore sensibilità, andando anche a invertire
una rotta, a capovolgere decisioni prese in buona fede dai loro
predecessori nel momento in cui queste decisioni si rivelano
dannose o anche soltanto invise alla popolazione. Questi sono degli
aspetti che, a nostro modo di vedere, confortano, perché lasciano
intendere che si stia producendo un cambiamento di mentalità che ci
porti ad essere una regione migliore, una regione più attenta, una
regione più sostenibile, una regione più rispettosa del proprio
ambiente. Sono temi a cui il nostro gruppo è particolarmente
attento, e non da oggi. La partecipazione e la mobilitazione di
migliaia di cittadini, - indipendentemente dall'orientamento
politico, perché questo a me è sembrato, anzi direi nonostante la
politica, nonostante certi partiti politici che hanno cercato in
qualche modo di assumersi dei meriti -, perché sono delle migliaia
quelli che hanno firmato la petizione di Pompiod e sono migliaia
quelli che si stanno attivando per la discarica d'Issogne, è un
fatto positivo. È un fatto che fino a qualche anno fa era
impensabile e io non lo considererei una sconfitta della politica;
al contrario, secondo me è un indice di maturità e di
partecipazione che si sta facendo strada. Grazie sicuramente a
comitati come quello "discarica sicura di Pompiod" e all'altro "La
Valle non è una discarica", ma anche grazie a una parte della
politica, anche di quella che siede in Consiglio regionale da
tempo, quella che ha lavorato negli anni, che ha portato avanti
temi e ragionamenti innovatori, lasciatemelo dire, anche prima di
certi colleghi, che oggi siedono in Consiglio regionale e si
appuntano una medaglia sul petto.
Collega Mossa, mi lasci fare un passaggio. Questa mattina mi ha
lasciato letteralmente basita perché lei appartiene alle forze
dell'ordine. Sono certa che conosce esattamente il peso e il valore
delle parole. Credo che faccia proprio parte della vostra
formazione saper utilizzare le parole. Lei questa mattina ha
lanciato delle accuse pesantissime, ha detto a un certo punto: "Ci
avete avvelenati". Io non so a chi lei si riferisca con questo
"voi" ma, se era un'accusa, la circostanzi l'accusa, perché
altrimenti non ha nessun senso, è veramente soltanto discredito
lanciato così, random. D'altra parte qualcuno potrebbe accusare lei
di occupare vergognosamente un alloggio da 180 metri quadrati in
centro a Roma pagando 150 euro al mese, credo che il parallelo
potrebbe starci. Siamo seri, cerchiamo di svolgere il nostro ruolo
almeno con serietà, se non con competenza, e in tutta questa
vicenda cerchiamo di definire qual è il ruolo nostro, della Giunta,
del Consiglio regionale: principalmente dovrebbe essere quello di
operare a monte scelte confacenti al proprio territorio,
interrogandosi sulla bontà e sull'opportunità di certe decisioni,
ancorché prese nei limiti di legge, beninteso, ma non sempre
rimanere nei limiti di legge è sufficiente! È necessaria anche una
coerenza, una compatibilità con una visione che deve vedere al
primo posto l'interesse della comunità. È necessario fissare delle
regole, vigilare al loro rispetto con controlli puntuali da parte
degli organismi preposti e nel merito non ci pare superfluo
ribadire alcune cose in modo molto chiaro. Crediamo che vada
ribadita la fiducia nell'operato dell'Arpa e del Corpo Forestale
Valdostano, che siamo certi abbiano sempre agito con correttezza e
coscienza. Poi da parte nostra ci deve essere una capacità di
ascolto delle istanze dei cittadini che vanno però - e qui sta la
serietà della politica - approfondite puntualmente, perché
l'amministrazione pubblica non può agire sulla base di supposizioni
o di impeti improvvisi, ma deve essere mossa da fondamenti
oggettivi normativi certi, perché ogni atto ha conseguenze che
vanno ponderate. Non si amministra per istinto o per sentito dire e
questo non vuole dire minimizzare. Questo non significa minimizzare
o trascurare, vuole dire svolgere il proprio ruolo con serietà.
Diffidiamo di chi si limita a mettersi alla testa del corteo ma poi
non è disposto ad assumersi nessuna responsabilità e neanche
qualche critica. E poi, alla fine di una fase che possiamo definire
istruttoria, la politica deve avere la capacità e anche il coraggio
di prendere decisioni forti, di invertire la rotta, di riconoscere
quando si è sbagliato. Noi crediamo che questo sia il percorso
corretto fatto dalla Giunta e dalla III Commissione e se talvolta
si è avuta la sensazione che cittadini e Governo, che cittadini e
istituzioni, che cittadini e commissari si trovassero su fronti
opposti o che all'interno del panorama politico vi siano da una
parte i complici, i conniventi, i disonesti e dall'altra invece i
Paladini della Giustizia, queste sensazioni vanno smentite perché
così non è e così non deve essere.
Ci sono soggetti politici che si attribuiscono meriti
particolari. Ma bene! Che se li attribuiscano! Mi viene però da
dire - ed è già stato detto da alcuni colleghi - che battaglie di
questo genere o si fanno tutti insieme e si vincono o saranno
soltanto delle piccole vittorie di Pirro, perché queste vicende
vanno affrontate nel merito specifico ma vanno anche colte per
avviare insieme un percorso più ampio di cambiamento di approccio
alla questione ambientale, all'ecologia, alla sostenibilità in
questa nostra piccola bellissima regione in cui abbiamo la fortuna
di vivere. Questo va portato avanti, tutti insieme, ed è in questo
senso che noi vogliamo presentare una risoluzione, che è già stata
distribuita e che - partendo da premesse che si riferiscono alle
petizioni e al percorso fatto nella commissione in seguito alla
petizione, ma anche a intendimenti, a impegni già presi dal
Consiglio regionale in sedute passate con delle risoluzioni, che
vedono nella premessa anche degli emendamenti che sono già stati
depositati al collegato della legge di bilancio - intende porre dei
vincoli all'accettazione dei rifiuti speciali provenienti da altre
regioni.
Con la risoluzione "si intende impegnare il Consiglio regionale,
consapevole della necessità primaria di tutelare la salute dei
cittadini e di salvaguardare l'ambiente, nella sua qualità di
interprete della volontà democraticamente espressa dalla
popolazione" perché non dimentichiamo che abbiamo una funzione di
rappresentanza; "impegna la Giunta regionale a procedere all'esame
a termini di legge della revoca delle autorizzazioni in corso";
"(il Consiglio regionale) esprime la volontà di non consentire il
conferimento nelle discariche per rifiuti speciali inerti presenti
sul territorio regionale, di rifiuti inerti non legati al ciclo
economico locale e di conseguenza il Consiglio regionale si impegna
a fare un percorso di approvazioni di leggi conseguenti a queste
premesse, quindi ad approvare celermente le opportune modifiche
legislative al fine di poter porre vincoli all'accettazione di
rifiuti speciali provenienti da altre regioni, ad approvare una
norma regionale di revisione in aumento del tributo speciale per lo
smaltimento in discarica dei rifiuti speciali non pericolosi
provenienti da fuori valle che disincentivi il conferimento" - è un
problema attuale, esistente - "a dare avvio al processo di
revisione del documento di pianificazione, volume due, "la gestione
dei rifiuti speciali", che vada a prevedere una più ampia
partecipazione di tutti i soggetti, singoli o organizzati, che
hanno un interesse a formulare osservazioni, considerazioni, pareri
sui contenuti del piano" - un momento quindi che consentirà una più
ampia partecipazione dei cittadini, in forma singola o in forma
organizzata - e infine "a rafforzare il ruolo tecnico scientifico
di Arpa Valle d'Aosta in materia di rifiuti nelle attività di
controllo e di supporto scientifico e a far sì che Arpa relazioni
in modo costante alla Commissione competente e renda pubblici gli
esiti dei controlli".
Dalle ore 17:30 assume la presidenza il vicepresidente
Distort.
Distort (Presidente) -
Ha chiesto la parola il collega
Peinetti.
Peinetti (UV)
- Io prendo la parola per dire alcune cose.
Fortunatamente la collega Morelli che mi ha preceduto ha già detto
molte cose che io volevo dire, per cui sarò ancora più stringato.
Credo che si debba fare probabilmente anche un po' di chiarezza sui
ruoli delle istituzioni e delle autorità che regolano questo Paese.
Noi abbiamo degli strumenti politici. Io ho fatto parte di questa
Commissione e ringrazio il presidente Nogara per il lavoro che ha
fatto. Noi abbiamo fatto tutta una serie di audizioni, tutta una
serie di lavori per cui sono stati auditi, nell'ordine, il Comitato
"discarica sicura", Legambiente, tecnici e dirigenti regionali,
l'Assessore all'ambiente, l'Arpa, il Corpo forestale, la proprietà
della discarica, amministratori locali, forse dimentico qualcuno ma
più o meno sono quasi tutti. Abbiamo degli strumenti politici, sono
stati citati dagli interventi precedenti. Le leggi, i DGR, i
provvedimenti dirigenziali. Noi abbiamo fatto audizioni, la
Commissione si è mossa facendo dei sopralluoghi, il Consiglio è
stato interessato, non solo oggi ma anche altre volte, su questo.
Bene, questi sono gli strumenti politici. Sono strumenti che noi
possiamo utilizzare e possiamo utilizzare fin dove possiamo
arrivare. Bene, io rivendico il lavoro che abbiamo fatto. Noi
abbiamo imparato molto da questa Commissione, abbiamo cercato di
portare, con le nostre competenze, il nostro contributo su una
materia che francamente è delicata, è stato detto da molti, è una
materia che tocca in maniera sensibile i cittadini e sono state
evocate problematiche relative alla... Potrei avere un po' di
silenzio, per favore? Grazie.
Presidente -
Colleghi, vi chiedo silenzio per riuscire ad
ascoltare l'intervento del collega Peinetti. Prego, proceda.
Peinetti (UV)
- Sarò rapido. Sono stati evocati problemi
legati alla salute anche in maniera un po' naif da alcuni colleghi
che non citerò - ovviamente per evitare risposte che poi
prolungherebbero ulteriormente il brodo - che sono stati smentiti
da coloro i quali hanno la responsabilità di questo, che sono i
tecnici dell'Arpa, con i quali abbiamo avuto un confronto, sia
durante il sopralluogo sia durante le audizioni. Abbiamo sentito
tutti coloro che potevamo sentire, ci siamo fatti tutti un'idea.
Abbiamo condiviso, almeno, per quanto mi riguarda, ho condiviso le
conclusioni sia politiche sia tecniche della Commissione e questo
abbiamo fatto. Poi subentra la magistratura. La magistratura
subentra in questi giorni ma, da quello che si legge sui giornali,
almeno da quello che io ho letto sul giornale - magari qualcuno di
voi... forse qualcuno ha dimostrato di saperne di più di quello che
noi sappiamo sui giornali - almeno che io so dai giornali, però si
dice che l'indagine nasce da un esposto di cittadini arrivato in
via Ollietti a ridosso delle aperture delle discariche di Pompiod
nel giugno del 2018. Giugno 2018! Il che vuol dire che la
magistratura è un anno e mezzo che sta indagando, non adesso. Non
ha iniziato un mese fa, due mesi fa, tre mesi fa! Noi abbiamo
audito per la prima volta il comitato "discarica sicura" il 22
luglio del 2019. Il nostro lavoro è durato sei mesi. Ci abbiamo
messo 6 mesi per fare quello che la magistratura ci ha messo un
anno e mezzo. Non è che abbiamo dormito! Non mi sembra che abbiamo
dormito. Mi sembra che abbiamo fatto il nostro lavoro con gli
strumenti che abbiamo a disposizione. Certo, noi non abbiamo gli
inquirenti, non possiamo fare sequestri, non possiamo andare con le
forze dell'ordine a sequestrare documenti ai presidenti di
commissione o cose del genere, questo è compito delle forze
dell'ordine; cosa che loro hanno fatto dopo un anno e mezzo
d'indagini - un'indagine che aveva investito non solo la Valle
d'Aosta ma la Lombardia e il Piemonte - i cui risultati vedremo
quali saranno. Io non penso che dobbiamo buttare la chiave prima di
sapere quali saranno le risultanze. Dopodiché è chiaro che se
qualcuno ha sbagliato pagherà, perché in questo paese, per fortuna,
vige ancora la presunzione d'innocenza, fino a prova contraria.
Dopodiché se qualcuno ha sbagliato pagherà, pagherà per quello che
ha fatto! Però qua non siamo a fare il processo a una classe
politica! Qualcuno si mette la medaglia, qualcuno dice: "Noi lo
avevamo saputo, noi l'avevamo detto". Poi vai a leggere i verbali e
tutti hanno detto delle cose, tutti hanno cercato di portare il
loro contributo in quella commissione. Il risultato oggi mi sembra
che sia quello di - come ha detto la collega Morelli - cercare di
portare un contributo, un contributo che vada al di là dei soliti
spot elettorali di cui la gente probabilmente è anche un po' stufa,
perché non pensate mica che se voi parlate in televisione tutti
quelli che vi ascoltano vi voteranno! È una brutta e pessima
illusione questa. Credo che se noi vogliamo dare una risposta la
dobbiamo dare oggi. Noi abbiamo una risoluzione che credo che possa
essere condivisa. Dopodiché ce ne saranno delle altre e si
discuterà, ma penso che oggi dobbiamo uscire dando una risposta ai
cittadini valdostani, non demagogica, una risposta reale e
concreta, una risposta che possa essere un punto di partenza per
affrontare seriamente un problema che è sicuramente un grosso
problema, perché nessuno vuole i rifiuti sotto casa. Nessuno li
vuole, nessuno! Penso che qui dentro ci chiediamo tutti: "Tu vuoi
la discarica sotto casa?" "No, nessuno la vuole", però purtroppo
bisognerà metterci le mani, bisognerà fare qualcosa. Certo,
bisognerà fissare forse regole innovative, forse regole più
stringenti di quelle che c'erano fino a oggi. I tempi sono
cambiati, è stato detto anche questa mattina e anche oggi
pomeriggio. Bisogna affrontare il problema con altri strumenti.
Attrezziamoci per farlo. La gente da noi si aspetta questo, non si
aspetta di vedere chi qui dentro rivendica più di altro la
primogenitura di qualcosa senza proporre niente, perché comunque
qualcosa bisognerà fare e credo che il lavoro che abbiamo fatto è
stato un lavoro serio, io lo rivendico. Lo ribadisco, il lavoro che
abbiamo fatto è stato un lavoro serio, nessuno si è trastullato. I
tentativi di capire sono stati da parte di tutti assolutamente
validi, credo che questa cosa vada riconosciuta. Dopodiché noi
dobbiamo essere coerenti. Non possiamo solo esclusivamente sempre
fare della demagogia. Bisogna fare qualcosa di concreto per
risolvere questo problema!
Presidente -
Vedo l'attenzione di diversi membri del
Consiglio rivolta alla protesta che è in atto nel cortile. Ha
chiesto la parola il collega Manfrin.
Manfrin (LEGA VDA)
- Mi rendo conto che forse non ci sarà
soverchia attenzione alle mie parole, ovviamente non da chi è qui
che ascolta, ma ritenevo assolutamente necessario intervenire. Sono
stato anticipato da tantissimi colleghi e non voglio assolutamente
aggiungere altro, perché io credo che il problema sia stato
inquadrato molto bene. Ho partecipato ai sopralluoghi, ho
partecipato agli incontri con l'azienda e con Arpa quando abbiamo
fatto l'incontro qui in Commissione, ho letto gli atti e ho avuto
modo di approfondire. Ho trovato però molto scorrette le parole
pronunciate poco fa e anch'io eviterò di fare ovviamente dei nomi
all'interno di quest'aula per evitare di provocare i fatti
personali, ma ho trovato veramente molto scorrette delle parole in
risposta semplicemente a un invito che è venuto da questi banchi di
non mettere - e questa è una cosa che è stata detta da tutti oggi e
ne sono orgoglioso - il cappello su un qualcosa che in realtà
dovrebbe essere di tutti. E ho trovato vergognoso un intervento
che, invece, cercava di buttare la croce addosso agli altri. Io
sono andato a rileggere quello che è stato scritto nei post ieri e
cito un post senza neanche dover fare nomi: "Ora capite perché io e
Elisa Tripodi abbiamo deciso di rivolgerci a enti terzi per
indagare a fondo sui materiali conferiti all'interno della
discarica di Pompiod? Pensate che se qualcuno non si fosse rivolto
agli inquirenti, tutto questo non sarebbe successo". E ancora:
"Grazie alla nostra presenza abbiamo aperto una falla al sistema e
tutto quello che per decenni è stato fatto alle spalle dei
cittadini valdostani finalmente verrà messo a nudo".
Quindi noi oggi dovremmo ringraziare una forza politica, in
special modo un componente di questa forza politica, che prima
scrive sui social e si attribuisce dei meriti e poi viene qua e fa
la morale agli altri. Se, per cortesia, vogliamo evitare di fare
queste sceneggiate, io credo che ne guadagnerebbe tutto il
dibattito. Primo!
Secondo: non contenti... Perché poi, io ricordo, ero qui in
quest'aula ed è stato detto: "Adesso ci rivolgiamo ai Carabinieri".
Benissimo. Ed effettivamente mi pare che siano i Carabinieri ad
aver messo i sigilli alla discarica di Pompiod. Giusto? O forse no?
Ah, la Guardia di Finanza! Caspita. E la Forestale. Allora non i
Carabinieri. Ah, non i Carabinieri. Allora mi sono detto: "Allora
sarà stato per effetto di questa denuncia, di quest'intervento".
No. Come ha già ricordato anche il collega Peinetti, è emerso che
in realtà tutto questo deriva da un anno e mezzo d'indagini grazie
a degli esposti fatti da cittadini che erano preoccupati. Allora se
qualcuno deve evitare di metterci il cappello - magari anche
convocando delle conferenze stampa per dire quanto è stato bravo e
bello su questo tema - forse non dovrebbe guardare verso questi
banchi ma dovrebbe guardare verso sé stesso!
Presidente -
Ha chiesto la parola il collega Mossa.
Mossa (M5S)
- Sì, per fatto personale.
Presidente -
Espliciti.
Mossa (M5S)
- Sono stato citato dalla collega Morelli e
vorrei rispondere.
Presidente -
Prego.
Mossa (M5S)
- Grazie. Mi perdoni, Assessore...
Presidente -
Prego, proceda. Proceda.
Mossa (M5S)
- La collega Morelli mi accusa di avere un
appartamento di 180 metri quadri in pieno centro a Roma e io le
vorrei fare semplicemente presente che vivo in affitto in un
appartamento di Aosta e, visto che ogni mese mi decurto circa il
50% delle indennità, faccio fatica a pagare pure quello.
Abbiamo una discarica a un paio di metri da qui che conferisce
materiale per il quale c'è un'indagine che presuppone che sia
inquinante, perciò con la frase "Ci avete avvelenato", collega
Morelli, sa benissimo che faccio riferimento ai responsabili che
hanno voluto e permesso tutto questo. Se poi lei si sente accusata
ingiustamente, sollevi la mano e ci indichi i veri responsabili.
Anzi, faccia ancora di più e prenda pubblicamente le distanze da
loro. Per quanto riguarda la divisa - e vorrei esplicitarlo una
volta per tutte - faccio presente che le forze armate come la
Polizia, i Carabinieri e la Guardia di Finanza, una volta che
entrano a far parte delle istituzioni politiche vanno in
aspettativa e quindi perdono anche lo status di finanziere oltre al
tesserino e alla pistola. Quindi io rispondo solo esclusivamente di
quello che dico in prima persona in aula, senza coinvolgere altri
enti. Mi spiace che il collega Manfrin invece si sia in qualche
modo arrabbiato.
Presidente -
Si attenga al fatto personale, collega
Mossa, in modo che il suo intervento possa essere incisivo, anche
nel suo interesse.
Mossa (M5S)
- Mi dispiaceva solo...
Presidente -
Non è stato citato dal collega Manfrin.
Mossa (M5S)
- Volevo assolutamente appoggiare quanto è
stato detto da lui, niente di che. Ci mancherebbe, perfettamente
d'accordo con lui.
Presidente -
Ha chiesto la parola il collega Bertin.
Bertin (RC-AC)
- Un breve intervento, anche perché
l'argomento è stato oggetto della mia prima interrogazione in
questa legislatura. L'argomento, per ovvie ragioni, mi interessava
anche perché la gestione dei rifiuti, in termini generali, è stata
una parte significativa della mia attività nella legislatura
precedente. Il caso specifico era altresì interessante. La gestione
dei rifiuti è emblematica, da un certo punto di vista,
dell'evoluzione di un sistema democratico. In questo senso la
partecipazione dei cittadini in questo settore è fondamentale per
una corretta gestione dei rifiuti e pertanto ogni volta che c'è una
mobilitazione, una partecipazione che riguarda questo argomento,
non può che essere vista positivamente, perché non può che far
crescere la sensibilità della comunità e, in generale, non può che
avere degli effetti positivi sulla gestione dei rifiuti, anche nel
caso specifico trattandosi di discarica.
La mia interrogazione riguardava all'epoca la tipologia dei
rifiuti conferiti nella discarica di Pompiod e l'informazione ad
essa collegata riguardo ai cittadini. Mi rispose l'allora assessore
Gerandin con una risposta molto rassicurante, e molto tecnica e
burocratica, del genere: "È tutto a posto. Per altro non possiamo
fornire le informazioni richieste poiché vi sono problemi di
privacy eccetera eccetera". La risposta mi lasciò molto
insoddisfatto e con molte perplessità. L'evoluzione della
situazione da questo punto di vista poi... non ha che confermato le
perplessità sull'argomento. In effetti sono anni che è sul tavolo
dei vari assessori ed era il caso d'intervenire. Se si fosse
intervenuti prima, probabilmente certe degenerazioni o certe
evoluzioni negative non ci sarebbero state. Lo stesso ragionamento
vale per la discarica d'Issogne nella quale, se si fosse
intervenuti il più presto possibile, certe situazioni non si
sarebbero create; anche le responsabilità sono tante e da questo
punto di vista il fatto che oggi ci sia questa mobilitazione da
parte dei cittadini su quest'argomento è un fatto positivo, perché
fa sì che quest'argomento venga affrontato in modo più attento di
quanto non si sia fatto in passato, anche nel passato recente.
Oggi, tra l'altro, ci troviamo con una discarica sotto sequestro
e un'indagine da parte della magistratura. Non ho gli elementi per
esprimere valutazioni sulla questione, - tra l'altro non è compito
mio né nostro esprimere valutazioni su questa vicenda giudiziaria
-, conosco soltanto le ipotesi accusatorie, che sono gravi e
inquietanti. Ci auguriamo che la magistratura al più presto
concluda la sua indagine e siamo assolutamente fiduciosi sulla sua
attività. Ma, al di là del passato nel quale altri palazzi sono
interessati, il ruolo del Consiglio regionale è quello di guardare
al futuro, per poter guardare al futuro bisogna che questo
Consiglio si esprima.
Non si possono chiudere tutte le discariche di inerti in Valle
d'Aosta, questo è un dato oggettivo, perché la nostra realtà ha
bisogno di discariche per la propria attività. Allo stesso tempo la
Valle d'Aosta non può diventare il ricettacolo dei rifiuti che
arrivano dal Nord Italia; questo "turismo dei rifiuti", che
girovagano da una parte all'altra dei territori del Nord Italia, è
un fatto non positivo, insostenibile da un punto di vista
ambientale, al di là dell'aspetto negativo che esso si fermi in
Valle d'Aosta, questo lo rende ancora più negativo.
La gestione dei rifiuti deve essere fatta in modo razionale in
termini generali minimizzando lo spostamento degli stessi da una
parte all'altra dei vari territori, che non fa altro che renderlo
ambientalmente meno sostenibile. Pertanto, bisogna mettere uno stop
a questa deriva, a questo business, al business del turismo dei
rifiuti. Da questo punto di vista credo che tutto il Consiglio
possa convenire che bisogna farlo in modo chiaro, mettere uno stop
adesso. Bisogna anche permettere una maggiore partecipazione. Li
abbiamo visti i casi... Ripeto quanto detto in precedenza: la
gestione dei rifiuti da questo punto di vista è emblematica,
permettere la partecipazione dei cittadini è fondamentale, una
partecipazione preventiva in fase preliminare alle decisioni deve
essere il più possibile sollecitata, innanzitutto perché le
decisioni sono più condivise e consapevoli e anche lo stesso
processo decisionale alla fine produce delle decisioni migliori,
questo è il risultato dei processi aperti e partecipativi con
un'informazione e una trasparenza che permette a tutti di
partecipare e di avere informazioni sull'argomento. Stamattina si
accennava al
débat public
francese, lo faceva il collega
Barocco, e certamente anche da noi dobbiamo introdurre dei nuovi
strumenti di partecipazione, che non siano soltanto i referendum,
cioè la fine del processo, ma che si pongano a monte con degli
strumenti informativi e di partecipazione alla collettività tutta,
poiché - lo ripeto - questi processi alla fine producono delle
decisioni migliori ed è un fatto positivo per tutti.
Pertanto, è importante che si metta uno stop, come ripeto, alla
"deportazione" dei rifiuti da altre regioni e che si attivi la Vas.
Allo stesso tempo, in prospettiva, credo che sia necessario dare
nuovi strumenti partecipativi alla cittadinanza poiché, lo ripeto,
la gestione dei rifiuti è da questo punto di vista emblematica
anche riguardo all'evoluzione della democrazia, che, per avere
successo e creare un sistema virtuoso, richiede una partecipazione
di tutti i cittadini, innanzitutto, e di tutti gli altri soggetti.
Da questo punto di vista mi auguro che il Consiglio prenda una
posizione comune e che dia una risposta alla cittadinanza.
Presidente -
Ha chiesto la parola il collega Ferrero.
Ferrero (MOUV')
- Sarò telegrafico, dato che non ho da
lisciare il pelo a nessuno. Prendiamo atto di due cose: la volontà
unanime è quella di arrivare legittimamente a una chiusura della
discarica, legittimamente dico, perché la legge bisogna rispettarla
e prendiamo anche atto che c'è un'indagine della magistratura e che
pertanto la magistratura dovrà fare le indagini e dare poi conto di
quello che ha scoperto.
Io mi permetto di dare due suggerimenti, uno al presidente
Fosson e uno all'assessore Baccega. Qualora venisse accertato che
nella discarica sono stati introdotti non solo i rifiuti previsti
ma anche sostanze nocive, secondo me bisogna attivarsi con due
livelli di attenzione: il primo è quello sanitario, nel senso che
in qualche modo - e mi rivolgo all'assessore Baccega - bisognerà
fare un monitoraggio sulle persone della zona per verificare che
non abbiano subìto delle contaminazioni da parte di queste sostanze
e il secondo è al presidente Fosson, perché un occhio è alla salute
e l'altro deve essere al portafoglio. Se sono state introdotte
delle sostanze nocive, sarà necessario effettuare una bonifica,
perché quella discarica era stata concepita per un determinato tipo
di rifiuti e mettendone degli altri, ovviamente, bisognerà vedere,
ma temo che non sarà così se verrà scoperto che le attenzioni
utilizzate non erano sufficienti. Allora non vorrei che "dopo il
danno la beffa" ci dovessimo poi accollare noi come amministrazione
regionale, e quindi come Valdostani, il costo di una bonifica.
Invito, per quanto possibile, il Presidente a fare già gli
accertamenti con l'ufficio legale in maniera tale che poi la
società il giorno dopo non sparisca dalla circolazione o qualcuno
nel frattempo non distragga i patrimoni in paradisi fiscali.
Presidente -
Siamo ancora in discussione generale. La
parola all'assessore Chatrian.
Chatrian (AV)
- Grazie a tutti i colleghi Consiglieri già
intervenuti su questo punto, sulla petizione per Pompiod; la
discussione, giustamente, si è allargata alla situazione delle
autorizzazioni rilasciate in Valle d'Aosta negli ultimi anni.
Io penso che - per fare un po' di ordine, se posso - l'approccio
è stato di due tipi: quali le soluzioni che si possono mettere in
campo e in che tempi, piuttosto che metterla in caciara e non
trovare nessun tipo di soluzione.
Mi soffermerò esclusivamente sulla prima. La collega Morelli ha
già illustrato la risoluzione che abbiamo depositato, ma prima di
entrare nel merito vorrei fare qualche considerazione di natura
generale. La prima è che probabilmente "tutto si è anticipato
grazie ai cittadini" - lo avete detto tutti e condivido - grazie ai
comitati che ci hanno obbligato probabilmente ad affrontare prima
quelle che sono state delle autorizzazioni, perché su questo vorrei
solo essere un po' chiaro, perché è importante che la comunità
valdostana sappia! Issogne è già stata autorizzata nel 2014 e
Pompiod, Aymavilles, è stata autorizzata nel 2016; quindi le due
discariche sono al 100% autorizzate. Scusatemi, ma questo passaggio
deve essere fatto perché altrimenti, come al solito, c'è qualcuno
che ci sguazza! Non andrò, e non è il mio interesse, ad affermare
in questo momento "chi c'era, chi non c'era". Così è andata. Oggi
però siamo qui grazie ai comitati, grazie alla preoccupazione. Lo
diceva prima un altro collega: "Chi è che vorrebbe avere una
discarica vicino casa? Nessuno". Ma se oggi siamo qui a discutere
di queste due discariche è perché la preoccupazione è molto, molto
alta. Solo un mese e mezzo fa questo Consiglio, quasi
all'unanimità, ha approvato una risoluzione che abbiamo scritto a
più mani, dove non stavamo sottovalutando la questione ma ci siamo
posizionati su degli indirizzi. La Commissione in questi tre mesi
ha fatto numerosissime audizioni. Ringrazio i colleghi, il
Presidente e tutti gli attori che hanno avuto modo, in Commissione,
di confrontarsi e di apportare dei documenti, documenti che hanno
potuto approfondire, che hanno creato le condizioni per gli eletti
di determinare qual era la fotografia, quale era lo stato
dell'arte.
Purtroppo questa mattina ho sentito da parte di qualche collega
affermare che il sottoscritto ha detto che va tutto bene. No, il
sottoscritto non ha mai detto che va tutto bene! Il sottoscritto ha
riportato dei documenti della nostra Agenzia Arpa, con tanto di
firma del direttore generale, depositati in conferenza. Secondo
passaggio importante è che in questo momento siamo in emergenza,
siamo in emergenza perché la comunità è preoccupatissima e, dato
che la comunità è preoccupatissima, bisogna trovare dei rimedi, una
terapia, delle medicine che possano, se non azzerare,
ridimensionare in maniera violentissima le preoccupazioni della
cittadinanza; e non strillare, perché con solo gli strilli non si
va da nessuna parte.
Ma forse, dal nostro punto di vista, la parte più importante è
rispondere con i fatti; per rispondere con i fatti abbiamo
costruito, abbiamo confezionato questa risoluzione in due tranches,
di cui la prima di natura prettamente politica.
Questa mattina il collega Lucianaz metteva in evidenza: "ma
politicamente si dice che non si può fare nulla". Non è vero e lo
dimostreremo con i fatti, non con le parole e con gli strilli, non
mi riferisco a lui. Nella risoluzione che abbiamo depositato, dal
punto di vista politico ci siamo soffermati su tre concetti
principali: "il Consiglio regionale è consapevole della necessità
primaria di tutela della salute dei cittadini". Siamo consapevoli
che non ci sono dei detentori all'interno di questo Consiglio pro o
contro la salute dei cittadini. La seconda è - se questa
risoluzione sarà approvata - che "Il Consiglio regionale impegna la
Giunta regionale a procedere all'esame a termini di legge della
revoca dell'autorizzazione in corso". Il collega Ferrero prima ha
fatto un passaggio che condivido: ha detto "legittimamente", non
"revochiamo così tanto per revocare", perché un ente pubblico non
può fare certe cose! Piantiamola di prendere in giro le persone:
"legittimamente", il percorso che potremo fare.
Il terzo è una volontà. Esprimiamo una volontà dal punto di
vista politico. Saranno i fatti che diranno se siamo stati in grado
oppure no di non consentire, nelle discariche per rifiuti speciali
inerti presenti sul territorio regionale, il conferimento di
rifiuti inerti non legati al ciclo economico locale. Cosa vuol
dire? Non far entrare dei rifiuti che non provengono dal sistema
Valle d'Aosta, cioè da fuori Valle. Limitare, ridimensionare,
tendere a zero, come penso in matematica sia molto chiaro. Questa è
la prima parte, quella di natura più politica.
Qualcuno ci dirà: "Ah sì, delle belle parole", questi sono dei
principi, sono dei valori, sono delle volontà che abbiamo messo
nero su bianco.
La seconda parte invece è declinata con tempi, modi e processi
di natura amministrativa. La prima: "di approvare celermente le
opportune modifiche legislative al fine di poter porre vincoli
all'accettazione di rifiuti speciali provenienti da altre regioni".
Due giorni fa il Governo regionale ha depositato in Commissione due
emendamenti che vanno in quella direzione, cioè legiferare,
rivedere le nostre norme, le nostre leggi, subito! È stato
posticipato il Consiglio, andremo a farlo il 16, il 17 e 18. Io
spero, auspico vivamente, che questo Consiglio all'unanimità voti
quell'emendamento, dove andiamo a scrivere e a dire che cosa?
Andiamo a dire questo: "Fermo restando l'obbligo del pieno rispetto
dei criteri di ammissibilità in discarica di rifiuti - normativa
eurounitaria e statale vigente - il conferimento di rifiuti
speciali provenienti da altre regioni è consentito esclusivamente
nelle discariche per i rifiuti inerti già autorizzate dalla data di
entrata in vigore della presente legge, entro e non oltre il limite
del 20% della loro capacità annua autorizzata". Se questo
emendamento passa il 18 o il 19 di dicembre, andiamo a ridurre, a
limitare in maniera violentissima i carichi che arrivano da fuori
Valle.
Il secondo elemento: "azioni, misura, modifica legislativa", per
approvare una norma ad hoc e qualcuno mi dirà: "Ma perché non lo
fate subito adesso, nella prossima settimana, domani mattina?".
Perché tecnicamente non possiamo. Chi dice il contrario mente!
Probabilmente mente sapendo di mentire. Cosa faremo se questa
risoluzione sarà approvata dal Consiglio regionale? A gennaio
scaricheremo un disegno di legge e porteremo al massimo quella che
è denominata l'ecotassa. E cosa dirà questa ecotassa? Dirà che
andremo a rivedere in aumento il tributo speciale per lo
smaltimento in discarica dei rifiuti speciali non pericolosi
provenienti da fuori Valle, al fine di disincentivare il
conferimento - seconda azione da mettere in campo - e porteremo
questa tassa da 5 euro a tonnellata a 25, al massimo. "Eh ma non
sarà operativa subito". Tecnicamente non è possibile, sarà
operativa dal 1° gennaio 2021.
Terzo elemento - fatti e non parole! - se questa modificata e
integrata... ma sono fatti, dove la politica può intervenire anzi
deve intervenire! L'obiettivo è di dare avvio alla revisione del
documento di pianificazione, approvato nel 2015, quello che il
collega Cognetta citava questa mattina o questo pomeriggio; inizia
l'iter di revisione del Piano. La parte più importante dal nostro
punto di vista - grazie anche ai comitati, grazie anche
probabilmente a una nuova sensibilità ambientale - prevede la più
ampia partecipazione di tutti i soggetti singoli organizzati in
associazioni o comitati che hanno un interesse a formulare
osservazioni, considerazioni, pareri sui contenuti del Piano, un
momento che consentirà a tutti i cittadini di partecipare
attivamente alla revisione del documento. Nello stesso tempo
partiranno tre modifiche sostanziali dal punto di vista
legislativo.
Quarto: l'obiettivo è sicuramente... mi dispiace che qualcuno
oggi abbia denigrato, banalizzato, portato fuori strada. Io non so
se qualche collega ha dei documenti che il sottoscritto, che il
Governo e che altri non hanno, ma discriminare, banalizzare, quasi
rendere ridicolo il lavoro della nostra agenzia Arpa, del Corpo
Forestale e non solo, non ci aiuta in questo momento e noi
prendiamo le distanze completamente da chi oggi ha detto più
volte... sembra quasi che una combriccola, non so di che cosa, si
stia occupando della questione di natura scientifica. Se qualcuno
ha dei documenti, faccia pervenire questi documenti nelle sedi
opportune. Non sottovalutiamo neanche che ieri mattina - dato che
ho avuto modo di confrontarmi con diversi... - sono stati
contestati agli indagati i reati di attività di gestione dei
rifiuti non autorizzate ai sensi dell'articolo 256 del Codice
dell'Ambiente e nella mattinata di ieri è stata sequestrata presso
gli uffici dell'Assessorato varia documentazione che riguarda la
gestione della discarica di Pompiod, gli uffici hanno garantito la
massima collaborazione e disponibilità a fornire agli inquirenti
ogni elemento utile ritenuto necessario per approfondire i vari
aspetti dell'indagine. Questo avrà il suo corso. Io spero che sia
fatta luce il prima possibile, che sia fatta chiarezza nella
maniera più totale, ma se all'interno di quest'aula qualche collega
ha altri documenti che noi non conosciamo, io chiedo, veramente, da
parte vostra di fare avere questi documenti o questi pareri.
Detto questo, però, un'ultima considerazione dal punto di vista
prettamente politico. Dal punto di vista prettamente politico è la
posizione di questa maggioranza, ma, come ho detto all'inizio,
auspicherei un posizionamento più largo possibile, perché la
delicatezza della questione è di tutti. Le autorizzazioni ci sono
state, c'è una volontà, c'è la possibilità di ridimensionare,
rivedere, riscrivere, ma perché per quanto ci riguarda la volontà
di natura politica è - se c'è il percorso amministrativo - revocare
tali autorizzazioni. All'interno dell'emendamento che è stato
scaricato due giorni fa in Commissione c'è anche un'apertura:
all'interno di quelle due discariche eventualmente si potranno
conferire materiali inerti e terre da scavi; anche qui sono delle
possibilità, delle azioni che si possono mettere in campo.
E poi un'ultima considerazione e termino, mi prendo qualche
minuto anche del secondo intervento, eventualmente. Solo per fare
un po' di chiarezza, per la discarica d'Issogne, l'autorizzazione è
stata rilasciata nel 2014. Ho sentito oggi da parte di qualche
collega che poi sono stati modificati... No, non c'è stata nessuna
modifica dei CER successivamente, ma al collega Gerandin che mi ha
preceduto e che era plenipotenziario in quei mesi (agosto,
settembre, ottobre e novembre) e che ha 40 e più anni di esperienza
amministrativa, non penso che sia sfuggita - così, sottomano - la
richiesta che a settembre è arrivata nel suo Assessorato. Dubito
che non abbia saputo - nel momento in cui tutti i suoi dirigenti
erano stati informati il 6 di novembre - che era ripartito l'iter
per rivedere la proroga dei termini previsti per la realizzazione
delle opere; dubito, con l'esperienza che ha maturato nell'iter
amministrativo, nei suoi più di 40 anni da amministratore. Non
posso credere che l'assessore Gerandin non fosse a conoscenza del
fatto che la Cape S.r.l. il 21 settembre 2018 avesse fatto una
richiesta di proroga e i termini previsti per la realizzazione
delle opere, perché altrimenti la partita si chiudeva il 3 ottobre
2018. Io non ci posso credere, con l'esperienza che ha il collega
Gerandin e con il fatto che il dipartimento territorio e ambiente
era in indirizzo, il dipartimento Corpo Forestale era in indirizzo,
il dipartimento Corpo Forestale era in indirizzo, l'Agenzia
regionale era in indirizzo, l'azienda USL era in indirizzo, il
Sindaco del Comune di Issogne era in indirizzo, l'altra stazione
forestale di Verrès sempre sotto lo stesso Assessorato era in
indirizzo e il coordinatore del Dipartimento Territorio e Ambiente
era in indirizzo. Mi sono permesso di fare qualche copia per tutti
i colleghi, perché io penso che "carta che canta" sia utile in
questi momenti un po' difficili per tutti, ma siamo stati abituati
da sempre quantomeno ad affrontare le situazioni con la volontà di
trovare delle soluzioni, se possibili; all'interno di questa
lettera, che 12 strutture avevano ricevuto per competenza, c'è un
passaggio che vi leggo: "Si comunica inoltre che è indetta la
conferenza dei servizi semplificata e che il termine perentorio
entro il quale possono essere richiesti integrazioni documentali o
chiarimenti relativi ai fatti, stati o qualità non attestati in
documenti già in possesso, non superiore a quindici giorni...". La
data fissata era il 17 novembre 2018. Io non posso credere che la
politica non sapesse nulla di tutto questo. Però io penso sia utile
che i Valdostani sappiano. Chiederei gentilmente se potete fare
avere questa documentazione.
Termino. Per noi è fondamentale affrontare la questione, non con
gli strilli, non con le urla, non con le bandierine. Poco ci
importa! I quattro punti che abbiamo inserito sono dei punti dove
noi, a testa alta, andremo a modificare le normative, le leggi. Non
vogliamo prendere in giro nessuno, non diremo che potremo vietare i
rifiuti che arrivano da fuori Valle al 100%, ma che potremo
ridimensionarli in maniera violentissima sì. È la volontà di natura
politica di questa maggioranza e penso anche di altri colleghi:
andremo a modificare l'ecotassa per i rifiuti che arrivano da fuori
Valle per disincentivare; andremo a riavviare il processo e la
modifica del Piano rifiuti approvato da questo Consiglio a
maggioranza nel 2015, facendo partecipare associazioni, persone,
categorie, comuni per ripianificare il programma dei rifiuti Valle
d'Aosta, speriamo entro la fine del 2020. Ci tenevo a mettere in
evidenza lo stato dell'arte, quello che si sta facendo e ci tenevo
anche a fare un po' di chiarezza eventualmente su... è facile ogni
tanto, magari, aizzare da una parte o stimolare o portare fuori
strada eventualmente delle questioni molto delicate. Ogni tanto
qualcuno di voi mi prende in giro, e mi faccio prendere in giro
volentieri su questo: la Pubblica Amministrazione parla per atti,
ma noi siamo stati eletti dai Valdostani per cercare di fare le
migliori leggi, innanzitutto, per poter garantire una qualità della
vita che sia di un certo livello, perché la salute per noi è al
primo posto.
Presidente -
In ordine di richiesta, richiesta
d'intervento da parte del collega Vesan, per mozione d'ordine.
Espliciti.
Vesan (M5S)
- Sulla scorta dei richiami provenienti dalle
mie spalle, volevo proporre una breve sospensione in modo da
consentire all'assessore Chatrian, qualora lo volesse,
d'intervenire nei confronti dei cittadini che stanno manifestando
in piazza chiamandolo a gran voce. Quindi chiedo se possiamo
sospendere per un breve momento, sempre che questo Consiglio sia
interessato a farlo.
Presidente -
Ritengo che al momento ci sia comunque...
Prendo atto della sua richiesta, collega Vesan. Ritengo che la
richiesta di parola da parte del collega Gerandin sia per fatto
personale. Mi dica, espliciti per favore.
Gerandin (MOUV')
- Per fatto personale, per rispondere
all'assessore Chatrian.
Presidente -
Prego.
Gerandin (MOUV')
- Vede, Assessore, che lei ci possa
credere o no, penso che davvero ai cittadini valdostani importi
poco. Lei è uno che negli anni ha affermato che - lo ha ribadito
ancora adesso - la Pubblica Amministrazione parla per atti. Io, in
quell'elenco che ha citato, non vedo indirizzato nulla
all'assessore del momento. Indirizzato al Dipartimento vuol dire
una cosa, indirizzato all'assessore è altra storia. Ma, detto
questo, io penso che bisogna parlare per atti. Non so se lei, in
qualità di assessore, ha ricevuto tutte le comunicazioni
succedutesi da quando lei è assessore. Lo dico in tutta sincerità,
dubito che abbia ricevuto tutte le comunicazioni arrivate al
Dipartimento Ambiente. Lo dico così in tutta serenità, per cui non
lo dico accusandola di nulla. Però quello che voglio spiegarle,
Assessore, è che quando lei dice che la Pubblica Amministrazione
parla per atti, gli unici atti che rimangono sono quelli con cui
c'è stata un'approvazione di Giunta, riferita al discorso di
Chalamy, un'approvazione di Giunta del 2014, Giunta in cui lei non
c'era, per cui la vedo difensore di un atto alla cui approvazione
non era presente e di cui, penso, non era corresponsabile;
dopodiché il tutto è andato avanti con dei provvedimenti
dirigenziali e siccome ci sarà, tra l'altro, un'interrogazione in
cui io ribadirò la mia ferma convinzione che c'è un ordine
gerarchico sulla prevalenza degli atti, per cui norma nazionale
prevale su legge regionale e legge regionale prevale su delibera di
Giunta, rimango fermamente convinto di quanto dico - e poi ne
avremo modo di parlare - cioè che una delibera di Giunta sia
prevalente rispetto a un atto dirigenziale. Le spiegherò anche il
motivo per cui ritengo questo, perché c'è un passaggio e una
delibera che dice esattamente questo.
Detto questo, come lei può ben capire - e l'ho già spiegato in
un intervento in cui non volevo essere polemico ma semplicemente
volevo spiegare quella che è stata la situazione - nel periodo in
cui ero assessore non mi è stata fatta pervenire nessuna modifica
di delibera di Giunta, nessuna modifica! Ho anche detto che non ho
avuto nessun tipo di pressione da parte del dirigente, perché non
me l'ha neanche proposta, ma non è stato neanche emesso il
provvedimento dirigenziale mentre io ero assessore, cosa diversa
che è successa da quando lei è assessore.
Le posso dire - e questo glielo posso assicurare tranquillamente
- che era mia abitudine leggere i contenuti dei provvedimenti
dirigenziali. Era mia abitudine leggerli! Io immagino che sia stata
anche sua abitudine leggerli. Pertanto, abbia pazienza, parlando
per dati, come dice lei, nessun provvedimento è stato fatto, nessun
provvedimento mi è stato sottoposto. Casomai era lei che quando è
venuto a conoscenza del provvedimento dirigenziale avrebbe potuto
magari allarmarsi, ma solo per un dato riferito ai dati, come a lei
piace ricordare. Io non sarei neanche venuto su questi elementi. È
lei che mi ci ha portato e mi pare corretto rispondere.
Presidente -
È intenzione far seguito alla richiesta del
collega Vesan con convocazione di capigruppo. Nel frattempo, però
do spazio all'intervento richiesto dal collega Aggravi, chiedendo
di renderlo più sintetico possibile, se possibile.
Aggravi (LEGA VDA)
- Vicepresidente, sarò sintetico.
Chiedo una sospensione per esaminare le risoluzioni a nome dei
gruppi di Lega e, penso, di Mouv', così l'Assessore potrà anche, se
vuole, adempiere, ululare insieme ai manifestanti. Sono stato
sintetico?
Presidente -
Assolutamente sì, ha mantenuto la parola.
Quindi sospensione. Decidiamo. Propongo una capigruppo veloce per
prendere decisione sulla richiesta cronologicamente pervenuta dal
collega Vesan. Quindi si sospende per capigruppo, a seguito la
sospensione.
La seduta è sospesa dalle ore 18:32 alle ore 19:38 e che alla
ripresa dei lavori riassume la presidenza il presidente
Rini.
Rini (Presidente) -
Chi intende prendere la parola?
Ricordo peraltro che nella conferenza dei capigruppo abbiamo deciso
di terminare i lavori alle 20:00, quindi c'è ancora spazio per
qualche intervento. Chi intende prendere la parola, colleghi?
Possiamo chiudere la discussione generale. La discussione generale
è chiusa. In replica?
Il Consiglio prende atto della petizione e della
documentazione ad essa relativa.
Facciamo distribuire il nuovo testo. Dobbiamo fotocopiarlo e
farlo distribuire. Nel frattempo, possiamo passare all'analisi
delle risoluzioni già depositate, colleghi. Il primo testo di
risoluzione è quello presentato dalle forze di maggioranza. Credo
che sia stata già ampliamente illustrata durante il dibattito. Ci
sono richieste d'intervento o passiamo alla votazione? Ha chiesto
la parola sulla risoluzione il presidente Fosson.
Fosson (PNV-AC-FV)
- Alla fine di un dibattito così
approfondito, su un tema così difficile, vorrei fare alcune
considerazioni. Stiamo vivendo una legislatura in cui avvengono
fatti veramente straordinari, mai avvenuti prima e in cui veramente
non c'è nulla di semplice, e questo lo dico non solo per le forze
di maggioranza che devono affrontare questo, ma penso per tutti. Ci
rendiamo conto che quello che è successo in questi mesi, in tanti
settori, non era mai successo prima. Per esempio, il sequestro di
ieri dà un'accelerazione importante, le accuse sono pesanti.
Abbiamo completamente fiducia nella magistratura e aspettiamo gli
esiti di questo lavoro, che però ha dato un'accelerazione - come
altri eventi successi - e ha creato quest'emergenza discariche su
un problema, permettetemi, che noi avevamo già iniziato ad
affrontare in modo diverso, proprio perché c'è una nuova
sensibilità ambientale, sia da parte della gente sia da parte dei
politici, che affrontano i temi dell'ambiente in modo completamente
diverso; un fatto determinante di cui ci rendiamo conto sempre di
più è che la nostra salute dipende proprio dallo stato
dell'ambiente. La sua sollecitazione, collega Ferrero, era già
stata accolta, nel senso che l'Assessore ha già fatto partire una
lettera alla medicina del lavoro e alla medicina legale perché si
facciano delle verifiche su questo e, se questo sarà positivo,
sicuramente bisognerà procedere a una bonifica.
Io ringrazio il lavoro che è stato fatto dalla Commissione e dal
suo presidente Nogara. L'ho letta tutta ieri e mi sembra che il
raffronto tra il collega e tutta la Commissione di ascolto con i
comitati sia stato molto positivo e corretto. Ringrazio il
comitato. Noi siamo da sempre aperti all'ascolto e al dialogo.
Ringrazio anche chi in questo Consiglio si pone nell'ottica di
risolvere questo problema. Lo dicevo prima, il Governo si era già
mosso in questa direzione. L'Assessore - e i suoi tecnici - che
ringrazio per il suo lavoro, aveva presentato degli emendamenti
alla finanziaria e c'è in programma, come è stato detto, una legge
su questo. Chiaramente la nostra attività è nel non nascondere
nulla, nel perseguire la legalità in tutti gli ambiti. Vogliamo
risolvere questo problema al più presto e in questo senso va la
nostra risoluzione, verso un percorso aperto e condiviso. Gli
indirizzi di questa risoluzione sono stati già espressi in modo
chiaro e preciso dall'Assessore, per cui la nostra posizione è di
sostenere questa risoluzione.
Presidente -
La parola al collega Cognetta.
Cognetta (MOUV')
- Per illustrare la risoluzione
presentata dai gruppi Lega, Movimento 5 Stelle...
Presidente -
Cognetta, se è d'accordo facciamo una per
volta. Stiamo analizzando quella della maggioranza. Se non c'è
l'intesa, giusto, di trovare un testo condiviso...
Cognetta (MOUV')
- No, non c'è l'intesa.
Presidente -
Allora facciamo questa, la mettiamo in
votazione e poi passiamo alle altre.
Cognetta (MOUV')
- Pensavo di accorciare i tempi.
Presidente -
Le chiedo scusa, ma almeno facciamo la... Ci
sono dichiarazioni di voto? Se non ci sono dichiarazioni di voto,
apriamo la votazione. La votazione è aperta, colleghi. Chiudiamo la
votazione.
Presenti: 34
Votanti: 19
Favorevoli: 18
Contrari: 1
Astenuti:15 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Restano, Russo,
Sammaritani, Spelgatti, Vesan)
Il Consiglio approva.
Passiamo ora all'analisi della risoluzione del nuovo testo del
Movimento 5 Stelle e ADU. Chi intende illustrarla? La parola alla
collega Pulz.
Pulz (ADU VDA)
- A parte le premesse in cui
sostanzialmente descriviamo quanto è accaduto ieri e cioè appunto
il sequestro della discarica di Pompiod, noi poi precisiamo che, al
fine di evitare che quanto è accaduto a Pompiod possa ripetersi con
la discarica per inerti di Chalamy, che - a parte le maggiori
dimensioni perché sappiamo già che si tratta di una voragine in
grado di accogliere una quantità di rifiuti dieci volte superiore a
quella di Pompiod - ha comunque caratteristiche molto simili a
quelle di Pompiod. I codici CER ammessi sono infatti gli stessi, la
localizzazione è ugualmente critica, perché è vero che i centri
abitati non si trovano a 70 metri ma a circa 400 e ci sono lì, a
Issogne, più vincoli di carattere idrogeologico e facciamo
riferimento, come abbiamo anche detto molto chiaramente ieri in
III° Commissione, a possibili esondazioni, a infiltrazioni del
povero torrente Chalamy che è già abbastanza bistrattato tra
l'altro. Vi sono quindi anche in questo caso possibili rischi
d'inquinamento della falda idrica. Il periodo di vigilanza post
operativo è ridotto a soli 5 anni, quando noi sappiamo che
post
mortem
della discarica ne servirebbero eventualmente 15 o 20.
Comunque, a parte tutti questi discorsi che abbiamo già ampiamente
fatto in Commissione e che conosciamo, arriviamo all'impegnativa.
"Si impegna il Governo regionale a dare ascolto alle fondate
preoccupazioni della popolazione dei comuni d'Issogne, Champdepraz,
Verrès, Montjovet, Challand-Saint-Victor" - insomma tutte le zone
limitrofe - "rappresentate dal comitato civico "La Valle d'Aosta
non è una discarica", che ha lanciato una petizione che, nel giro
di un mese, ha raccolto più di 6000 firme per sostenere la validità
dell'autorizzazione per la discarica di Chalamy." - perché
l'autorizzazione è già stata concessa, lo sappiamo -. "Appare
infatti" - questa è la conclusione - "politicamente e moralmente
impraticabile qualsiasi altra azione".
Abbiamo tolto l'avverbio "illegalmente". A Chalamy, come a
Pompiod, non si possono fare discariche. Secondo noi vi sono
vincoli ambientali e idrogeologici da rispettare e questa è la
richiesta avanzata con questa risoluzione.
Presidente -
La parola al collega Cognetta. Siamo sul
testo di ADU e Movimento 5 stelle...
Cognetta (MOUV')
- Solo per precisare che, a seguito
della modifica, è stata firmata anche dai gruppi Lega e Mouv'
questa mozione che ovviamente...
Presidente -
Chiedo scusa, io avevo il vecchio testo
sott'occhio e quindi non ho visto le firme. Ha ragione,
collega.
Cognetta (MOUV')
- Non era... era solo per completezza
d'informazione verso tutti. Dicevo, abbiamo trovato una sintesi su
questa proposta fatta inizialmente dai colleghi di 5 Stelle e di
ADU e quindi abbiamo anche noi firmato e sostenuto questa mozione
come gruppi Lega e Mouv', quindi la voteremo convintamente.
Presidente -
La parola al collega Lucianaz.
Lucianaz (LEGA VDA)
- Voilà, même position pour le groupe
Lega Vallée d'Aoste, donc on soutient cette initiative.
Presidente -
Ha chiesto la parola la collega Minelli.
Minelli (RC-AC)
- Devo dire che, in coerenza con quanto
detto nel mio intervento quest'oggi, avevo sperato che si riuscisse
ad arrivare a un testo condiviso, perché mi sembrava che questo era
ciò che anche fuori di qui ci si aspettava. Nel merito di questa
risoluzione che viene presentata ora, le premesse sono in gran
parte condivisibili. Io ritengo invece che l'impegno di questa
risoluzione sia debole, perché dire che si impegna il Governo
regionale a dare ascolto alle fondate preoccupazioni della
popolazione dei comuni d'Issogne, Champdepraz, Verrès eccetera, è
qualche cosa d'importante, ma io credo che dare ascolto non sia
sufficiente, e c'è scritto in chiusura di quest'impegno "appare
politicamente e moralmente impraticabile qualsiasi altra azione".
Qualsiasi altra azione è impraticabile? Allora noi dobbiamo solo ed
esclusivamente dare ascolto? A mio avviso è estremamente generico
dare solo ascolto! Si dà ascolto e di conseguenza si assumono degli
atti. C'è scritto "appare politicamente e moralmente impraticabile
qualsiasi altra azione". Va bene, però dopodiché vuol dire che non
si fa null'altro. Si ascolta e non si fa null'altro. A me sembra
una risoluzione estremamente debole. Pertanto, condividendo parte
delle premesse, noi ci asterremo.
Presidente -
Ha chiesto la parola la collega Pulz per
dichiarazione di voto.
Pulz (ADU VDA)
- In realtà vorrei soltanto fare una
piccola precisazione, perché è vero che siamo tutti stanchi ma il
testo va letto fino in fondo. Cioè "dare ascolto" è il punto di
partenza, ma per fare che cosa? Per sospendere la validità
dell'autorizzazione per la discarica. Quello è il punto importante.
Non è che vogliamo solo dare ascolto e poi dire: "Ciao, ciao, ce ne
torniamo a casa". Vogliamo sospendere l'autorizzazione.
Presidente -
La parola al collega Gerandin.
Gerandin (MOUV')
- Penso che sia stato sicuramente non
voluto, ma, nel leggere l'impegno, è stata volutamente non presa in
considerazione - sono d'accordo con la collega Pulz - la parte di
sostanza dell'impegno, vale a dire: sospendere la validità
dell'autorizzazione per la discarica di Chalamy. Non è solo dare
voce, condividere, non è solo sostenere politicamente e moralmente.
È chiedere un atto concreto, in considerazione del fatto che
l'Assessore stesso ci ha detto che le due discariche erano già
autorizzate. In questo caso si dice: sospendere la validità
dell'autorizzazione per la discarica di Chalamy. Per cui penso che
l'impegno sia molto forte, contrariamente da quanto è stato
detto.
Presidente -
La parola al collega Vesan.
Vesan (M5S)
- Solo a titolo personale, perché non ho
potuto confrontarmi con le altre forze che hanno firmato, ma spero
di condividere anche il loro pensiero. Se modificando "dare ascolto
alle fondate preoccupazioni"... con "recepire le fondate
preoccupazioni sospendendo la validità dell'autorizzazione della
discarica di Chalamy", se a queste condizioni i colleghi di Rete
Civica sono disposti a votarla favorevolmente, io credo che noi
siamo tutti disponibili a modificare immediatamente il testo
dell'impegno.
Presidente -
La parola alla collega Minelli per il tempo
rimanente.
Minelli (RC-AC)
- Chiedo scusa, è vero, non sono stata
precisa nella mia esposizione. Io dico semplicemente che dare
ascolto e non prevedere degli atti... Qua c'è scritto: "dare
ascolto per sospendere la validità". "Dare ascolto per sospendere
la validità", torno a dire, a me sembra generico da un punto di
vista della strutturazione della mozione. Mi sembra che sia più
corretto declinare degli atti che bisogna sostenere. Questo volevo
dire.
Presidente -
Possiamo procedere alla votazione? Collega
Vesan, per dichiarazione di voto?
Vesan (M5S)
- Volevo chiedere se era possibile il voto
segreto, richiesto con i cinque voti di ADU e Movimento 5
Stelle.
Presidente -
Sì. Vi invito solo a prenotarvi, perché se
no diventa difficile per noi e soprattutto per chi gestisce le
operazioni di votazione... Apriamo la votazione. Possiamo chiudere
la votazione.
Presenti: 35
Votanti: 17
Favorevoli: 16
Contrari: 1
Astenuti: 18
Il Consiglio non approva.
Passiamo all'esame dell'ultima risoluzione, presentata dai
gruppi Lega, Mouv', Gruppo Misto, 5 Stelle e ADU. Chi intende
illustrarla? La parola al collega Cognetta.
Cognetta (MOUV')
- Rispetto a quanto è stato deciso dai
gruppi elencati, mi permetto di leggere l'impegno: "Si intende
impegnare con questa risoluzione la Giunta regionale a
intraprendere ogni azione necessaria a valutare la possibilità e le
modalità per arrivare alla revoca delle autorizzazioni in corso; ad
approvare, se possibile già in finanziaria 2020-2022 o, altrimenti,
entro 60 giorni, una modifica legislativa che vieti o limiti la
possibilità di conferire in Valle rifiuti provenienti da altre
regioni; ad approvare una modifica legislativa che preveda in Valle
discariche di rifiuti soggette a caratterizzazione per le sole
tipologie di rifiuti non pericolosi attualmente prodotti in Valle;
a revocare i provvedimenti dirigenziali autorizzativi che hanno
sostituito le delibere di Giunta, riportando all'organo politico le
decisioni che le competono e, infine, come ultimo impegno, a
rivedere in merito alle autorizzazioni sulle discariche, le
modalità decisionali della conferenza dei servizi garantendo
un'adeguata informazione ai cittadini interessati, alle
amministrazioni comunali, e non solo al Sindaco, su procedimenti e
tipologie di materiali conferibili".
Crediamo che questo sia un impegno effettivamente forte.
Immaginiamo a questo punto che la convergenza su questo possa
esserci perché, secondo noi, queste sono le risposte che vanno date
ai cittadini.
Presidente -
La parola all'assessore Chatrian.
Chatrian (AV)
- Collega Cognetta, per essere molto chiaro
e diretto, come abbiamo fatto praticamente durante tutta la
giornata, avevo capito che c'era spazio per sostenere la
risoluzione che avevamo messa a disposizione, oltretutto con
l'obiettivo, eventualmente, anche d'integrare, anche perché la
risoluzione approvata poc'anzi dalla maggioranza va a declinare
praticamente tempi e modi per modificare le leggi, per modificare
il collegato, per modificare l'ecotassa, per rivedere e
ripianificare il Piano dei rifiuti e mettere nero su bianco e
soprattutto trasparenti i dati ambientali per il tramite di Arpa.
Ci spiace sinceramente che non ci sia... o probabilmente la
discussione che avete avuto all'interno di una parte della
minoranza... il fatto di non aver voluto sostenere la risoluzione
che abbiamo approvato poc'anzi; su questa ci asteniamo poiché la
risoluzione che è appena stata approvata va oltre a quanto proposto
in questo momento da lei, da chi ha sottoscritto questa
risoluzione.
Penso che poi sia importante, nel momento in cui affronteremo il
bilancio, sostenere e votare gli emendamenti che sono già stati
scaricati.
Presidente -
Altri? Se non ci sono altre richieste,
possiamo mettere in votazione. La votazione è aperta. Possiamo
chiudere la votazione. Vi chiedo solo di attendere che c'è ancora
l'iscrizione di una risoluzione prima della chiusura dei
lavori.
Presenti: 35
Votanti: 16
Favorevoli: 16
Astenuti:19 (Baccega, Barocco, Bertin, Bertschy, Bianchi,
Borrello, Certan, Chatrian, Daudry, Farcoz, Fosson, Marquis,
Minelli, Morelli, Nogara, Peinetti, Rini, Testolin, Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK