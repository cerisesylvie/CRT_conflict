Consiglio Regionale della Valle d'Aosta - Oggetto del Consiglio n. 4238 del 25 febbraio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4238 del 25 febbraio 1993 - Resoconto
OGGETTO N. 4238/IX Iniziative per potenziare i servizi
assistenziali e di coordinamento socio-sanitario.
(Interpellanza)
Interpellanza Premesso che le assistenti sociali sono
l'espressione e la rappresentanza dell'Assessorato sul
territorio;
Premesso altresì, che occorre dare alla figura dei coordinatori
esistenti nei singoli distretti un ruolo diverso dall'attuale;
I sottoscritti Consiglieri regionali interpellano L'Assessore
competente per conoscere:
- quali iniziative intende mettere in atto per far assumere alle
assistenti sociali un ruolo sempre più determinato e di
responsabilità in modo da potenziare i servizi sul territorio,
gratificare il lavoro e le funzioni dalle stesse svolte e per
aprire con le autonomie e le istituzioni locali un rapporto diverso
dall'attuale;
- quali iniziative intende assumere per la definizione delle
funzioni e del ruolo che il Coordinatore deve svolgere nei singoli
distretti socio-sanitari, nonché il riconoscimento da dare agli
stessi sul piano giuridico ed economico.
F.to: Valerio Beneforti
Presidente
Ha chiesto la parola il Consigliere
Beneforti.
Beneforti (DC)
Grazie, Presidente. Questa
interpellanza ha lo scopo di verificare le iniziative intraprese a
suo tempo per fare assumere alle assistenti sociali un ruolo sempre
più determinato e di responsabilità.
Nel passato, dopo incontri singoli e di gruppo, era stato
avviato un confronto tra l'Assessore e le assistenti sociali,
questo allo scopo di determinare ed esaltare anche il ruolo delle
stesse nei confronti delle autonomie locali e delle istituzioni
locali a tutti i livelli, in modo da realizzare in concreto un
rapporto più utile fra le parti pur nel rispetto dei ruoli e delle
autonomie che ogni Ente ed Istituto certamente ha.
Perché questo ruolo delle assistenti sociali? Perché
rappresentano l'Assessorato alla sanità ed assistenza sociale sul
territorio e quindi devono esercitare questa rappresentatività
nelle condizioni che le esigenze richiedono. Inoltre è
indispensabile anche gratificare il lavoro e le funzioni che dalle
assistenti sociali vengono svolti che possano avere indicazioni
precise per quanto riguarda le loro competenze nella microcomunità,
nei distretti socio-sanitari, nei servizi sociali come quello dei
trasporti, nell'integrazione dei disabili nella scuola e
nell'attività lavorativa, nell'assistenza ai minori.
Queste sono alcune indicazioni per fare comprendere l'importanza
del ruolo che rivestono le assistenti sociali sul territorio.
Ma non sono solo questi i problemi; oggi esistono, oltre ai
vecchi problemi, anche dei nuovi come quello della
tossicodipendenza, dell'AIDS, della marginalità, della povertà nei
quali io credo che le assistenti sociali debbano esercitare il loro
ruolo e nello stesso tempo avere un raccordo con l'Assessorato in
modo che quest'ultimo sia informato di quanto a questo proposito
avviene nell'intero territorio della regione. Per cui questa
rappresentanza dell'Assessorato sul territorio tramite le
assistenti sociali deve essere certamente potenziata e
rappresentata a tutti gli effetti.
È chiaro che c'è anche un problema di organici che deve essere
rivisto: questo era stato fatto con la vecchia pianta organica ed
ora non so se i concorsi sono stati esplicati per l'assunzioni
delle assistenti sociali. È chiaro che al ruolo che deve essere
loro riconosciuto deve essere affiancata anche la possibilità di
essere in condizioni di poter svolgere le loro mansioni.
Quindi se c'è da rivedere il discorso della pianta organica, è
bene farlo perché è logico che ci sia un organico all'altezza di
poter affrontare i problemi che prima indicavo.
L'altro aspetto di questa interpellanza riguarda la figura del
coordinatore che esiste nei distretti. Io ho avuto degli incontri
con i coordinatori e questo problema occorre porselo, occorre in
sostanza dar loro, l'assessore lo sa, un riconoscimento e
certamente un ruolo diverso da quello che ricoprono ed esercitano
attualmente, occorre metterli nella condizione di svolgere il vero
coordinamento non solo di nome ma di fatto nei singoli distretti
della regione. Innanzitutto occorre stabilire le mansioni che
devono svolgere e come avviene la nomina di questi
coordinatori.
Deve esserci una norma che regoli la nomina del Coordinatore
degli operatori dei singoli distretti, occorre stabilire quale
riconoscimento deve essere dato loro agli effetti giuridici ed
economici, alla luce del loro lavoro e del ruolo che viene loro
richiesto.
Nei distretti la figura del coordinatore è indispensabile; lo è
adesso che non gli sono riconosciute tutte le mansioni e le
funzioni, figuriamoci se poi vogliamo arrivare ad avere dei
distretti maggiormente funzionanti, a disposizione degli utenti e
in grado di soddisfare le loro esigenze.
È ancora più indispensabile che questa figura del coordinatore
esista per evitare la disorganizzazione che sussiste, per
verificare l'andamento dei servizi e la presenza stessa degli
operatori socio-sanitari sui quali molte volte manca il controllo
nei singoli distretti, tanto è vero che gli utenti spesso e
volentieri si lamentano per la mancanza di questi operatori e molti
fanno viaggi a vuoto fino al distretto e non trovano gli operatori
presenti.
Dobbiamo evitare in sostanza i disservizi per i quali ci sono
stati anche nel passato molti reclami da parte degli utenti, alcuni
sono stati portati anche in Consiglio regionale con una
interpellanza proprio per far rilevare gli inconvenienti che
possono accadere nei singoli distretti.
Ci deve essere una organizzazione diversa e quindi si tratta di
dare al territorio l'importanza che riveste e realizzare quel
decentramento necessario nei fatti e non solo a parole; se noi
vogliamo potenziare il servizio nel territorio dobbiamo assegnare e
riconoscere alle assistenti sociali un ruolo certamente diverso da
quello attuale, dobbiamo cercare di realizzare nei distretti quel
coordinamento che si rende necessario perché è impensabile che si
possa gestire una politica socio-sanitaria nella regione senza un
minimo di organizzazione.
Di essa oggi purtroppo si difetta, non dico che la situazione
sia molto grave perché c'è abbastanza senso di responsabilità però
sta a noi certamente stabilire delle linee precise, in modo tale
che il decentramento sul territorio diventi effettivo e l'utente
trovi i servizi efficienti che ci richiede.
Si dà atto che alle ore 11,11 presiede il Vicepresidente
Stévenin.
Presidente
Risponde l'Assessore della Sanità ed
assistenza sociale, Cout.
Cout (PCI-PDS)
Concordiamo con il Consigliere
Beneforti quando dice che le assistenti sociali devono giustamente
avere riconosciuta una maggiore responsabilità, una maggiore
possibilità di operare e di svolgere con impegno il loro lavoro sia
perché così potrebbero essere più gratificate e sia perché si
potrebbe aprire un rapporto diverso e di maggiore collaborazione
tra gli operatori che per conto dell'Assessorato svolgono queste
funzioni sul territorio e le amministrazioni locali.
Ecco direi che in relazione a questo e nell'ottica di
integrazione e di coinvolgimento delle risorse presenti ai diversi
livelli istituzionali, si è ritenuto opportuno l'inserimento delle
figure professionali delle assistenti sociali all'interno delle
seguenti iniziative. La prima è stata un protocollo di intesa che è
intercorso tra l'Assessorato alla pubblica istruzione, l'USL, i
comuni e le comunità montane, finalizzato all'integrazione degli
alunni in situazione di handicap o di svantaggio socio-culturale e
disadattamento.
Si tratta praticamente di quello che si dice in sintesi
inserimento delle persone portatrici di handicap nella scuola, in
questo protocollo d'intesa viene infatti individuato proprio per le
assistenti sociali un ruolo molto importante che è quello di una
sorta di coordinamento tra le varie figure professionali che
operano in rapporto a questo protocollo.
Un secondo inserimento di questa figura professionale è avvenuto
nel gruppo di lavoro relativo all'alcologia in collaborazione con
l'unità operativa che si occupava dell'assistenza ai
tossicodipendenti; il Consigliere Beneforti ricorderà che è stato
già da tempo previsto un gruppo di lavoro che dovrebbe coordinare e
verificare le iniziative che in questo settore stanno andando
avanti e la figura dell'assistente sociale è stata inserita perché
pensiamo che la sua presenza sia importante per i compiti di
raccordo nel territorio che essa può svolgere.
In questo gruppo di lavoro, che si è riunito ancora ultimamente
alcuni giorni fa, purtroppo vi sono alcune questioni da definire
affinché ognuno sappia esattamente le funzioni che deve svolgere
all'interno del gruppo stesso visto che vi sono degli operatori che
dovranno lavorare assieme e che per il momento, essendo abituati a
andare ognuno per la propria strada, devono ancora smussare gli
angoli e verificare insieme agli altri la possibilità di svolgere
un lavoro in comune.
Da parte nostra in questa riunione abbiamo proprio voluto
sottolineare quest'aspetto: gli angoli vanno smussati al più presto
ed è necessario trovare un'intesa sulle effettive possibilità per
ognuno di lavorare per il settore che gli compete più direttamente
senza entrare in contrasto con quelle che possono essere le
iniziative di altri settori; anche in questo gruppo noi riteniamo
molto importante la presenza delle assistenti sociali.
Un altro loro inserimento è stato nel progetto di formazione
degli operatori che lavorano nei servizi per anziani e inabili
della Regione Valle d'Aosta per svolgere funzioni di coordinamento;
voi ricorderete che un paio di Consigli fa abbiamo votato un
programma di interventi di formazione per tutti gli operatori dei
servizi sul territorio e per ciò che riguarda l'assistenza
domiciliare e le microcomunità abbiamo previsto nel progetto che il
ruolo di coordinamento tecnico-funzionale debba essere svolto dalle
assistenti sociali. Riteniamo che questa figura ci permetta, come
coordinatore, di tenere insieme tutte le risorse che sono presenti
in un certo ambito territoriale per ciò che riguarda i servizi di
assistenza domiciliare, residenziale, volontariato, parenti
eccetera.
Questo intervento dovrà infatti essere strettamente correlato a
quello che sarà il problema individuato e che dovrà essere risolto;
abbiamo affidato questo ruolo alle assistenti sociale, ne abbiamo
discusso ieri in una riunione con gli amministratori delle
microcomunità e i rappresentanti delle amministrazioni comunali,
chiedendo loro una collaborazione.
Se i comuni collaboreranno con queste figure che in questo
momento hanno una competenza professionale e soprattutto sono
presenti sul territorio in diversi ambiti, un lavoro di
coordinamento verrà svolto su tutto il territorio.
Dicevo già prima che abbiamo chiesto la collaborazione anche
delle Amministrazioni locali perché noi pensiamo che nel tipo di
lavoro che deve essere fatto bisogna poi distinguere il ruolo
politico-amministrativo di scelte che possono fare sia
l'Amministrazione regionale sia l'Amministrazione comunale e il
ruolo tecnico degli operatori, ed è molto importante che questo
secondo ruolo venga svolto dalle assistenti sociali.
Un altro inserimento che abbiamo previsto per queste ultime è
nel gruppo tecnico interprofessionale di valutazione per gli
interventi di politica sociale e sanitaria nei confronti degli
anziani.
Lo abbiamo fatto con una delibera di Giunta del mese di ottobre
del 1992 proprio perché avevamo ricevuto da parte delle assistenti
sociali la proposta di lavorare su un progetto operativo sulla base
dei dati relativi alle persone anziane e ai servizi della realtà
valdostana, finalizzandolo al perseguimento di una politica
rispondente sia alla necessità degli utenti sia alla
riorganizzazione dei servizi, cioè rivedendo in base ai dati che
esistono che cosa effettivamente può essere fatto per riorganizzare
i servizi.
Proprio per questo abbiamo costituito un gruppo tecnico
interprofessionale di operatori che dovrebbe lavorare alla
definizione di un progetto dettagliato da sperimentare in un arco
di tempo definito, eventualmente in uno, due o tre distretti, per
costituire anche un riferimento tecnico per l'Amministrazione
regionale che così potrebbe raggiungere due scopi: avere dei dati e
una conoscenza puntuale delle esigenze che vengono da tutti gli
operatori di quel settore per poi proporre e verificare soprattutto
quello che si attuerà.
Questo gruppo dovrebbe essere composto da un geriatra,
un'assistente sociale, un amministrativo del Servizio affari
generali ed assistenza dell'Assessorato, un terapista della
riabilitazione, infermiere professionali, un medico di base e un
componente dello staff della formazione dell'Assessorato alla
sanità. Abbiamo chiesto i nominativi in rapporto a questa
composizione, ci sono arrivati in parte e penso che il gruppo potrà
presto partire. Comunque io penso che giustamente vada sottolineato
e ribadito che il ruolo delle assistenti sociali è molto importante
sul territorio della regione proprio per il tipo di lavoro, anche
di coordinamento, che esse possono svolgere.
Per ciò che riguarda il coordinatore di distretto, è previsto
dall'articolo 15 della legge regionale del 1981, dove si dice che
il coordinatore di distretto vigila sul funzionamento complessivo
delle Unità operative presenti nel distretto, assicura il
collegamento organizzativo tra gli operatori, ha facoltà di
proposta all'ufficio di direzione sulla base delle indicazioni
emerse dall'espletamento dell'attività e dalle forme dirette di
partecipazione popolare esercitate a livello distrettuale.
Io penso che da anni, cioè dal 1981, questi coordinatori hanno
queste competenze e sono anch'io d'accordo che sia necessario
definire al più presto chi sono e che cosa devono fare. Direi che
comunque questa problematica dovrà poi senz'altro essere rivista
anche alla luce del decreto 502 che dobbiamo rivedere in quanto
regione; in particolare con la legge regionale che dovremo
preparare si sta lavorando per istituire l'azienda USL che dovrà
anche dettare i criteri organizzativi.
Ultimamente, l'11 di febbraio si è svolta una riunione tra
l'Assessorato, l'USL ed una rappresentanza dei coordinatori in cui
sono stati evidenziati i principali problemi di questi ultimi e le
possibili soluzioni.
Tre sono stati i livelli individuati per ciò che riguarda le
problematiche: un primo livello interno all'USL, un secondo sui
rapporti con la Regione ed un terzo sui rapporti con gli Enti
Locali.
In questa riunione è stato ribadito che il coordinatore è il
principale punto di riferimento sul territorio e che quindi il suo
ruolo nei confronti dell'Amministrazione USL va rivalutato
stabilendo incontri mensili con l'ufficio di Direzione; è comunque
prioritario fare una fotografia dell'attuale situazione verificando
quali sono i coordinatori scaduti dal loro incarico e riproponendo
quindi immediatamente le nomine per ricostruire il plenum.
Il suggerimento che faceva il Consigliere Beneforti per ciò che
riguarda le assunzioni va tenuto in considerazione però bisogna
anche cercare di agire al più presto perché è molto importante che
vi sia il plenum dei coordinatori.
Dal punto di vista economico, punto al quale accennava anche il
Consigliere Beneforti, si è proposta la presentazione di appositi
progetti-obiettivo per i coordinatori dipendenti dall'USL; questa
potrebbe essere una soluzione abbastanza immediata prima di
preparare anche una revisione del rapporto.
L'Assessorato alla Sanità si è a sua volta impegnato a fare
intervenire i coordinatori nei processi decisionali inerenti al
territorio, inserendoli nei gruppi di lavoro e nelle Commissioni di
supporto all'attività dell'Assessorato stesso; il coordinatore sarà
utilizzato come risorsa nei momenti di programmazione e di verifica
e in quest'ultima potrebbe essere compreso anche un controllo, si
tratta solo di definire come questo controllo possa avvenire,
cercando nel contempo di togliere ai coordinatori i compiti
burocratici o addirittura di manovalanza che attualmente sono
costretti a fare e che li distoglierebbero da quelle mansioni che
dovremmo affidare loro.
Per quanto riguarda poi i rapporti con gli Enti Locali, direi
che è necessario rivedere l'attuale articolazione dei distretti che
probabilmente è un po' troppo dispersiva; io ho le mie idee in
proposito, si tratterà comunque di verificare nei luoghi più
opportuni come dovrà essere questa revisione, questa
ristrutturazione e suddivisione in distretti.
C'è stata ad esempio una proposta in un recente studio
predisposto dalla comunità montana Monte Cervino che diceva che i
distretti dovrebbero coincidere con le comunità montane; non so se
questa sia la dimensione ottimale, però certamente questa cosa va
rivista proprio perché dai dati che abbiamo ci risulta che
attualmente vi sia una dispersione di risorse che potrebbe essere
ricomposta.
Anche per questa decisione pensiamo che debba poi essere presa
in considerazione la legge istitutiva dell'azienda USL che dovrà
anche contenere una articolazione diversa od uguale, si tratterà di
decidere, ma io penso che dovrebbe essere diversa, dell'unità
sanitaria in distretti.
Presidente
La parola al Consigliere Beneforti.
Beneforti (DC)
Grazie. Devo dire che prendo atto
della risposta che l'Assessore ha dato però devo anche dire che, se
è vero che inserendo le assistenti sociali in certi gruppi di
lavoro o progetti che si intendono realizzare, si riconosce
certamente, in parte, un ruolo di questi operatori, molto spesso e
volentieri in questi gruppi di lavoro o centri le assistenti
sociali vengono inserite più per farle lavorare che per far loro
assumere un ruolo, questa è la realtà dei fatti.
So benissimo, perché era già previsto, che nel protocollo
d'intesa tra la Pubblica istruzione, la Sanità e l'USL si dovevano
inserire anche le assistenti sociali, anzi c'erano già: esse hanno
collaborato alla realizzazione di questo protocollo perché si
tratta di un problema che riguarda l'integrazione dei disabili
nella scuola, nel settore delle tossicodipendenze.
È quindi chiaro che l'assistente sociale c'è sempre stata anche
nel gruppo tecnico di lavoro che era stato costituito.
Il progetto di formazione per il personale ausiliario delle
microcomunità è stato elaborato proprio da un sottogruppo delle
assistenze sociali che l'avevano portato avanti perché si doveva
realizzare un progetto di formazione in tutte la microcomunità.
Questo programma poi è stato portato qualche tempo fa in questo
Consiglio per l'approvazione ma era stato iniziato a suo tempo e so
benissimo che le assistenti sociali lo hanno realizzato di comune
accordo, avendo anche la consulenza di un istituto esterno alla
nostra regione.
Dire che si riconosce il ruolo delle assistenti sociali perché
partecipano a questi gruppi di lavoro è un fatto positivo però
questa è una cosa che hanno fatto da sempre. Il problema di fondo
che si voleva spiegare è proprio di fare assumere un ruolo diverso
alle assistenti sociali alle quali non si deve solo richiedere
l'opera e il lavoro ma si deve fare loro assumere un ruolo diverso
in tutte le istituzioni che ci sono a livello di territorio e nei
rapporti con le autonomie ed istituzioni locali, rapporto che oggi
non c'è.
Sul discorso delle microcomunità: dove c'è la necessità di un
coordinamento e chi vi esercita questo discorso di coordinamento?
Vi sono dei conflitti, c'è il problema del mansionario del
personale, chi deve realizzare questo mansionario? Quale ruolo
hanno le assistenti sociali all'interno delle microcomunità e nei
rapporti con il comitato di gestione o con l'Amministrazione
comunale? Questi sono i problemi da risolvere.
Sul discorso dell'assistenza domiciliare: chi determina
l'assistenza domiciliare? E chi l'integrazione sanitaria
nell'assistenza domiciliare? Questi sono gli aspetti che bisogna
chiarire. Si parla di residenze sanitarie assistenziali per anziani
non autosufficienti, ma quale ruolo si intende far svolgere alle
assistenti sociali sul territorio nell'individuazione del fenomeno
e nella localizzazione anche dell'apertura delle RSA?
Bisogna poi definire Il ruolo che devono avere nei consultori,
nei distretti. Poi c'è tutta una serie di altri problemi come
quello dell'assistenza economica, quello della casa; anche per
questi problemi le assistenti sociali sono un punto di riferimento
dell'Assessore.
Quindi, per fare in modo che l'Assessore sia a conoscenza dei
problemi che accadono, deve avere dei punti di riferimento quali
possono essere le assistenti sociali, perché l'Assessorato non può
essere sull'intero territorio. Quindi le assistenti sociali devono
avere un ruolo diverso da quello esercitato fino ad oggi perché le
cose in questi centri e nei rapporti con le autonomie locali devono
essere diverse da quelle che sono state fino ad oggi.
Questi sono i problemi di fondo e l'interpellanza voleva
conoscere quale ruolo e rappresentatività sul territorio dovessero
avere queste assistenti sociali.
Per quanto riguarda poi i coordinatori, il problema è stato
ripreso a febbraio in una riunione e quindi si tenta di portare
avanti questo discorso. Anche qui raccomando che si conosca questo
problema fino in fondo, non pensiamo soltanto di fare un
progetto-obiettivo per i coordinatori dell'USL, anche se capisco
che questo progetto potrà risolvere il difficile problema economico
di questi dipendenti; ci sono però anche coordinatori che non sono
dipendenti dell'USL e non possono esistere delle differenze di tipo
economico tra i primi e i secondi, bisogna quindi ritrovare sul
piano giuridico ed economico un inserimento di questa qualifica di
coordinatore.
Il problema di fondo, non per ciò che riguarda le assistenti
sociali che sono personale regionale, ma per i coordinatori che
devono far parte dell'USL è di vedere come inserire nella pianta
organica di quest'ultima la figura del coordinatore dei singoli
distretti. Mi si dice poi che i singoli distretti dovrebbero essere
rivisti: è un problema grosso e aperto perché va visto anche con le
comunità montane, con le Amministrazioni comunali, non è certo una
cosa che si impone dall'oggi al domani.
Nell'attesa che questa prospettiva si possa realizzare bisogna
vedere come affrontare questo problema per gratificare sempre
meglio e di più queste persone, le quali se si sentiranno più
gratificate, renderanno maggiormente anche sul lavoro ed
eserciteranno quell'opera di coordinamento che viene loro richiesta
e che oggi non è riconosciuta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK