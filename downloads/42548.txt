Consiglio Regionale della Valle d'Aosta - Oggetto del Consiglio n. 107 del 19 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 107 del 19 novembre 2020 - Resoconto
OGGETTO N. 107/XVI - Ritiro di risoluzione: "Impegno del
Presidente della 2a Commissione consiliare ad audire i vertici di
Finaosta S.p.A. in merito alle modalità di individuazione del
responsabile della Direzione Legale e Gestione Credito".
Bertin (Presidente) -
Passiamo al punto 45.01. Per
l'illustrazione, il consigliere Aggravi ne ha facoltà.
Aggravi (LEGA VDA) -
Con questa risoluzione si vuole dare
un seguito all'iniziativa numero 19 che era rubricata come
"Intendimenti in merito al rafforzamento della struttura
organizzativa di Finaosta" e in particolare far luce su quanto
avvenuto relativamente all'avviso di selezione interna.
Questa proposta vuole anche permettere all'azionista Regione
Autonoma d'interloquire con il management della Finaosta - che,
ricordo, è la società in house per definizione della Regione - al
fine di avere informazioni circa le modalità adottate per
l'individuazione del responsabile della direzione legale.
Ovviamente sono certo, quale primo firmatario, che l'Assessore,
come ha detto già nel corso della risposta all'interpellanza, agirà
nelle modalità opportune, quindi non è una mancanza di fiducia nei
confronti del suo operato, ma è la volontà di ribadire il ruolo
anche di controllo che la II Commissione consiliare ha sulle
società partecipate e in particolare principalmente anche su
Finaosta, che, lo ricordo, ricopre il ruolo più importante, anche
perché da lei si delinea il controllo su tutta una serie di altre
realtà partecipate.
L'impegnativa chiede quindi al Presidente della II Commissione
consiliare nell'ambito delle audizioni - si richiamano le audizioni
legate all'atto politico che dovrà prendere prossimamente questo
Consiglio, che è già stato anticipato dall'assessore Caveri: il
piano di razionalizzazione della società partecipata - a convocare
il Presidente del Consiglio di amministrazione, il direttore
generale, il responsabile della direzione Risorse umane e anche il
responsabile della revisione interna.
Ovviamente per quello che riguarda la scelta della tempistica
essa è legata semplicemente al fatto che - al di là dell'audizione
di bilancio che ha altri obiettivi - vuole essere appunto un
momento di valutazione per comprendere al meglio quello che è
successo sempre nell'ambito del ruolo assegnato alla II
Commissione.
Presidente -
È aperta la discussione generale. Si è
prenotato il vicepresidente del Consiglio Marguerettaz, ne ha
facoltà.
Marguerettaz (UV) -
Rispetto a questa risoluzione credo
che valga la pena dire che tutte le attività delle Commissioni sono
improntate alla miglior comprensione delle vicende, degli atti.
Ora se all'interno della Commissione i Commissari e i
Consiglieri che partecipano ritengono sia utile audire
amministratori, rappresentanti, non credo ci sia mai stato un
diniego; però io accolgo anche l'invito della collega Spelgatti che
mi ha detto che imparerò. Guardi, io la guardo come un alunno delle
elementari guarda la maestra, quindi con grande attenzione, quindi
cerco d'imparare, però per quella che è la mia esperienza mai sono
state rifiutate delle audizioni.
Quindi credo che non ci sia nessun problema nel chiedere al
Presidente della II Commissione, se è la II Commissione che
vogliamo coinvolgere, di convocare e di audire i rappresentanti di
Finaosta compatibilmente - come ha detto il collega Aggravi - a una
calendarizzazione oggi molto pressante per l'approvazione del
bilancio: mi pare che già domani ci riuniremo, la settimana
prossima ci riuniremo due volte, quindi abbiamo una cadenzatura
abbastanza importante.
Rispetto a questo - magari nell'occasione della Commissione,
quindi già domani piuttosto che nelle sedute prossime - andremo a
individuare le figure, confrontandoci su chi vogliamo audire,
perché è ovvio che anche lì, generalmente, si audiscono i vertici,
il direttore, il presidente. Se dobbiamo audire anche le singole
funzioni, può darsi che ci siano dei motivi che oggi mi sfuggono,
però da questo punto di vista sono molto laico. Credo che già nella
seduta di domani ci sarà la possibilità di ragionare su questo in
modo più articolato e di chiedere al Presidente della II
Commissione di programmare queste audizioni.
Senza ricadere in ruoli dove noi diciamo di sì, dove diciamo di
no, dal punto di vista pratico, se questo è l'obiettivo - ecco
perché prima ho fatto questo intervento - nel momento in cui io
faccio una mozione e dico: "Guarda che fa freddo devi metterti la
giacca" e poi mi devo prendere i meriti perché hai messo la giacca,
dico una cosa che è scontata.
Allora rispetto a questo, quando ci siamo astenuti - perché se
fossimo stati contrari avremmo votato contro -  l'abbiamo
fatto perché a nostro giudizio l'invito non aggiungeva nulla
rispetto a quello che già facevamo.
Questa è una cosa diversa, è una cosa molto pratica, io dico
domani abbiamo la II Commissione, chiedo se con l'impegno di
programmare i lavori domani possiamo evitare di mettere in
votazione una risoluzione che dal punto di vista sostanziale avrà
un esito, già domani, assolutamente in linea con i desiderata dei
proponenti.
Presidente -
Si è prenotato il Consigliere Malacrinò,
Presidente della II Commissione.
Malacrinò (PCP) -
Semplicemente per dire che, in qualità
di Presidente della II Commissione, do la disponibilità a una
convocazione dei vertici di Finaosta.
Domani, come ricordava il commissario Marguerettaz, abbiamo già
un'audizione e in quell'occasione possiamo stabilire meglio le
persone che vogliamo audire o sennò, se vogliamo prendere per buono
la risoluzione che avete presentato, convocheremo i vertici come
voi avete individuato in quella risoluzione.
Presidente -
Si è prenotato il consigliere Aggravi, ne ha
facoltà.
Aggravi (LEGA VDA) -
Ringrazio la disponibilità del
Presidente della II Commissione e soprattutto ringrazio il collega
Marguerettaz nel suo ruolo di facilitatore della maggioranza che ha
attivato appunto il Presidente della II Commissione e considerato
il fatto che per me la sostanza ha un ruolo maggiore della forma,
la forma oggi l'abbiamo messa sul tavolo e può andare oltre, la
sostanza la discuteremo domani in II Commissione; ben disponibile
ad analizzare anche i soggetti da udire e ne discuteremo; quello
che conta è ottenere il risultato, quindi ritiro la risoluzione e
ringrazio i colleghi per la disponibilità.
Presidente -
Con questo punto si concludono i lavori di
questa adunanza del Consiglio Regionale.
---
L'adunanza termina alle ore 18:03.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK