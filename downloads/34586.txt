Consiglio Regionale della Valle d'Aosta - Oggetto del Consiglio n. 2338 del 4 aprile 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2338 del 4 aprile 2012 - Resoconto
OGGETTO N. 2338/XIII - Interrogazione: "Predisposizione di
una relazione sull'attività svolta e i risultati conseguiti dalla
Fondazione della Regione autonoma Valle d'Aosta per la ricerca sul
cancro".
Interrogazione
Ricordato che l'articolo 2 (Scopi) della legge regionale 4
agosto 2010, n. 32 "Istituzione della Fondazione della Regione
autonoma Valle d'Aosta/Vallée d'Aoste per la ricerca sul cancro"
così recita "La fondazione VdA-RC persegue, in particolare, i
seguenti scopi:
a) accrescere le conoscenze sulle cause e sui meccanismi
cellulari e molecolari di insorgenza del cancro;
b) identificare bersagli molecolari e cellulari che possano
essere sfruttati nella diagnostica e nella terapia delle
neoplasie;
c) sviluppare terapie innovative mirate;
d) sviluppare strumenti di diagnosi e di valutazione precoce
della risposta terapeutica;
e) favorire e sostenere l'attività di ricerca clinica e
traslazionale nel campo dell'oncologia, all'interno dell'Azienda
USL e in collaborazione con le strutture di ricovero e cura a
carattere scientifico presenti nel territorio regionale;
f) favorire la collaborazione con altri enti o istituti di
ricerca operanti nel territorio regionale e in Piemonte;
g) promuovere la formazione e l'aggiornamento professionale
nell'ambito dell'oncologia e, in particolare, dell'oncologia
molecolare.";
Considerato che l'articolo 6 (Organi) al comma 4 dispone che
"Il consiglio di amministrazione trasmette annualmente alla Giunta
regionale, alla Commissione competente, alle associazioni di
volontariato operanti in Valle d'Aosta nel campo della ricerca,
prevenzione e assistenza delle malattie tumorali e ad eventuali
altri soggetti sostenitori una relazione sull'attività svolta,
evidenziando i risultati ottenuti rispetto agli obiettivi
prefissati.";
Richiamata la lettera del 22 febbraio 2012 a firma del
Presidente della Fondazione con oggetto: "Trasmissione relazione
anno 2011 - Fondazione VdA-RC per la Ricerca sul Cancro."
indirizzata al Presidente della V Commissione consiliare;
Evidenziato che la relazione non dà conto dell'attività
svolta per perseguire gli scopi indicati all'articolo 6 della l.r.
32/2010 ma elenca, in una scarna paginetta in modo molto succinto,
in ordine temporale, gli avvenimenti e gli atti amministrativi
compiuti nell'anno 2011 inerenti alla mera attività gestionale del
consiglio di amministrazione
i sottoscritti Consiglieri regionali
Interrogano
la Giunta regionale per sapere se ritiene che la relazione
inviata dal Presidente della Fondazione risponda alle finalità per
cui è stata prevista nell'articolo 6 della l.r. 32/2010.
F.to: Rigo - Carmela Fontana - Donzel
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Per quanto riguarda la relazione, chiamata in causa da questa
interrogazione, sull'attività svolta nel 2011 dalla Fondazione
Valle d'Aosta per la ricerca sul cancro, questa contiene
l'esposizione dell'iter cronologico e delle tappe necessarie per
arrivare alla definizione ottimale di tutto l'impianto
organizzativo della fondazione, in quanto le problematiche insorte
sono state svariate e la loro risoluzione ha comportato un notevole
impegno. Poi le spiegherò in seguito. Tutto questo perché si è
ritenuto che, condizione fondamentale per il migliore sviluppo e
per poter perseguire gli scopi dettati dall'articolo 2 della legge
n. 32/2010 fosse quello di definire nel migliore dei modi le basi
organizzative, i percorsi, gli interlocutori della Fondazione Valle
d'Aosta. Infatti, dalla data del 29 dicembre 2010, insediamento del
CdA, alla data del 16 dicembre 2011, firma della convenzione con
l'istituto di Candiolo, il CdA si è messo ad operare esclusivamente
a questo scopo. Sono stati quindi creati tutti i presupposti
affinché nel corso del 2012 la fondazione persegua i suoi scopi
istituzionali anche attraverso l'attività di ricerca, come definito
dall'articolo 7 della legge regionale n. 32; di conseguenza, la
relazione di fine anno sicuramente avrà un taglio diverso, come
previsto dall'articolo 6 della legge n. 32/2010.
L'anno scorso, quando iniziava l'attività della fondazione,
avevamo sollecitato più volte la Fondazione Piemontese per la
ricerca sul cancro per organizzare un incontro, dove definire i
tempi per quella che è stata la firma della convenzione avvenuta a
fine 2011. Siamo stati più volte invitati ad aspettare il rinnovo
del Consiglio di amministrazione, che era scaduta nel mese di
marzo, delle due fondazioni, sia della Fondazione Piemontese per la
ricerca sul cancro, che si occupa della parte di ricerca, che la
Fondazione per l'Oncologia che si occupa della parte clinica,
queste due realtà inglobate nella realtà di Candiolo. Ci avevano
detto che l'incontro avrebbe potuto avvenire a luglio 2011;
dopodiché, siccome la nomina del Presidente della Fondazione per
l'Oncologia è di pertinenza del Consiglio regionale del Piemonte,
il tutto è ulteriormente slittato e, come sapete, l'incontro è
avvenuto a settembre 2011, quindi la data della firma della
convenzione è quella che avete potuto constatare. Non solo,
all'inizio dell'anno ci è stato comunicato che, per quanto riguarda
l'organizzazione delle due fondazioni, è in corso una
ristrutturazione, quindi ci sarà un solo direttore amministrativo
(dottor Giampiero Gabotto) ed un solo direttore scientifico
(professor Comoglio).
Preoccupato del fatto che ci dicessero che occorreva allungare
ulteriormente i tempi, ho manifestato alla realtà di Candiolo la
nostra volontà di accelerare le procedure per mettere in condizione
i nostri referenti scientifici di iniziare (il professor Comoglio è
il referente pratico di questo progetto), quindi ho una lettera che
il dottor Gabotto ha mandato negli ultimi giorni al Presidente
della fondazione, dottor Nebiolo, dove finalmente dice che la
sostenibilità economica, il finanziamento, il progetto sugli
xenopazienti che erano stati proposti come programma scientifico
sono definiti e sono pronti, pertanto possiamo dare inizio
all'attività di ricerca, a seguire l'altra parte invece di attività
clinica che si riferirà al coinvolgimento dei pazienti e dei medici
valdostani. Questo è lo stato dell'arte.
La relazione è una relazione asciutta: si tratta, nel 2011, di
passaggi burocratici amministrativi; nel 2012, alla fine dell'anno,
ci sarà l'occasione per fare una relazione più interessante dal
punto di vista della ricerca e dal punto di vista clinico.
Grazie.
Président
- La parole au Conseiller Secrétaire Rigo.
Rigo (PD)
- Grazie Presidente. Assessore, non sono
soddisfatto della risposta data al quesito posto
nell'interrogazione, mentre sono soddisfatto della relazione orale
svolta oggi dall'Assessore in sostituzione di quella presentata
dalla fondazione.
Abbiamo voluto segnalare alla Giunta questa anomalia ed abbiamo
così presentato l'interrogazione essenzialmente per due questioni.
La prima riguarda la superficialità con cui si è dato conto
dell'attività, e delle problematiche incontrate dalla fondazione
nel corso del 2011: sono 20 righe, e mi farebbe piacere che tutti i
Consiglieri ne potessero avere copia. Non credo e non credevo,
quando abbiamo scritto l'interrogazione, che il lavoro svolto dalla
fondazione per perseguire gli scopi dell'articolo 6 fossero stati
solo questi. È chiaro che l'attività della fondazione è stata più
difficile e più intensa di quelle 20 righe scritte. Nelle premesse
abbiamo ricordato che la fondazione deve perseguire gli scopi
assegnati all'articolo 2 e sono molto importanti. A me, come
Consigliere, piacerebbe sapere come nel 2011 la fondazione ha
lavorato perché quegli scopi potessero essere raggiunti.
Il secondo motivo, quello più importante, riguarda tutti noi,
riguarda la Giunta ed il Consiglio; credo che la scarna relazione
sia stata poco rispettosa, non ha tenuto in considerazione delle
disposizioni dettate da una legge regionale votata da questo
Consiglio. Mi chiedo quale valutazione potrebbe trarre il Consiglio
dell'attività svolta - da questa, o da altre fondazioni - se le
relazioni non danno la possibilità ai Consiglieri di capire e di
conoscere.
Lei ci ha spiegato oggi cosa è stato il 2011 per la fondazione;
bene, sfido qualsiasi cittadino a leggere queste venti righe e
capire cosa è successo nel 2011! Allora, o la relazione si fa
perché tanto lo dobbiamo fare ed allora nelle prossime leggi
regionali mettiamo solo che il rapporto è con la Giunta, se la
Giunta è soddisfatta di queste righe...a meno che ci sia un
rapporto fra l'Assessorato e la fondazione, ma questo non compare
nella legge regionale; allora, se ci atteniamo alla legge
regionale, la relazione deve dar modo alla Giunta, all'Assessore ed
al Consigliere di capire come vanno le cose. Con questa relazione
non si capisce niente! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK