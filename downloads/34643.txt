Consiglio Regionale della Valle d'Aosta - Oggetto del Consiglio n. 2385 del 2 maggio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2385 del 2 maggio 2012 - Resoconto
OGGETTO N. 2385/XIII - Interrogazione a risposta immediata:
"Utilizzo della graduatoria in essere presso la Società dei Servizi
S.p.A., nei nuovi cantieri di lavoro dell'agricoltura".
Interrogazione a risposta immediata
Siccome emerge con sempre maggiore evidenza che il sistema di
esternalizzazione dei cantieri forestali non darà risposte
occupazionali in linea con l'organizzazione precedente, né in
quanto a numero di occupati né in quanto a numero di giornate
lavorate;
Auspicato che il nuovo sistema di gestione idraulico
forestale consenta almeno un sensibile miglioramento della già alta
qualità degli interventi;
Appreso che è in atto una pianificazione volta a consentire
l'avvio di nuovi cantieri di lavoro nel settore dell'agricoltura
anziché in quello della forestazione;
i sottoscritti Consiglieri regionali
Interrogano
l'Assessore competente per sapere se sia vero che per il
nuovo piano di lavori verrà comunque utilizzata la graduatoria in
essere presso la Società dei Servizi S.p.A., utilizzata per i
cantieri idraulico forestali nel 2011, dando la priorità a coloro
che hanno effettivamente lavorato nel 2011.
F.to: Donzel - Rigo - Carmela Fontana
Presidente
- La parola al Consigliere Donzel.
Donzel (PD)
- Egregio Presidente, cari colleghi, lo
scenario che abbiamo davanti per quanto riguarda la cantieristica
forestale sta evidenziando una serie di problematiche dal punto di
vista occupazionale non indifferenti. Noi avevamo lamentato questo
problema da mesi e finalmente prendiamo atto che anche
l'Amministrazione regionale ha intenzione di utilizzare ulteriori
risorse per far fronte al problema occupazionale che si viene a
determinare in quel settore. Noi pensiamo che mettendo più risorse
sicuramente verrà garantita una più alta qualità del servizio, che
già era alta; insomma, non mettiamo denaro solo per rispondere ai
problemi occupazionali, si spera che i lavori eseguiti saranno di
ben più alta qualità di quelli che venivano effettuati in
precedenza. Non possiamo però nascondere che, sebbene maggiori
risorse vengano messe in campo rispetto agli anni passati, il dato
occupazionale resta lontano dall'essere raggiunto e soprattutto il
numero di giornate lavorate sarà molto più basso. Questo è il vero
tema, perché è chiaro che magari numericamente lavoreranno un certo
numero di persone, ma lavoreranno di meno, quindi meno giornate
lavorative.
La preoccupazione poi che abbiamo è che, nonostante sia stata
costituita una graduatoria - che riteniamo un successo dal punto di
vista organizzativo, in quanto è stato superato quel caos che c'era
rispetto all'idea che si veniva assunti in modo non trasparente -,
oggi abbiamo la sensazione che l'esternalizzazione e i meccanismi
di assunzione, che introducono ulteriori criteri rispetto a quelli
della graduatoria, portino ad un obiettivo: sostanzialmente quello
che la graduatoria in essere viene stravolta, non viene rispettata
nell'ordine in cui è stata creata, un ordine che rispondeva invece
a tutta una serie di esigenze. Vorremmo quindi anche capire quali
sono questi criteri: se è solo quello dell'età, come appare dai
giornali, o se non ce ne siano altri, di cui non siamo a
conoscenza, che vanno a modificare profondamente il senso della
graduatoria.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Il nuovo piano lavori riservato agli ultra cinquantacinquenni
non prevede solo l'apertura di cantieri di lavoro nel settore
dell'agricoltura - che tra parentesi non significa bassa qualità,
non riesco a capire il collegamento -, ma anche in quello della
forestazione, nel settore del verde, sentierazione e sistemazioni
montane, compatibilmente con l'idoneità fisica degli operai. Il
criterio evidentemente è quello dell'età, perché deve essere un
criterio oggettivo. La graduatoria di riferimento è quella
determinatasi a seguito di apposito bando nella primavera del 2011,
è quella che concerne 660 operai; parlare di graduatoria della
Società dei servizi come nelle premesse è improprio, in quanto si
dimentica la Regione. La graduatoria 2011, predisposta a seguito
del verbale di concertazione fra l'Amministrazione regionale e le
organizzazioni sindacali nel 2011 - poi ripreso nella delibera n.
824/2011 -, è stata gestita congiuntamente e utilizzata per le
assunzioni sia della Regione, sia della Società dei servizi, solo
per puntualizzare quel passaggio.
Presidente
- La parola al Consigliere Donzel.
Donzel (PD)
- Vado per intuito: lei ribadisce che
verranno scelti gli ultracinquantacinquenni dentro quella
graduatoria, fino qui è chiaro e ciò vorrà dire che il numero 200
può darsi che non lavori e lavori il numero 600. Ciò vuol dire che
abbiamo fatto una graduatoria che doveva garantire a quelle persone
di lavorare e che, stante l'attuale sistema, la graduatoria è
stravolta; poi domani mattina decideremo che anche le donne sono
svantaggiate, decideremo che anche i disabili sono svantaggiati e
andremo a vedere chi sono i più svantaggiati. Può darsi che ci sia
una persona di cinquantatré anni, che ha fatto 15 anni di lavoro
nella forestazione, che si trova a non lavorare e che vede lavorare
una persona di cinquantacinque anni che è piovuta lì. Quello che
voglio dire è che la graduatoria è stata creata di concerto fra
l'Amministrazione regionale e i sindacati, oggi di fatto si va ad
una serie di provvedimenti che ne stravolgono la natura; dopodiché
chiederemo che anche i disabili siano trattati come gli
ultracinquantacinquenni e pure le donne - che, se già sono finiti
in quel settore, è perchè non hanno facilità a trovare lavoro - e
soprattutto di rispettare coloro che magari hanno dato 10-15 anni
della loro vita.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK