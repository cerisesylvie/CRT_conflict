Consiglio Regionale della Valle d'Aosta - Oggetto del Consiglio n. 1386 del 12 luglio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1386 del 12 luglio 1990 - Resoconto
OGGETTO N. 1386/IX - DISEGNO DI LEGGE: "CONCORSO FINANZIARIO
DELLA REGIONE NELLE SPESE PER IL FUNZIONAMENTO, IN VALLE D'AOSTA,
DI UNA SCUOLA DIRETTA A FINI SPECIALI IN
TELECOMUNICAZIONI".
PRESIDENTE:
L'Assessore alla Pubblica Istruzione, Rusci,
ha chiesto la parola per illustrare il disegno di legge n. 186,
iscritto al punto 29 dell'ordine del giorno; ne ha facoltà.
RUSCI (PRI):
Il Consiglio regionale è chiamato ad
esprimersi, e spero a votare, su un disegno di legge che
rappresenta una grande opportunità per la nostra Valle e che deve
essere inquadrato nelle more del dibattito politico che si sta
sviluppando sul futuro universitario nella nostra regione.
Per conoscenza del Consiglio, si tratta di scuole attivate da
varie università italiane, che rilasciano diplomi per l'esercizio
di professioni, per le quali non è necessario il diploma di laurea,
ma è ugualmente richiesta una formazione culturale e professionale
di tipo ed ambito universitario.
Possono accedervi tutti coloro che sono in possesso di maturità
o di diploma di scuola media superiore. Il numero di studenti da
ammettere è determinato in relazione alla disponibilità della
struttura; si tratta perciò di corsi a numero chiuso. Se il numero
degli aspiranti eccede quello dei posti fissati, viene richiesto il
superamento di un esame o di un colloquio attitudinale di
ammissione. I corsi si concludono con il rilascio di un diploma,
previo il superamento di un esame di Stato.
Per quello che riguarda la Valle di Aosta, la scuola intende
formare del personale qualificato nelle discipline e nelle scienze
della comunicazione; prevede altresì dei corsi di durata triennale
e l'ammissione di venti o trenta studenti. Gli sbocchi
occupazionali sono da tenersi molto ben presenti riguardano imprese
finalizzate alla gestione ed alla realizzazione di impianti e
sistemi per la trasmissione di dati e per
l’informatica, reti di calcolatori, servizi di
telefonia nelle pubbliche amministrazioni e di teleradiodiffusione,
lavoro professionale ed autonomo.
Esistono gruppi di materie di insegnamento, nei quali si
comprendono le istituzioni di matematica, fisica, elettrotecnica,
elettronica, trasmissione dati, reti di telecomunicazione,
calcolatori ed altre cose.
L'accordo è da farsi con il referente organizzatore di questa
scuola, il Politecnico di Torino.
Voglio ricordare anche alcuni riferimenti legislativi per meglio
focalizzare l'importanza del disegno di legge in approvazione:
- il primo DPR 10 marzo 1982, n. 162, che recava disposizioni
sul riordinamento delle scuole dirette a fini speciali e delle
scuole di specializzazione e dei corsi di perfezionamento;
- un nuovo DPR del 30 settembre 1988, con il quale si dispone
l'istituzione della scuola a fini speciali in telecomunicazioni,
facoltà data al Politecnico di Torino, che in questo caso apre in
Valle d'Aosta una sede decentrata.
Per quello che riguarda la nostra regione, è doveroso il
riferimento al 1987, auspice l'allora Assessore alla Pubblica
Istruzione, Faval, il quale con una deliberazione di Giunta
regionale proponeva l'istituzione in Valle di sedi staccate di
scuole destinate a fini speciali.
E' il momento quindi di manifestare questa volontà politica. Ad
esso ne seguiranno altri nel brevissimo tempo e mi riferisco in
particolare ad una convenzione in corso di perfezionamento con il
Politecnico di Torino, la quale dovrà prevedere tutti gli
accorgimenti tecnici e le disposizioni burocratiche per arrivare
all'avviamento della scuola, anche se i tempi sono estremamente
ristretti.
Nel corso di una riunione avvenuta nei giorni scorsi con il
prof. Montrosset, che tiene i contatti con i responsabili del
Politecnico, abbiamo chiesto una dilazione temporale accettabile
dell'arco di un mese, perché questi corsi dovrebbero iniziare il 15
ottobre, ma le note vicende del mese scorso hanno ovviamente
concorso a dilatare i tempi, cosa che appunto si sta verificando.
C'è comunque la volontà di arrivare all'apertura della scuola
all'inizio del prossimo anno accademico.
PRESIDENTE:
Ha chiesto la parola il Consigliere Viérin; ne
ha facoltà.
VIERIN (UV):
Je veux à mon tour souligner l'importance de
ce projet de loi. En effet, avec le concours financier de la Région
pour les frais de fonctionnement, découlant de l'institution, en
accord avec l'Institut Polytechnique de Turin, de cours
universitaires bac plus trois en télécommunications, nous avons
l'opportunité de diversifier les formations scolaires au Val
d'Aoste A cet égard nous pourrons compter sur des enseignements
supérieurs, en collaboration avec les universités, et surtout sur
des enseignements qui sont liés à notre situation économique et
productive.
L'ouverture de cette nouvelle école au petit séminaire, en
automne prochain, permettra également d'atteindre deux autres
objectifs que nous considérons importants. Tout d'abord de pouvoir
bénéficier d'un accord de coopération qui a été signé entre
l'Institut Polytechnique de Turin et l'Institut National
Polytechnique de Grenoble, accord s'insérant dans la coopération
universitaire transfrontalière et qui permettra à nos étudiants de
bénéficier de cours universitaires soit à Turin, soit à Grenoble.
Ensuite l'ouverture de ces cours au mois de novembre nous permettra
également de bénéficier des dispositions prévues par le projet de
loi, actuellement en discussion au Parlement, sur la réforme des
enseignements universitaires et donc de pouvoir compter sur un
enseignement pour ingénieurs de premier niveau, au Val d'Aoste.
PRESIDENTE:
Ha chiesto la parola Consigliere Mafrica; ne
ha facoltà.
MAFRICA (PCI):
Il nostro gruppo si rallegra del fatto che
con questa legge si dà un primo avvio a centri di attività di
livello universitario nella nostra regione ed auspica che la Giunta
regionale approfondisca la possibilità di allargare ed estendere ad
altri indirizzi di studi, consoni alle caratteristiche geografiche,
culturali ed economiche della nostra regione, le attività di tipo
universitario.
Ovviamente, questa iniziativa può essere considerate come un
primo passo, ma noi auspichiamo che se ne facciano altri, anche
rilevanti, in questa direzione.
PRESIDENTE:
Ha chiesto la parola il Presidente della
Giunta, Bondaz; ne ha facoltà.
BONDAZ (DC):
Vorrei solo far conoscere al Consiglio
un'iniziativa che ha una certa attinenza con l'oggetto in
discussione: sono stati avviati dei concreti
pourparlers
per
cercare di definire la questione di un collegio universitario per i
valdostani che studiano a Torino.
PRESIDENTE:
Se nessuno chiede la parola, dichiaro chiusa
la discussione generale.
L'Assessore intende replicare? Poiché l'Assessore non intende
replicare, passiamo all'esame dell'articolato.
Do lettura dell’articolo 1.
Art. 1
(Autorizzazione al concorso finanziario)
1. E' autorizzato, a decorrere dal corrente esercizio
finanziario, il concorso finanziario della Regione, quantificato in
£. 300.000.000 per il 1990, nelle spese per il funzionamento, in
Valle d'Aosta, di una scuola Diretta a Fini Speciali in
Telecomunicazioni (SDFST), istituita dal Politecnico di Torino.
PRESIDENTE:
Se nessuno chiede la parola, pongo in
votazione l'articolo 1 testé letto.
ESITO DELLA VOTAZIONE
Presenti, votanti e favorevoli: 33
Il Consiglio approva all’unanimità
PRESIDENTE:
Do lettura dell'articolo 2.
Art. 2
(Stipula Convenzione)
1. Tra la Regione Autonoma Valle d'Aosta e il Politecnico di
Torino si stipulerà un'apposita Convenzione volta a regolare le
modalità di gestione e di funzionamento della Scuola di cui
all'art. 1, nonché le caratteristiche che la stessa dovrà assumere
per continuare a fruire delle sovvenzioni per i prossimi esercizi
finanziari.
PRESIDENTE:
Se nessuno chiede la parola, pongo in
votazione l'articolo 2 testé letto.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE:
Do lettura dell'articolo 3.
Art. 3
(Norma finanziaria)
1. L'onere derivante dalla presente legge, valutato in £.
300.000.000 per il 1990, graverà sul cap. 45460, di nuova
istituzione, denominato: "Spese nell'interesse della Regione per la
realizzazione delle attività di una Scuola Diretta a Fini Speciali
in Telecomunicazioni", del bilancio di previsione per il corrente
esercizio e sui corrispondenti capitoli dei futuri bilanci.
2. Alla copertura dell'onere di cui al primo comma si provvede
mediante riduzione di pari importo dello stanziamento iscritto al
cap. 47400 "Spese per le attività sportive delle scuole di ogni
ordine e grado, comprese le scuole autorizzate, convenzionate e
legalmente riconosciute" del bilancio per l'anno in corso; su detto
capitolo risulta quindi la minore somma di £. 715.775.000.
3. Ad una eventuale rideterminazione de gli oneri finanziari
relativi agli anni successivi al 1990, si provvederà con
l'approvazione della legge di bilancio, ai sensi dell'art. 15 della
legge regionale 27 dicembre 1989 n. 90, concernente: "Norme in
materia di bilancio e di contabilità generale della Regione
Autonoma Valle d'Aosta".
PRESIDENTE:
Se nessuno chiede la parola, pongo in
votazione l'articolo 3 testé letto.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE:
Do lettura dell'articolo 4.
Art. 4
(Variazioni di bilancio)
1. Alla parte spesa del bilancio di previsione della Regione per
l'esercizio finanziario 1990 sono apportate le seguenti
variazioni:
in diminuzione
Cap. 47400 "Spese per le attività sportive delle scuole di ogni
ordine e grado, comprese le scuole autorizzate, convenzionate e
legalmente riconosciute".
£. 300.000.000
in aumento
Programma regionale: 2.2.4. 06. "Istruzione e cultura -
Interventi a carattere scolastico" Codificazione:
1.1.1.4.8.2.06.04.07.
Cap. 45460 (di nuova istituzione) "Spese nell'interesse della
Regione per la realizzazione di una Scuola Diretta a Fini Speciali
in Telecomunicazioni ".
L.R.
£. 300.000.000
PRESIDENTE:
Se nessuno chiede la parola, pongo in
votazione l'articolo 4 testé letto.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE:
Do lettura dell'articolo 5.
Art. 5
(Dichiarazione d'urgenza)
1. La presente legge è dichiarata urgente ai sensi del terzo
comma dell'art. 31 dello Statuto Speciale per la Valle d'Aosta ed
entrerà in vigore il giorno successivo alla sua pubblicazione nel
Bollettino Ufficiale della Regione.
PRESIDENTE:
Se nessuno chiede la parola, pongo in
votazione l'articolo 5 testé letto.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
PRESIDENTE:
Il Consiglio è chiamato ora a pronunciarsi sul
complesso della legge.
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK