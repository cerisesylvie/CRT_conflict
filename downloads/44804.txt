Consiglio Regionale della Valle d'Aosta - Oggetto del Consiglio n. 1731 del 14 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1731 del 14 luglio 2022 - Resoconto
OGGETTO N. 1731/XVI - Interpellanza: "Accordi con la Società
Cogne Acciai Speciali in relazione al mantenimento dei prezzi del
riscaldamento domestico".
Bertin (Presidente) -
Riprendiamo i lavori. Siamo al
punto n. 42 dell'ordine del giorno. Per l'illustrazione
dell'interpellanza, consigliere Rollandin ne ha facoltà.
Rollandin (PA) -
La presentazione di quest'interpellanza
ha un duplice significato. Il primo è legato al discorso del
gasolio che è, come tutti sappiamo, un elemento che ha avuto
un'oscillazione enorme: si passa dagli 8 euro agli 80/85 euro,
quindi questo già dice da solo che cosa è avvenuto. In questo
intertempo, dall'utilizzo del gas che chiaramente aveva a suo tempo
un apprezzamento molto discreto, siamo arrivati oggi a 80/85
euro.
È evidente che c'è l'esigenza di capire se nel discorso Cogne ci
fosse stato magari un intervento che tenesse conto anche di questo
problema del riscaldamento. Non dimentichiamo che c'è Telcha e
tutta un'altra serie di situazioni che vengono gestite e sono
collegate a operazioni che vengono fatte all'interno della
lavorazione della Cogne. Questo è molto importante, perché ci sono
le possibilità di utilizzare ancora meglio quella che è l'esigenza
di ridurre il riscaldamento all'interno della Cogne, dando la
possibilità di utilizzare il calore invece dell'utilizzo del gas. È
un'operazione che si può fare, naturalmente è da studiare, tenendo
conto che ci sono anche all'interno della Cogne una serie di
società che gestiscono e che hanno gestito fino adesso l'utilizzo
del gasolio; naturalmente, come dicevo, passando da 8 a 85 euro il
problema diventa oneroso per tutti.
Credo che sarebbe importante utilizzare un possibile raccordo
con il responsabile della Cogne e poi tener conto anche che
l'Amministrazione regionale è doppiamente interessata a questo
livello di utilizzo dei fondi, che possono far risparmiare alle
famiglie, perché come dico la differenza è enorme, e nel contempo
ridurre quelle che sono le parti di inquinamento che noi
conosciamo.
Questo è il senso, se è possibile, e credo che ci sia una certa
disponibilità da parte anche dei nuovi soggetti che sono subentrati
nella proprietà della Cogne, per valorizzare al meglio quelli che
sono i vari passaggi all'interno dell'azienda. Su questo credo che
ci sia la possibilità di attivare i meccanismi che favoriscano
parte delle società collegate con la Cogne e nel contempo quelle
che sono le strutture a livello regionale e che possano far
risparmiare, come ho detto, un'importante posizione di quello che
può essere valorizzato ancora di più a livello di Cogne.
Presidente -
Per la risposta l'assessore Bertschy.
Bertschy (AV-VDA UNIE) -
Grazie collega Rollandin.
Nell'illustrazione è diventato un po' più chiaro l'obiettivo
dell'iniziativa, che nella semplice lettura lasciava spazio a
qualche difficoltà nella risposta, non avendo la Regione un ruolo
diretto in termini di atti amministrativi al riguardo della
progettualità che ha illustrato; è per questo che avevo anche
segnalato qualche difficoltà a reperire della documentazione.
Diverso è invece il ruolo politico che ci deve appartenere,
soprattutto quando si tratta di progetti che hanno una visione
strategica, come quelli che potrebbero realizzarsi. Sappiamo che
stiamo parlando di imprese private e, ripeto, il nostro è un ruolo
di seguire, sostenere e, se possibile, anche sensibilizzare in
questa direzione e io raccolgo la suggestione, dicendo anche che su
questo si sta lavorando.
Rispetto alle risposte sull'iniziativa: se ci sono accordi con
la nuova società della Cogne in funzione di contribuzione al
riscaldamento, con particolare riferimento alla città di Aosta che
rischia di dover aumentare le tariffe in conseguenza dell'aumento
del prezzo del gas. Non ci sono accordi tra noi e Cogne, c'è un
vecchio accordo tra la Cogne e Telcha del 2008 che prevedeva la
cessione del calore di produzione, accordo che oggi non incide
sull'aumento invece che il teleriscaldamento ha avuto in questa
fase.
Per venire alla seconda domanda: se e come intenda procedere per
mantenere il prezzo del riscaldamento domestico a livello previsto
negli accordi al tempo conclusi. Ci sono due livelli: uno è quello
che lei ha evidenziato e direi che su questo è opportuno che da
parte nostra si sensibilizzi ad andare avanti questo progetto di
ricerca, per capire se può avere effettivamente una sua valutazione
finale. Effettivamente è un progetto che potrebbe avere un
interesse importante, perché diventa strategico per tutte e due le
parti e diventerebbe anche interessante in funzione della riduzione
della CO2 che potrebbe produrre, di un miglioramento della qualità
dei servizi e anche del contenimento dei costi. Su questo
sosterremo in termini politici la valutazione di questi progetti,
sperando che possano poi realizzarsi.
In termini più amministrativi, Telcha ci ha comunicato che sta
cercando, e in questi giorni dovrebbe arrivare una comunicazione,
di contenere nel limite del possibile lo spaventoso aumento che
hanno avuto i costi del riscaldamento, in particolare per il
teleriscaldamento, visto che non è stata comunque sostenuta da
parte del Governo l'iniziativa, che avevamo proposto anche con
altre Regioni, di ridurre quantomeno l'IVA come per tutte le altre
energie. Rispetto a questo c'è l'impegno da parte mia, a nome del
Governo, a sostenere in generale progetti che possano andare nella
direzione di migliorare l'efficienza energetica e di ridurre
l'utilizzo, in particolare in questo momento, di tutte quelle fonti
che, provenendo da zone che abbiamo già avuto modo di dirci stanno
creando delle grandissime difficoltà sia di approvvigionamento che
di costi, ci possano rendere qui sul piano locale maggiormente se
possibile indipendenti e soprattutto meno costosi. Sono processi
lunghi, come immagino sappiamo tutti, però è bene iniziare, è bene
sostenerli, è bene che politicamente ci sia un'attenzione al
riguardo.
Presidente -
Per la replica il consigliere Rollandin.
Rollandin (PA) -
Grazie Assessore. Credo che gli
interventi sotto questo profilo siano urgenti sotto quella che è
l'attività: si è passati, come ho detto, da 5/6 euro a 80,23
euro.
Questo la dice lunga su quelle che sono state le trasformazioni
relative a un'indicazione che era stata data a suo tempo di
utilizzare il gas e oggi invece è esattamente il contrario per le
ragioni che abbiamo detto.
Sicuramente c'è una disponibilità che va approfondita e che va
vista con il collegamento tra la Regione e Telcha, con le varie
prospettive che si possono portare, tenendo conto anche che è tutto
interesse della Cogne utilizzare al meglio l'esigenza che hanno di
eliminare o ridurre al minimo il calore di tutto quello che viene
lavorato all'interno della Cogne stessa. Questo ha un duplice
vantaggio, che potrebbe quindi dare una possibilità per ripartire
con un sistema che non sia legato al gas, ma al calore che già si
produce all'interno dello stabilimento.
Questo sarebbe un punto molto importante, tenendo conto che
anche la Regione ha tutto l'interesse a favorire questa situazione
futura, per evitare di trovarsi in situazioni molto pesanti come
sono quelle che ho appena rappresentato. Quindi ringrazio per
l'interessamento e siamo disponibili naturalmente per l'eventuale
collegamento che ci deve essere per ottenere dei risultati che
abbiamo appena evidenziato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK