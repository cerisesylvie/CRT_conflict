Consiglio Regionale della Valle d'Aosta - Oggetto del Consiglio n. 3202 del 6 febbraio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3202 del 6 febbraio 2018 - Resoconto
OGGETTO N. 3202/XIV - Interpellanza: "Attivazione della
procedura per l'ottenimento del certificato di prevenzione incendio
per l'edificio della Biblioteca regionale".
La seduta è sospesa dalle ore 11:48 alle ore 11:58.
Farcoz (Presidente)
- Punto n. 16 all'ordine del giorno.
La parola la collega Cognetta per l'illustrazione.
Cognetta (M5S) -
Questa interpellanza prende il via da un
lavoro cominciato nell'estate scorsa a seguito dell'interruzione
del funzionamento delle ex Magistrali che non avevano la
possibilità di essere adeguate al certificato di prevenzione
incendi (CPI), e quindi mi sono chiesto se anche altri edifici
avessero lo stesso problema. Ho fatto una ricerca attraverso un
accesso agli atti che è durata un po' di tempo, perché gli edifici
sono molti e perché alcune risposte non erano pervenute in maniera
corretta, quindi ho fatto un supplemento di indagine e alla fine mi
sono arrivati alcuni risultati che illustro in questa
interpellanza. I risultati non mi sono arrivati tutti, però
comincio da questi per far capire qual è la situazione.
Innanzitutto ci sono diverse scuole superiori che stanno per
ottenere il CPI, quindi si sta lavorando per ottenerlo. Per quanto
riguarda la Biblioteca regionale, ho riscontrato invece che è stato
rilasciato un certificato provvisorio nel 1997, quando fu aperta;
tale certificato aveva la durata di un anno e da allora non è stato
più fatto nulla. Teniamo presente che non tutti gli edifici devono
avere il certificato prevenzione incendi, ma per la biblioteca,
però, per le dimensioni, per il numero di persone che vi accedono e
per la quantità di carta contenuta, è invece obbligatorio.
Comunque, prima di fare questa interpellanza, ho ulteriormente
approfondito per capire se vi erano situazioni che potessero
avallare il fatto per cui sia possibile che questo edificio
pubblico, aperto da 20-30 anni, sia sprovvisto del certificato
prevenzione incendi; non ho trovato nulla in tal senso o, meglio,
l'unica cosa che ho capito è che dovrebbe averlo ma ne è
sprovvista.
Il collega Restano ha parlato prima di problemi di ordine
pubblico o comunque di problemi di chi fruisce la biblioteca e, per
caso, oggi parliamo anche di una questione rispetto alla struttura.
Sappiamo che la mancanza del certificato di prevenzione incendi può
comportare problemi. La cosa che mi fa più strano, Assessore, è che
manca da tanti anni e che non si sia fatto nulla. Mi chiedo come
sia stato possibile questo e che cosa avete intenzione di fare, che
cosa avete messo in campo. Mi chiedo anche come mai chi deve
controllare non ha controllato, perché, mentre da un lato per
edifici privati, per piccoli laboratori o per aziende artigianali
sappiamo che, al minimo problema, scatta la sanzione e la chiusura
(magari anche sanzioni penali), qui, invece, parliamo di una
struttura enorme messa nel centro della città che non ha nulla, ma
va bene così. Secondo me questo apre un interrogativo molto grande
su chi dovrebbe fare i controlli e non li fa, perché chi dovrebbe
occuparsi di controllare se esiste o se non esiste, se le norme
antincendio sono o meno rispettate e come funziona il tutto, forse
dovrebbe controllare non solo i piccoli, ma anche i grandi, perché
se poi va in giro a controllare i piccoli in maniera così precisa e
puntuale, come è giusto che sia, come fa a sfuggirgli la Biblioteca
regionale grossa com'è? Assessore, qui abbiamo sempre lo stesso
discorso: ci sono tanti pesi e tante misure, forti con i piccoli e
deboli con i grandi. Questa è un po' la situazione della Valle
d'Aosta, la conosciamo benissimo. Aspetto veramente di sentire la
risposta, perché sono davvero curioso.
Président -
La
parole à l'Assesseur Rini pour la
réponse.
Rini (UV) -
Grazie collega, che mi dà anche la
possibilità di fare chiarezza su un tema importante, come lei ha
sottolineato.
Il certificato di prevenzione incendi (CPI) è un attestato che
certifica il rispetto della normativa di prevenzione incendi ed è
rilasciato dal Comando dei Vigili del fuoco. Con pratica protocollo
n. 8234 del 10 gennaio 1997 è stato rilasciato un CPI provvisorio
per l'esercizio dell'attività. Da allora numerose pratiche sono
state svolte, sia conseguentemente all'evoluzione della normativa,
sia per modifiche architettoniche intervenute nell'edificio, in
merito alle quali nel 2011 era stato trasmesso ai Vigili del fuoco
un nuovo progetto, sul quale nel 2012 gli stessi esprimevano parere
favorevole ma condizionato. Tale parere condizionato veniva
inoltrato alla struttura Manutenzione stabili, che è la struttura
che se ne occupa direttamente - io rispondo ovviamente in accordo
con il collega Baccega - per la realizzazione degli interventi di
progetto e nel 2015 venivano avviati alcuni interventi di
adeguamento, quali la sostituzione di alcune porte di
compartimentazione antincendio. Attraverso incarichi professionali
affidati dalla biblioteca ad ingegneri specializzati in discipline
della sicurezza antincendio, nel 2017 si è addivenuti ad un elenco
esaustivo dei rimanenti interventi da effettuare; tutto questo
ovviamente con il CPI provvisorio presente.
Io apprezzo sempre la capacità di esposizione che ha lei,
collega Cognetta, però dire che operiamo in presenza di nessun
documento e di nessun certificato non è corretto e non corrisponde
al vero, anche perché non potremmo nemmeno aprire la biblioteca.
L'importo complessivo per l'attuazione di questi restanti
interventi si attesta su un ordine di grandezza di circa 250 mila
euro. È previsto che l'incarico di progettazione delle opere da
realizzare sia finanziato con risorse della struttura Opere
pubbliche a valere sull'annualità 2018 e che la realizzazione degli
interventi previsti sia finanziata dalla struttura Sistema
bibliotecario a valere sull'annualità 2018. Occorre però
evidenziare che, in attesa del completamento della pratica
autorizzativa, oltre a quel certificato provvisorio sono state
messe in atto comunque delle misure compensative. Intanto tutto il
personale della biblioteca, salvo pochissime eccezioni (veramente
pochissime unità), è stato formato per la gestione delle emergenze
e, in particolare, ha effettuato una formazione antincendio per
sedi a rischio elevato, quando era sufficiente invece una
formazione per rischio medio - ma per le proprietà del sito, come
da lei ricordato, è parsa una buona soluzione - oltre alla
formazione di primo soccorso. È stato altresì predisposto un piano
di gestione delle emergenze con schema dei compiti assegnati al
personale, con particolare riferimento al rischio incendio o
allarme incendio in orario di servizio del personale o di apertura
al pubblico. Inoltre periodicamente vengono effettuate delle
simulazioni di incendio con evacuazione della biblioteca, con
successiva valutazione da parte del personale che vi ha
partecipato, volte al miglioramento continuo del livello di
sicurezza antincendio della struttura.
Président -
La parole au collègue Cognetta pour la
réplique.
Cognetta (M5S) -
Assessore, magari ho forzato un po' la
mano, come dice lei, però in realtà lei mi ha risposto che fino al
2017 avete fatto un elenco delle cose che andavano fatte. Tutto
quello che c'è prima riguarda dei bei progetti messi lì e che un
giorno verranno poi realizzati. Mi fa piacere.
Il punto sostanziale però è uno soltanto: c'è un certificato
provvisorio risalente al 1997 e da allora non è stato fatto più
nulla. Il fatto che siano state finanziate delle opere mi sembra il
minimo, visto che è dal 1997 che non avete il certificato
prevenzione incendi, ci manca solo che non finanziaste le opere!
Peraltro sul finanziamento vorrei dire che quei soldi fanno parte
dei fondi poi sospesi con la delibera di fine anno, avete messo i
soldi e poi li avete sospesi, quindi in realtà non possono essere
spesi. Per cui il fatto che ci sia stato il finanziamento non è
vero o, meglio, è vero solo sulla carta, perché i soldi non possono
essere spesi. Giustamente lei deve difendere la sua posizione, ma
le assicuro che il problema grosso è che non c'è il certificato
prevenzione incendi, quindi chi vorrebbe fare i controlli non li
sta facendo. Secondo me andrebbe proprio chiusa adesso, è
verissimo, perché non c'è, non è stato fatto nulla e perché anche i
soldi messi a disposizione non ci sono, tutto qui! È molto semplice
la questione, solo che non si vuole affrontare a nessun livello,
neanche chi dovrebbe in qualche modo fare il proprio mestiere di
controllo.
Il risultato di tutto questo è che abbiamo una biblioteca, dove
- sono d'accordo con lei - i dipendenti sono formati per rischio
elevato, ben venga, ma questo cosa cambia? Nulla, ai fini
dell'ottenimento del certificato. Ce l'hanno il certificato? No, e
allora? Il punto è estremamente chiaro: non avete fatto nulla dal
1997 ad oggi. Chiedo quindi a lei e, per interposta persona,
all'Assessore che in teoria dovrebbe occuparsi della manutenzione
degli stabili, il quale pensavo mi avrebbe risposto perché materia
di sua competenza, di darsi una mossa e sistemare tale questione.
Se i Vigili del fuoco lavorassero fino in fondo, dovrebbero andare
lì e chiudere. Questa è la verità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK