Consiglio Regionale della Valle d'Aosta - Oggetto del Consiglio n. 991 del 27 gennaio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 991 del 27 gennaio 2015 - Resoconto
OGGETTO N. 991/XIV - Interpellanza: "Adozione di
provvedimenti per ristabilire correttezza nelle relazioni sindacali
all'interno dell'Azienda USL".
Presidente -
Per l'illustrazione, la parola al
Consigliere Guichardaz.
Guichardaz (PD-SIN.VDA)
- Grazie Presidente.
Parliamo spesso in quest'aula di problemi riguardanti la sanità
e non sempre questi problemi sono relativi a disservizi, tipo i
tempi di attesa lunghi, i pasti insufficienti o non
qualitativamente adeguati, lenzuola cambiate poco frequentemente,
eccetera, ad esempio, la volta scorsa abbiamo affrontato la
questione della proroga dei termini dell'appalto del servizio di
preparazione e somministrazione dei pasti per gli utenti dipendenti
dell'USL e fra un po', tranne novità, continueremo la discussione
sulla risoluzione presentata lo scorso Consiglio sulla revoca
dell'incarico affidato dalla Giunta regionale al Direttore generale
dell'USL per una presunta inconferibilità. Qualche tempo fa, per
rimanere sulle questioni procedurali - quindi per dimostrare che
noi non parliamo solo ed esclusivamente di problemi che non vanno
bene nei servizi -, si ricorderà, Assessore, che abbiamo discusso
delle modalità di rendicontazione di alcune spese interamente
sostenute dall'USL a titolo di rimborso alla Federazione dei
volontari del soccorso. Con l'ultima finanziaria abbiamo
addirittura presentato un emendamento, accolto poi, affinché le
rendicontazioni delle spese da parte dei fornitori dell'USL fossero
puntuali, precise e circostanziate, insomma, abbiamo avuto bisogno
di scriverlo su una legge.
Il nostro sistema sanitario regionale, insomma, vuoi anche per
la sua complessità e per il fatto di rivolgersi a tutti i cittadini
indistintamente è oggetto di attenzioni costanti che vanno spesso
al di là della
mission
istituzionale dell'USL, che è quella
di corrispondere un servizio universale a favore dei cittadini.
Spiace quindi dover perdere tempo e spiace dover far perdere tempo
anche ai colleghi e all'Assessore per questioni che potrebbero
tranquillamente essere evitate se solo chi di dovere si applicasse
a rispettare le procedure, le regole e le normative: spiace perdere
tempo, perché con tutti i problemi che esistono ci si deve
concentrare anche sul mancato rispetto del sistema delle relazioni
sindacali, che a discesa diventa anche un problema di mancato
rispetto di norme e disposizioni vigenti e conseguentemente motivo
di tensione tra lavoratori e i suoi rappresentanti, situazioni che
sarebbero da evitare in un momento come questo, in cui sarebbe
opportuno che tutti camminassero nella stessa direzione.
Premetto che sono piuttosto sensibile all'argomento delle
relazioni sindacali, essendomi occupato per quindici anni di
sindacato proprio nell'ambito dell'USL. In questo lungo periodo
della mia vita di sindacalista e di lavoratore dell'USL posso
assicurare che tensioni e problemi ne dobbiamo dovuti affrontare
ben più di uno, io per primo sono stato convocato varie volte dal
responsabile delle sanità in V Commissione, ma non mi è mai
capitato di vedere un sistematico e scientifico e voluto
by-passamento...non so se si dice così, o scavalcamento delle
regole fissate attraverso accordi sindacali, che vorrei ricordare
sono il frutto di mediazioni, di contrattazioni, di colloqui, di
dialoghi e quindi alla fine la sintesi delle necessità dell'una e
dell'altra parte. Non mi è quasi mai capitato, dicevo - e, tra
l'altro, il precedente Direttore generale dell'USL non è che si
possa dire che fosse proprio un paladino delle ragioni dei
lavoratori -, di sentire di una sistematica violazione di accordi e
di regole per una presunta urgenza di affrontare e di risolvere dei
problemi. Già, perché pare che questo sia un po' il
refrain
adottato dalla Direzione strategica per giustificare alcune delle
cose che abbiamo scritto nella premessa dell'interpellanza. Per chi
non l'avesse letta si parla di trasferimenti di personale fatti
senza attivare l'apposita procedura sottoscritta con i sindacati,
che stabilisce, tra l'altro, un ordine di priorità, quindi prima
devono essere interessati i lavoratori con i contratti atipici, poi
quelli con minore anzianità e via andando; di richieste di
part-time rifiutate per l'opposizione del primario del
dipartimento...del direttore di dipartimento, e anche qui l'accordo
sindacale, avendo collaborato a scriverlo anch'io, prevede che, in
caso il primario o il direttore di dipartimento dia un parere
negativo, si deve comunque procedere alla concessione del part-time
affiancando magari il lavoratore o trovandogli un'altra
collocazione oraria, perché si dà precedenza in questo caso alla
necessità, visto che avevamo limitato il part-time solo ed
esclusivamente ad alcune necessità di assistenza di bambini
piccoli, parenti non autosufficienti, eccetera. Si parla
dell'ipotesi di sopprimere il servizio di vigilanza professionale
nella struttura complessa Psichiatria, sostituendolo con personale
avente qualifica di commesso, quando sappiamo, siccome ne abbiamo
discusso per anni con il precedente Direttore, che questo tipo di
servizio dev'essere fatto da persone che hanno delle competenze
specifiche in questa materia, non devono essere dei picchiatori, ma
sappiamo che abbiamo a che fare con un'utenza spesso ricoverata
anche coattivamente.
Si cita nell'interpellanza il caso famoso e clamoroso del
servizio della mensa aziendale, servizio completamente stravolto
rispetto anche agli accordi assunti con la Regione, oltre che ai
capitolati di appalto. Ne abbiamo parlato la volta scorsa, poi
magari, Assessore, se ci aggiorna, si cita la riorganizzazione del
servizio di segreteria, stampa, centralino e via dicendo della
radiologia, organizzazione operata da un giorno all'altro,
trasferendo senza alcun criterio dipendenti da altri servizi e, tra
l'altro, i lavoratori che operavano in questi uffici di segreteria,
lavoratori di una nostra partecipata, che è l'INVA, sono stati
rinviati ad INVA e INVA li ha dovuti ricollocare per quanto
possibile, altri sono addirittura rimasti a casa. Tutte cose fatte
senza che ci sia stata una preventiva discussione, una preventiva
consultazione delle organizzazioni sindacali o comunque
consultazioni fatte non con le modalità specificate negli accordi
sulle relazioni sindacali.
I problemi citati sono solo la punta dell'iceberg di una
situazione ben più grave, che dice della mancanza di una volontà
reale di intrattenere rapporti di reciprocità con tutte le
organizzazioni sindacali e dico "tutte", perché non basta avere dei
rapporti di collaborazione o particolari affinità con alcune
organizzazioni sindacali, ma è necessario che le relazioni siano
fatte alla luce del sole e soprattutto che riguardino tutte le
rappresentanze sindacali presenti nell'azienda e le RSU in primis,
essendo queste riconosciute da tutti i lavoratori, compresi i non
iscritti. Ricordo che le RSU sono le rappresentanze sindacali
unitarie, sono elette da tutti i lavoratori a tempo indeterminato
aventi diritto al voto e quindi rappresentano tutti i lavoratori
indipendentemente da un'iscrizione o da un'appartenenza ad un
sindacato. Lo dico, perché qualche tempo fa le RSU, assieme ad
altre due organizzazioni sindacali rappresentative di un buon
numero di lavoratori in USL, hanno denunciato una situazione
problematica sicuramente per i lavoratori, ma senza risparmiare
critiche anche alla conduzione dell'azienda, hanno rilevato
problemi riguardanti la quantità e la qualità dei pasti
somministrati agli utenti, problemi di cambio regolare delle
lenzuola, che la collega Fontana ha poi ripreso e discusso in una
delle sue iniziative, problemi sulla qualità dell'assistenza. Le
RSU hanno anche denunciato una sostanziale differenza di
trattamento tra alcuni direttori di struttura e gli altri
lavoratori in quel comunicato che poi è stato ripreso e a cui anche
l'USL credo abbia dato una risposta.
Essendo stato Coordinatore delle RSU dell'USL per diversi anni,
posso dire che, prima di fare denunce di questo genere, le
rappresentanze sindacali unitarie, proprio per il loro carattere
plurale, apartitico, non appartenente necessariamente a delle sigle
sindacali, fanno delle valutazioni molto, ma molto attente,
soprattutto se riguardano fatti extra sindacali, come la qualità
dell'assistenza e dei servizi. Non ho quindi motivi per pensare che
in USL il sistema delle relazioni sindacali non sia compromesso a
discapito - e questo lo posso dire con una certa consapevolezza
avendo appunto maturato una certa esperienza in tal senso - del
necessario clima di pace sociale che una fase così delicata
dovrebbe avere come base di partenza per davvero ripartire e per
dare un senso anche ad un sistema delle relazioni che non può
essere alterato e che deve essere assolutamente positivo.
Grazie.
Presidente
- Per la risposta, la parola all'Assessore
Fosson.
Fosson (UV)
- Sì, grazie.
La sua iniziativa specifica è un'iniziativa rispetto al mondo
sindacale e della contrattazione con l'azienda, che ha visto, lei
lo diceva correttamente, nel tempo diverse difficoltà,
incomprensioni, eccetera. Ora, se il passato non è stato facile, è
chiaro che il presente presenta ancora più difficoltà, perché, da
una parte, c'è chi ha una responsabilità di mantenere l'equilibrio
di bilancio e, dall'altra parte, chi ha la giusta responsabilità di
difendere chi all'interno lavora. Certo che non è solo l'RSU del
comparto, ma ho visto anche l'altro giorno il comunicato del
sindacato medico, che denuncia la mancanza della LPA e della
sicurezza nel senso che in un momento di grande difficoltà come
questo i problemi ci sono, lo dicevo anche prima e i problemi vanno
affrontati insieme. Io non vorrei passare come quello che dà un
colpo al cerchio e un colpo alla botte, come sono stato definito,
ma lei lo sa, conosce il mondo sindacale meglio di me, ci siamo
confrontati, quando lei aveva un ruolo sindacale quando io ero
Assessore. Lei sa quanto io tenga proceduralmente proprio al
confronto. Direi che è cambiato anche un po' il mondo sindacale:
d'ora in poi non farò più delle riunioni informali coi sindacati,
le farò sempre formali. Lei però sa quante volte sono state
convocate le rappresentanze sindacali da noi, quando è stato
richiesto un incontro, lo si è sempre svolto. Il piano aziendale ad
esempio, non è mai stato così condiviso in passato e direi che
molti suggerimenti del mondo sindacale sono stati accettati, come
la riorganizzazione della Gastro, così come lo spostamento del
Reparto d'estate dell'Urologia, confrontandoci ampiamente. Ricordo
inoltre che stiamo lavorando sul nuovo ISEE proprio insieme alle
OO.SS. e le dico che in un momento difficile come questo la volontà
di un rapporto e di un confronto serio c'è. Sperando proprio che si
lavori in una certa direzione, perché la nostra sanità è
sicuramente in un equilibrio molto precario adesso, con le minori
risorse che abbiamo, a cui non eravamo abituati e, mantenere tanti
servizi come abbiamo è una situazione complessa, come anche
mantenere tutta l'occupazione che abbiamo. In merito alle
consulenze che avevamo, lei citava INVA; da essa noi vogliamo del
personale specializzato. In merito a tutto ciò io penso che un
corretto confronto sindacale ci sia e secondo me non c'è
confusione, come diceva la Consigliera Fontana prima, ma c'è
un'autonomia dell'azienda rispetto alle azioni svolte
dall'Amministrazione regionale.
Sulla mensa le osservazioni fatte, anche dal Presidente che è
intervenuto, relative a ulteriori tre anni di proroga di contratto
senza un appalto, anche a noi non è sembrato giusto ed è stato
modificato. Sul regolamento del part-time, anche a me ha stupito,
per il fatto che uno abbia un part-time basato su una situazione
che aveva 20 anni prima e che poi si è modificata completamente è
una cosa su cui dobbiamo interrogarci. Sono s'accordo che l'assenso
del primario, in merito all'autorizzazione, è un errore sicuramente
interpretativo per quello che posso capire.
Sul vigilante mi permetto di dire che non è così; questa figura
nessuno la toglierà mai di notte, analogamente al pronto soccorso.
Di giorno abbiamo pensato di utilizzare il personale che avevamo,
cioè i commessi, perché la funzione del vigilante di giorno è
aprire e chiudere la porta, e questo lavoratore come lei sa
benissimo, non ha una funzione di azione fisica, perché ci si basa
anche sulla sua divisa come deterrente. Abbiamo provato per questi
due mesi solo di giorno ad affiancare il vigilante con dei
commessi, che abbiano la funzione di aprire e chiudere la porta in
Psichiatria, ma nessuno ha mai pensato di toglierlo di notte.
Direi anche che in questo momento di grandi difficoltà
economiche stiamo facendo una revisione organizzativa che coinvolge
l'area professionale di cui è competente il SITRA, anche attraverso
un'indicazione nell'atto aziendale da parte dei sindacati,
operazione che penso dovrebbe poi facilitare i rapporti con le
OO.SS.. Io quindi dico che da parte mia c'è l'invito insistente a
confrontarsi in questo momento ad avere delle relazioni sindacali
precise. Ho insistito sull'azienda affinché subito dopo Natale,
perché ho avuto anch'io la percezione di queste difficoltà, si
facesse un incontro che si è svolto il 18 gennaio. In tale sede sul
regolamento per la mobilità interna dell'azienda, ci può essere
condivisione sul merito, per cui certi spostamenti, anche se
auspico che tutti ci mettano un po' di loro, perché sennò in questo
periodo veramente le difficoltà aumentano. Le garantisco comunque
che questa sua indicazione è la stessa mia indicazione di istituire
sempre di più un confronto corretto con tutto il mondo sindacale.
Quando noi pensiamo e parliamo di confronto sindacale, non pensiamo
al confronto con qualche sigla per escluderne delle altre. Ci sono
all'interno del mondo sindacale anche diverse sensibilità e bisogna
mettere tutti insieme o cercare di confrontarsi con questa
realtà.
Presidente
- Per la replica, la parola al Consigliere
Guichardaz.
Guichardaz (PD-SIN.VDA)
- Grazie Assessore.
Io riconosco, insomma, il suo scrupolo nel coinvolgere le
organizzazioni sindacali, questo non posso che riconoscerglielo, i
tempi in cui ero rappresentante sindacale abbiamo avuto ben più di
una riunione. Il problema è che poi operativamente chi diciamo
governa i fenomeni all'interno dell'azienda è la Direzione
generale. Se la Direzione generale, per una presunta urgenza e
indifferibilità di certe decisioni, io prima citavo quella
dell'INVA, l'INVA è un caso clamoroso, anni fa si è deciso di
mettere nella segreteria, nell'ufficio stampa, il centralino, il
personale INVA per una scelta di non so che genere, tra l'altro, è
una scelta molto più onerosa che non mantenere il personale
interno, io mi ricordo la contestai allora, perché questo voleva
dire aumento dei costi e spostamento del personale in quel momento
in organico, si è fatta quella decisione, dopo dieci anni oggi si
torna indietro. Sarebbe interessante che si spiegasse il perché,
visto che il sistema delle relazioni presuppone un confronto
preventivo. Tra l'altro, INVA è una società
in house
, è una
società partecipata, noi tiriamo via personale per mettere magari
gente con Obiettivo lavoro, di cui bisogna addirittura pagare
l'aggio. Allora c'è qualcosa che non torna, avendo INVA, tra
l'altro, un contratto che è quello dei metalmeccanici, a 40 ore,
meno oneroso rispetto a quello che dovranno applicare i lavoratori
interinali. Allora, qua c'è veramente una discordanza tra il dire e
il fare, se il dire è risparmiamo o ottimizziamo e poi dopo abbiamo
dei costi aggiuntivi c'è qualcosa che non mi funziona. Quando si
sostituisce il personale e si trasferisce da un posto all'altro,
senza comunicare al personale, che lo viene a sapere il giorno
prima per il giorno dopo, non è solo un problema di relazioni
sindacali, è proprio un problema di relazioni interpersonali, cioè
vienimi a spiegare perché un lavoratore dopo trent'anni viene preso
da un posto e messo in un altro, perché c'è l'indifferibile
necessità. Allora, se c'è un'indifferibile necessità, prima
operiamo con i lavoratori più giovani, quelli magari a tempo
determinato e via dicendo, dopodiché prendiamo i lavoratori che
hanno trent'anni di anzianità in un posto. Ciò che sta avvenendo
adesso sulla mensa, c'è questa nevrotizzazione, come dicevamo,
della necessità di risparmiare, sì, ma non è che perché devi
risparmiare 100 mila euro...mi proroghi di dodici anni la mensa e
in più mi peggiori il servizio. Adesso mi fa piacere che sia
cambiato, che insomma il dibattito a qualche cosa ogni tanto serve,
però il servizio era peggiorato notevolmente, cioè si erano tolte
un certo numero di portate, si era messo un pasto unico
durante...cioè ma che modalità di contrattare è quella! Allora, io
quello che voglio dire è che in un momento come questo, in cui io
sono il primo a dire che è necessario fare un punto fermo sulle
risorse, risparmiare...non possiamo più permetterci di dare i
servizi di prima, questo sono il primo ad ammetterlo, sulla
questione dei ticket mica noi siamo masochisti da dire: "mettiamo i
ticket per le prestazioni inappropriate o per il pronto soccorso".
C'è anche una collaborazione su questo, ma se poi dopo i bastoni
tra le ruote ce li mette il sindacato, perché viene sollecitato da
una dirigenza incapace...
Presidente
- Colleghi, un po' di silenzio, per
cortesia.
Guichardaz (PD-SIN.VDA)
- ...allora probabilmente questa
Dirigenza va richiamata e, a mio parere, se i lavoratori vengono
continuamente stuzzicati, visto che sono quelli che collaborano a
mantenere il servizio in piedi, pur in mancanza di risorse e in
presenza di risorse ridotte, beh, forse devono essere coinvolti
attraverso le loro rappresentanze, attraverso un sistema di
relazioni, che alla fine cerchi di mediare diversi interessi,
perché sono diversi interessi, siccome ho fatto il sindacalista per
anni, so benissimo che quelli che ci sono adesso non sono lì per
spaccare necessariamente o per rompere le scatole, sono persone che
hanno anche la capacità di arrivare ad una mediazione per il bene
dell'azienda, conciliando anche però le esigenze dei lavoratori.
Sul part-time l'abbiamo riscritto l'accordo, abbiamo tolto il
part-time dato a capocchia sul 25 percento, abbiamo messo part-time
solo dato a persone con figli sotto una certa età, con disabili, e
via dicendo. Lo mantengono per due anni, perché sull'accordo, l'ho
scritto io, il mantenimento è di due anni, lo mantengono quelli
pregressi perché era un diritto acquisito prima che ci fosse la
modifica dell'accordo, perché non si possono modificare, ma d'ora
innanzi questi part-time che sono stati rigettati non sono per
quelli che l'avevano di diritto, ma sono stati rigettati per quelli
che avevano un disabile a casa, una persona aveva quattro figli e
via dicendo. Sono dovuti tornare indietro, perché lì i sindacati si
sono opposti e hanno minacciato di ricorrere. Adesso c'è una
minaccia di esposto all'Ispettorato del lavoro per la questione del
cumulo delle ore degli straordinari da parte di un'organizzazione
sindacale, con il rischio di un articolo 28 per comportamento
antisindacale, che comunque creerebbe dei problemi, perché? Perché
l'azienda non riunisce ogni tre-quattro mesi, come deve da
regolamento, le organizzazioni sindacali per discutere della
destinazione del plus orario, del surplus e degli straordinari, ma
allora o questa dirigenza è capace a dirigere, o è capace solo a
tagliare, allora li mettiamo a fare i ragionieri e riprendiamo una
dirigenza che però è capace di dialogare con tutti.
Presidente
- Punto 22 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK