Consiglio Regionale della Valle d'Aosta - Oggetto del Consiglio n. 64 del 24 settembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 64 del 24 settembre 2008 - Resoconto
OGGETTO N. 64/XIII - Approvazione del bilancio al 31 dicembre
2007 della Gestione straordinaria in liquidazione a norma
dell'articolo 8 della legge regionale 21 dicembre 1993, n. 88 e
successive modificazioni.
Il Consiglio
Premesso che la legge regionale 21 dicembre 1993, n. 88
recante "Istituzione della Gestione Straordinaria per l'esercizio
della Casa da Gioco di Saint-Vincent", come modificata con legge
regionale 7 giugno 1999, n. 13, prevede, all'articolo 8, che la
Gestione Straordinaria presenti all'approvazione del Consiglio
regionale il bilancio consuntivo dell'attività svolta, comprensivo
della relazione del Collegio dei revisori e della relazione della
società di revisione;
Richiamata la legge regionale 30 novembre 2001, n. 36 -
Costituzione di una società per azioni per la Gestione della Casa
da Gioco di Saint-Vincent e, in particolare, l'articolo 13 che ha
avviato, contestualmente alla costituzione di una società, la
procedura di liquidazione della Gestione Straordinaria;
Preso atto che con lettera n. 12126 del 28 aprile 2008 il
liquidatore della Gestione Straordinaria in liquidazione ha
trasmesso all'Assessore al bilancio, finanze programmazione e
partecipazioni regionali il Bilancio della stessa società chiuso al
31/12/2007, composto da Stato Patrimoniale, Conto Economico e Nota
Integrativa e accompagnato dalla Relazione sulla Gestione del
Liquidatore e dalla Relazione della Società di Revisione e dalla
Relazione del Collegio dei Revisori dei Conti;
Richiamata la deliberazione della Giunta regionale n. 3817 in
data 21 dicembre 2007 concernente l'approvazione del bilancio di
gestione per il triennio 2008/2010 con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole di legittimità rilasciato dal
Coordinatore del Dipartimento bilancio, finanze e patrimonio, ai
sensi del combinato disposto degli articoli 13, comma 1, lettera e)
e 59, comma 2, della legge regionale 23 ottobre 1995, n. 45 sulla
presente deliberazione;
Visto il parere della IV Commissione consiliare
permanente;
Delibera
l'approvazione dell'allegato bilancio della Gestione
Straordinaria in liquidazione al 31 dicembre 2007 a norma
dell'articolo 8 della legge regionale 21 dicembre 1993, n. 88 e
successive modificazioni.
Allegato
(omissis)
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Una brevissima relazione, con la premessa
che qui parliamo del bilancio della Gestione straordinaria in
liquidazione, quindi non confondiamo il bilancio della Gestione
straordinaria con il bilancio della S.p.a.. Questo per sottolineare
che la Gestione straordinaria è stata istituita con la legge
regionale n. 88/1993, successivamente con la legge n. n. 36/2001 è
stata istituita la Casino S.p.a., e contestualmente è iniziata la
liquidazione della Gestione straordinaria. Con le leggi del 1988 e
del 1993 si sottolinea che la Gestione straordinaria ha personalità
giuridica di diritto privato, così questa gestione può essere
inquadrata come una società di diritto regionale. Questa premessa è
utile a inquadrare l'attività che attualmente deve essere svolta
dal Consiglio regionale nell'affrontare la discussione odierna,
facendo un parallelo con il diritto societario, al Consiglio
regionale è affidato il ruolo assimilabile all'assemblea degli
azionisti.
Venendo al contenuto specifico dell'atto, come ben precisato
nell'allegata relazione al bilancio del liquidatore, la procedura
di liquidazione non ha, ad oggi, altra incombenza che quella di
gestire i contenziosi, e proprio nella gestione di questi
contenziosi si evince che dal bilancio della Gestione straordinaria
viene evidenziata una perdita per il 2007 determinata in 4,1
milioni di euro, di cui 3,8 milioni sono determinati
dall'incremento del fondo rischi, valutato opportuno a seguito
della sentenza della Corte d'Appello di Torino, sentenza che ha
esaminato in particolare l'arbitrato relativo all'uso delle
free
card
e la questione annosa correlata al contratto del 1994-1995
sulle procedure di locazione delle strutture informatiche. Lo
sbilancio patrimoniale è quindi evidenziato in 3,9 milioni di euro;
diciamo che questa perdita è evidenziata per il fatto che, pur non
essendo definitiva la sentenza della Corte d'Appello di Torino,
sentenza n. 663/2007, nel senso che c'è un ricorso in Cassazione...
ma giurisprudenza vuole che prudenzialmente sia opportuno che
queste perdite vengano immediatamente iscritte in bilancio, come
peraltro invece non vengono iscritti in bilancio gli eventuali
contenziosi che hanno dato ragione alla Regione, seppur non in via
definitiva. Diciamo quindi che questa perdita dovrà essere
eventualmente definita nel momento in cui ci sarà l'esito finale
della sentenza che, oggi come oggi, non è possibile prevedere. In
sede di IV Commissione alla presenza del liquidatore sono stati
illustrati più nel dettaglio gli aspetti tecnici che riguardano
questi contenziosi, quindi per quanto ci riguarda - al di là dei
contenuti e dell'argomento che certamente è importante - questo,
per il Consiglio regionale, è un atto dovuto.
Président -
La parole au Vice-président Chatrian.
Chatrian (VdAV-R)
-
Merci, M. le Président.
Tema delicato, tema che abbiamo affrontato nel mese di luglio in
commissione e, come giustamente ha detto l'Assessore, avevamo
audito anche il liquidatore, visto che da 5 anni questa Gestione
straordinaria è in liquidazione e quest'anno chiude con una perdita
di esercizio di circa 4 milioni di euro, dovuta ai numerosi
contenziosi in essere, sia con i dipendenti (da diversi anni
durante l'esercizio della Gestione straordinaria) e non solo; con
fornitori, con esterni e vari contenziosi con gestione SITAV.
Indubbiamente il grande accantonamento di 3,8 milioni di euro,
dovuti alle perdite, portano a questi 4,1 milioni di euro circa di
perdita di esercizio.
In sede di riunione avevamo portato a conoscenza la Commissione
di alcune importanti cifre per queste forniture, fatture da
ricevere, ma non solo del 2007, che ammontano a circa 550mila euro,
legate ai precedenti bilanci, ma soprattutto nel periodo 2005-2006
laddove arrivano a cifre di 4-4,5 milioni di euro di forniture e
fatture da ricevere. Era stato chiesto al liquidatore se poteva
illustrarci non solo i contenziosi, ma soprattutto le
responsabilità o quantomeno chi ne era stato il responsabile. A
monte probabilmente c'era un indirizzo di tipo politico, ma ve
n'era un altro di tipo amministrativo e di legittimità. Detto
questo, avevamo votato contro in commissione e il nostro gruppo
voterà contro proprio per la leggerezza, la superficialità e per il
fatto che questo, è denaro pubblico; continuiamo dal 2003, ormai
siamo nel 2008 e ogni anno i contenziosi non solo non vengono
chiusi, ma vengono persi e l'ammontare di denaro pubblico è
esponenziale.
Grazie.
Président -
La parole au Conseiller Secrétaire
Tibaldi.
Tibaldi (PdL)
- Come è ormai consuetudine ci troviamo ad
esaminare il bilancio in questo caso al 31 dicembre 2007 della
Gestione straordinaria in liquidazione, una sorta di "carrozzone",
una
bad company
da qualche anno a questa parte che si è
trattenuta tutti gli aspetti deteriori della precedente gestione
della Casa da gioco di Saint-Vincent, fino al momento in cui è
entrata in funzione la Casino S.p.a., il 1° gennaio 2003.
In questi anni in cui abbiamo approvato - d'altronde è un atto
doveroso la messa in liquidazione di un ente come questo - abbiamo
avuto però una perplessità: che questo "carrozzone" continuasse
ancorché per inerzia la sua corsa verso un destino indefinito per
cercare di portare a composizione o a estinzione tutti quei
rapporti, tutte quelle situazioni, anche le controversie
giurisdizionali che sono state ricordate, esistenti fra le diverse
parti in causa. Dobbiamo dire che straordinariamente, dopo cinque
anni, questa gestione in liquidazione riesce ad autoalimentarsi in
continuazione, perché questo "carrozzone" non perde vigore, ma
continua ad andare avanti. Ovviamente per andare avanti ha bisogno
di benzina, in questo caso la benzina sono sempre e solo i soldi
pubblici, che come è stato detto giustamente da chi mi ha
preceduto, vanno a tamponare delle falle che si sono create nel
passato e che ancora giacciono irrisolte.
Se guardate il documento che ci è stato allegato, di anno in
anno la relazione del liquidatore si arricchisce di parole, di
eventi che vanno a caratterizzare i vari fatti in genere giudiziari
che riguardano la sua vita. Da un punto di vista economico al di là
del pareggio di bilancio, delle perdite, non mi ricordo a memoria
di aver visto dei risultati positivi; diciamo che si evidenziano le
situazioni, i compensi professionali,
in primis
del
liquidatore che trae una lauta
utilitas
da questa opera di
estinzione della famosa - o famigerata, a seconda dei punti di
vista - "GS". Il rag. Bo anche quest'anno ha messo in carniere
377mila euro che è la voce più significativa, queste sono le
tariffe professionali e non ci permettiamo di andarle a confutare,
ma sta di fatto che è una voce che annualmente compare e ha una sua
dignità anche per la cifra che ho citato. C'è poi anche lo Studio
Hammonds che è un noto studio legale gettonato anche dalla Regione
o da organi ed enti da essa dipendenti, che ha collezionato 140mila
euro e oltre per competenze professionali erogate a favore della GS
e a tutela di quelle situazioni controverse che dicevo sono ancora
indefinite. Si potrebbero inoltre aggiungere altre situazioni che
gravano come spade di Damocle non tanto sulla GS, quanto sulla
Regione e di cui si è fatto il promotore il collega Zucchi insieme
a tutti noi, in un'interpellanza che verrà discussa domani: è quel
contenzioso aperto e sostanzioso che riguarda il gruppo Lefèbvre e
la Regione e che non è stato assolutamente sopito con
quell'acquisizione che la "Giunta Caveri" ha voluto ad ogni costo
portare a definizione l'estate scorsa, con l'acquisizione del
complesso immobiliare aziendale del Grand Hôtel Billia. Vediamo
quindi che questa
bad company
, al di là di queste sterili
cifre che compaiono, come è naturale, in un bilancio, ha ancora
tanta sostanza che può ardere, e può ardere anche a nocumento, può
scottare ancora all'Amministrazione.
Nella nostra storia politica il gruppo di Forza Italia prima, e
della CdL poi, non ha mai votato il bilancio della GS quando era in
attività, né lo ha votato quando era in liquidazione: non lo ha
votato non per una logica di schieramento politico, ma perché non
ha mai condiviso un'operazione di transitorietà che nasceva nel
1994 e che avrebbe dovuto essere transitoria; in realtà si è
protratta per 10 anni con una forte caratterizzazione politica che
ne ha condizionato più che i successi gli insuccessi, quindi le
eredità che sono state poi traslate alla Casino S.p.a.. Non è che
oggi, settembre 2008, a fronte di questo documento contabile ci
pronunciamo in maniera diversa rispetto al passato, non possiamo
far altro che confermare il nostro voto convintamente negativo per
ciò che si sta protraendo da tempo, senza delle soluzioni che siano
ragguardevoli per la stessa Gestione straordinaria in
liquidazione.
Presidente
- La parola al Consigliere Rigo.
Rigo (PD)
- Anche qui non ho grandi competenze in
materia, ma credo sia compito dei Consiglieri cercare di
documentarsi e capire meglio gli allegati e le relazioni che ci
vengono offerte dalla Presidenza del Consiglio. Sono considerazioni
anche banali che mi portano a fare due osservazioni: la prima, è
che conoscevo attraverso le notizie di stampa - come lo conoscono
tanti cittadini valdostani - la vita difficile e travagliata della
casa da gioco, ma non capivo molto quali erano i meccanismi che
ogni anno facevano sì che questa casa da gioco diventasse la prima
notizia dei telegiornali e dell'ANSA.
La lettura di questo documento - come di altri - mi ha dato una
conferma non solo di una vita travagliata e difficile, ma di una
gestione deficitaria proprio in uno dei capisaldi per un'azienda:
quello del rapporto con il personale. Il contenzioso che qui ho
letto e che si trascina da anni con decine e decine di dipendenti,
a diversi livelli, fa sorgere una considerazione molto banale: che
non ci siano regole o che non siano chiare o che non si vogliano
far rispettare.
Credo che il piano di rilancio che i Consiglieri e la
commissione stanno aspettando dal Governo regionale e che questo
dovrà - come è stato detto in un ordine del giorno votato a
maggioranza dall'Assemblea - essere prodotto entro il mese di
ottobre, dovrà cercare di spiegare le problematiche aperte con il
personale. Credo che un'azienda possa essere vitale, avere un
futuro, se il rapporto con il personale è un rapporto corretto. Mi
auguro quindi che rispetto a questo problema ci sia un'effettiva
voglia di concertazione, innanzitutto con il mondo sindacale,
perché il primo passo significativo per poter vedere la luce al
fondo di un tunnel è riprendere un rapporto serio e corretto con
chi ci lavora. Le osservazioni dei Consiglieri e la valutazione che
abbiamo fatto nel gruppo del PD, portano, anche noi, a dare un voto
negativo al documento.
Presidente
- La parola al Consigliere Salzone.
Salzone (SA-UdC-VdA)
- Ci troviamo ancora una volta a
discutere della vicenda casinò, una tappa, quella della Gestione
straordinaria, che declina una vicenda, quella che ha determinato
il declino del nostro casinò negli ultimi dieci anni.
È evidente che la questione della Gestione straordinaria è oggi
in discussione soprattutto per quanto riguarda la questione dei
ricorsi, mantenendo viva questa vicenda, che lascia uno strascico
non edificante. Quindi al di là del puro atto formale che riguarda
l'approvazione del bilancio della Gestione straordinaria del
casinò, ci preme sottolineare quanto questa vicenda, che si
trascina da troppo tempo, non arrivi mai a conclusione. Purtroppo,
come dice anche il liquidatore, oggi non siamo nelle condizioni di
escludere che la Regione debba ancora intervenire finanziariamente
per il pagamento di tutti i debiti sociali, anche in misura
superiore al deficit patrimoniale evidenziato nel bilancio 2007
pari a quasi 4 milioni di euro. Tutto quindi ruota attorno ai
contenziosi che sono ormai noti; forse il più importante è quello
fra la Gestione speciale e la SITAV, riguardante alcune strutture
di proprietà SITAV date in disponibilità alla casa da gioco.
Nell'ambito di tali contenziosi sono state avanzate da entrambe le
parti ingenti richieste danni, basti pensare che quelli avanzati
nei confronti della Gestione straordinaria riguardano importi
superiori ai 103 milioni di euro.
Un altro punto riguarda il contenzioso che la Gestione speciale
ha aperto nei confronti della SAAV, società proprietaria del Grand
Hôtel Billia, in merito all'esecuzione di un contratto oggetto di
due procedimenti arbitrali; contenzioso che è valutato attorno a
1,6 milioni di euro circa. C'è poi la sentenza della Corte
d'Appello di Torino, che risale al 2004, che ha condannato la
Gestione straordinaria al pagamento in favore di 148 dipendenti
delle differenze retributive sui premi di produzione erogati a
partire dal 1999. Nel 2005 la Gestione straordinaria, in seguito
alla sentenza della Cassazione, ha pagato a favore dei dipendenti,
con riserva di ripetizione, l'importo di quasi 2,7 milioni di euro.
C'è poi ancora un ricorso al Tribunale di Aosta di alcuni
dipendenti che nel 2003 ha chiesto un ricalcolo del trattamento di
fine rapporto, della tredicesima, della quattordicesima, valutato
in circa 8,5 milioni di euro. In questo caso, però, essendo stati
rigettati i ricorsi sia dal Tribunale di Aosta che dalla Corte
d'Appello, pare possibile una soluzione ottimistica per la casa da
gioco. Questi sono solo alcuni degli esempi che verranno
esplicitati probabilmente anche nel corso di altri dibattiti, come
quello di domani. Come si può capire, quindi, questa dei
contenziosi rimane una grana di difficile soluzione e credo che mai
come in questo momento, pur tenendo conto dei tempi della
giustizia, debbano essere utilizzate tutte le capacità anche
manageriali per giungere alla conclusione di questa vicenda.
Analizzando il bilancio e tenendo conto che è stato redatto
nella forma prevista dalle norme in materia, e che la valutazione
delle voci di bilancio è stata effettuata ispirandosi a criteri
generali di prudenza e di competenza, non ci rimane altro che
constatare la perdita di esercizio di 4 milioni di euro, sapendo
bene che la Regione dovrà ancora farsi carico delle spese dei
contenziosi in atto, di cui si è parlato in premessa, e che forse
una volta per tutte pensare di cambiare strategia per raggiungere
un accordo può essere la strada più opportuna.
Presidente
- La parola al Consigliere Zucchi.
Zucchi (PdL)
- Grazie, Presidente. Mi perdonerà
l'Assessore Lavoyer se sono in disaccordo con la sua tesi, con la
tesi di proposizione di questa deliberazione in un senso di
rassegnazione, quasi come se fosse - sono parole sue - un atto
dovuto che noi dobbiamo porre in essere votando - o meglio, lo
voterete voi della maggioranza, almeno per quanto ci concerne -
questa deliberazione che non fa altro che riproporre, come hanno
ricordato i colleghi che sono finora intervenuti, una questione
purtroppo trita e ritrita che ogni anno quest'aula si trova ad
affrontare. Avrei voluto parlare di questo argomento anche a
seguito delle iniziative proposte dal nostro gruppo, da me in modo
particolare, e che riguardano la questione che ruota attorno
all'acquisizione del Grand Hôtel Billia, che - come sapete - mi sta
particolarmente a cuore, che mi stava a cuore anche quando ero
fuori di qui e che oggi, essendo stato eletto e potendo accedere in
una maniera più attenta ai documenti, ho riproposto per dare
seguito e coerenza agli atti che ho posto quando ero fuori da
questo consesso.
Dicevo prima che per gli impegni istituzionali del Presidente
Rollandin non avremo oggi la possibilità, ma saremo tutti quanti,
io in particolare, attenti nel sentire domani le risposte su
un'interpellanza che riguarda appunto la vicenda che parte da
questa deliberazione, che per il gioco delle parti e delle
inversioni, ci troviamo a discutere oggi prima di alcune risposte
che sono, a mio avviso, essenziali per comprendere meglio la
vicenda. Dicevo che non ci sto tanto al discorso della
rassegnazione perché, fatte salve alcune cause... come è stato
detto da tutti ed è evidente che la Gestione straordinaria ruota
attorno alla pendenza di tutti questi giudizi, che sono enormi ed è
bene che i cittadini sappiano che qui sono in ballo decine e decine
di milioni di euro per questi contenziosi intrecciati con i
dipendenti (e va bene), ma soprattutto con il soggetto che ha dato
vita due anni fa alla vendita del Grand Hôtel Billia... dunque, in
questo senso, partendo dall'esame di questa relazione, il nostro
gruppo ha fatto queste interpellanze per capire qual è lo stato
attuale delle pendenze di giudizio, anche perché vorremmo sapere se
la Regione intende - così come sembrava fino a poco tempo fa -
continuare nell'attesa delle vari fasi di giudizio oppure, visti i
cambiamenti della Giunta in questa legislatura, se intende porre un
cambiamento di marcia, magari addivenendo ad altri tipi di
risoluzioni con la parte che è in essere in questi contenziosi.
Vedete, riallacciandomi al discorso di prima, non mi sento
rassegnato a procedere, come vi sentite voi, colleghi della
maggioranza, in questo atto che definite "formale", perché se non
altro per la parte più importante, quella che riguarda i
megacontenziosi che ci sono con il gruppo Lefèbvre (per fare nome e
cognome), credo che ci fossero tutti i presupposti due anni fa, al
momento in cui c'è stato l'acquisto di questo grande complesso, per
almeno eliminare una buona componente di quelle che oggi sono delle
situazioni pendenti che gravano come un macigno sulle tasche di
tutti i cittadini, perché qui la parte più importante di questi
contenziosi è legata a quel soggetto.
Allora mi domando: quale occasione migliore era quella, nel
momento della transazione di quel complesso alberghiero, di andare
a definire in quella fase, e mi sembra che la stessa Giunta nel
momento delle trattative volesse - in quel caso giustamente -
affrontare anche la situazione dei contenziosi, arrivare a un punto
per eliminare, se non altro, la parte più importante e che oggi ci
troviamo, "vi trovate" a votare come se fosse un atto dovuto. Mi
chiedo quindi... in questo senso sono molto curioso di sapere dal
Presidente Rollandin, domani, qual è la situazione, qual è il punto
di questi giudizi tra la controparte che risulta essere molto
accesa soprattutto ultimamente e che non è di poca cosa.
Mi sono reso conto, parlando con i cittadini che sono ignari,
mentre è giusto che sappiano, che qui non si tratta di bruscolini;
qui, oltre ad aver dato 58,5 milioni di euro per la struttura del
Grand Hôtel Billia, e avere in quel momento avuto l'occasione di
chiudere e mettere una pietra sui contenziosi, dobbiamo aspettare
chissà che cosa, dobbiamo aspettare dei giudizi che in questo
momento non fanno altro che prolungare
sine die
, anno dopo
anno, il mantenimento di questa GS - il collega Tibaldi l'ha
definita "famigerata società" - che per il vero determina solo il
mantenimento di questa situazione legata a questi contenziosi, che
fanno solo il bene di una persona in questo momento.
Non me ne voglia il liquidatore, ma al di là di tutte le
discussioni che porremmo in essere anche nella riunione della
prossima commissione sui costi della politica, non sono solo i
politici che beneficiano dell'oggetto della loro attività, ma anche
le attività affini, anche se non sono molto ben visibili... ne
lucrano sicuramente più di noi! Perché mille euro al giorno...
perché si tratta di mille euro al giorno, seppure lordi... mi
sembrano un compenso abbastanza importante per poter, anno dopo
anno, continuare nel mettere su carta quelle che sono le situazioni
di contenziosi regolate dai legali, che sono di volta in volta
interessati a porre in essere o a proseguire questa vicenda, che
sembra infinita. Ecco perché per me sarebbe stato molto importante,
avrei gradito, perché nell'oggetto dell'interpellanza non era
necessariamente obbligato il Presidente, ma credo che fosse anche
strumentale nella discussione il cui nucleo è legato a questi
contenziosi, capire già in questa sede se ci sono delle novità in
merito alla gestione di questi contenziosi che sicuramente
l'Assessore conoscerà, quindi se ci sono delle novità, per capire
se questa storia è una storia destinata a proseguire
sine
die
oppure ci sono delle novità, magari anche favorevoli. Mi
ricordo che l'Assessore Marguerettaz - che adesso non vedo -
all'epoca competente per materia, esprimeva grande entusiasmo e
ottimismo in merito alle risultanze di questi contenziosi; vorremmo
sapere se questo ottimismo è ancora tale, se si pensa che da questi
contenziosi si uscirà vittoriosi o soccombenti, oppure se c'è in
questa nuova legislatura un'idea di andare in un nuovo corso di
matrice transattiva con la parte più preponderante che è oggetto di
questa relazione del liquidatore e di questo bilancio.
La rassegnazione non è nel nostro DNA, è una deliberazione che,
come hanno fatto i miei predecessori in quest'aula nelle passate
legislature, non abbiamo mai votato, né voteremo questa volta,
perché a questa responsabilità non ci sentiamo di accomunarci e la
lasciamo a voi.
Presidente
- La parola al Consigliere Caveri.
Caveri (UV)
- Ho chiesto al Capogruppo l'autorizzazione
ad intervenire, perché credo che quando si discute di argomenti che
hanno un passato, è bene averne contezza, in quanto quando la
Gestione straordinaria viene definita "famigerata", credo che ci si
riferisca ai rischi di trascinamento della Gestione straordinaria.
Va invece ricordato che l'approvazione di quella legge è stata una
pagina importante nella storia del Consiglio, poiché ci si trovava
di fronte all'oggettivo rischio di una interruzione dell'attività
del Casinò della Vallée, a cui il Consiglio reagì nell'ambito di
una vicenda giuridica molto complessa, che si rifà a quel famoso
contenzioso con la famiglia Lefèbvre che aveva portato in alcuni
passaggi a un oggettivo rischio di chiusura dell'attività del
casinò. Ricordo i ricorsi alla giustizia amministrativa,
un'attesissima sentenza da parte del TAR della Lombardia sulla
legittimità dei titoli con cui era aperta la casa da gioco, poi si
era tornati su questa medesima vicenda con una sentenza alla Corte
costituzionale in cui si poneva il dubbio della legittimità stessa
della Regione di poter legiferare in questa materia. Insomma, credo
sia opportuno dire per chi ha seguito talvolta anche dall'esterno,
non membro di questo Consiglio, le vicende del passato, che quelle
vicende che vanno dalla fine degli anni '90 fino ad oggi sono state
molto complesse, che in quel caso prescindevano totalmente dal
giudizio che si può dare dell'attività successiva della casa da
gioco, ma che ineriscono le ragioni che hanno portato la Val
d'Aosta nella primavera del 1947 ad aprire una casa da gioco,
rimasta aperta grazie ad un'azione incisiva degli amministratori e
dei Presidenti che si sono succeduti in quegli anni e che hanno - a
fronte di una vicenda assai complessa sotto il profilo giuridico -
consentito il mantenimento di un'attività che, al di là delle
vicende contingenti, resta in termini economici importante per il
bilancio della Regione e lo è anche sotto il profilo
occupazionale.
Il collega Zucchi, con molto garbo, ben diverso
dall'aggressività dei manifesti dei mesi scorsi, ha voluto
tracciare una polemica che lo ha visto protagonista di esposti
anche a tutti i tipi di giurisdizione possibile: credo che avrebbe
potuto rivolgersi anche al Tribunale di Marte con un esposto,
perché ha fatto una gamma di esposti contro l'acquisizione del
Billia senza precedenti nella storia giuridica italiana! Devo dire
che non avendola evocata, non la evocherò neppure io, se non in
termini, appunto, un po' scherzosi, ma ci tengo a dire - perché non
mi va che l'attività del Governo regionale che ho presieduto possa
essere bollata, finendo non solo seduto qui, ma all'angolo con il
cappello d'asino - che l'acquisizione del Billia è stata
un'operazione molto importante, e questo lo potremo vedere con il
piano di rilancio della casa da gioco che assume una dimensione
totalmente diversa grazie alla rottura di quello che in passato
veniva banalizzato come l'accerchiamento. Non so, sarà il
Presidente a dirlo, perché non abbiamo informazioni come Gruppo
sulla situazione attuale del contenzioso, ma l'unica cosa che mi
sento di dire è che due anni fa il contenzioso non è stato chiuso
poiché nelle cifre c'era una distanza molto grande, e lo dico già
io in maniera che nessuno possa far malizia: non è per alimentare
le parcelle dello studio di cui mio fratello fa parte, che
seguivano il contenzioso ben prima che diventassi Presidente della
Regione, ma la distanza era molto grande, alcuni milioni di euro
rispetto a decine e decine, se non centinaia di milioni di euro
chiesti dalla controparte.
Ora io mi auguro invece che ci sia in prospettiva la possibilità
di trovare una soluzione salomonica; due anni fa non ci siamo
riusciti, ne è buon testimone l'Assessore Marguerettaz che
all'epoca condivideva il
dossier
. È un
dossier
che
abbiamo studiato attentamente, saremmo ben stati lieti di poter
chiudere in contemporanea l'acquisizione del Billia e la chiusura
del contenzioso che, in qualche maniera, talvolta è anche
temerario, perché i Lefèbvre hanno chiesto il fallimento della casa
da gioco, in alcuni casi hanno sparato delle cifre iperboliche di
richieste, 250-300 milioni di euro; allora non è che il contenzioso
si fa chiedendo la luna, per cui alla fine si chiedono centinaia di
milioni per spaventare la controparte, perché poi l'altro non dia
quello che deve dare. Non so, ripeto, non mi occupo della
situazione contingente perché non la conosco nelle sue evoluzioni,
mi dà l'impressione che lei - leggendo anche la sua interpellanza -
la conosca molto meglio di me; devo dire che il vostro gruppo
politico in passato ha avuto molti contatti con i Lefèbvre.
Credo che oggi - se si può giungere ragionevolmente ad una
chiusura, non lo si possa non fare - ma ci tengo a dire che se due
anni fa avessimo avuto le condizioni oggettive per chiudere, allora
saremmo stati felici di poterlo fare, perché effettivamente ha un
effetto trascinamento; poi sulla GS sarà l'Assessore a dirvi che
già all'epoca avevamo discusso in quest'aula - ricorderà il collega
Tibaldi - sull'opportunità di trasferimento di questa vicenda sulla
s.p.a., ma poi si era verificato che questo trasferimento era
rischioso sul destino della s.p.a. per l'esistenza di queste
situazioni indeterminate.
Ho l'impressione che attorno a questa vicenda, che torna con la
sua ripetitività in aula, sembra un po' il Natale o la Pasqua, si
possano immaginare delle soluzioni prospettiche; troverei ingiusto
trovare oggi degli elementi di criticità nell'operazione che è
stata svolta due anni fa sotto il profilo del contenzioso, perché
si è cercato in qualche maniera di chiuderlo. È ingiusto
soprattutto per chi da questi banchi ha svolto un'azione efficace
di legislatore, immaginando la nascita a suo tempo della Gestione
straordinaria, in un passaggio nel quale, se così non fosse
avvenuto, probabilmente per il futuro - allora - del Casinò di
Saint-Vincent sarebbero stati guai.
Presidente
- La parola al Consigliere Lattanzi.
Lattanzi (PdL)
- Grazie, Presidente. È inevitabile che
ogni volta che si parla di casinò, o di annessi, la temperatura
salga e anche quella dell'aula sta salendo; il Presidente del
Consiglio sta facendo tutto il possibile per raffreddare il clima
meteorologico di quest'aula, io cercherò di non farla alzare, ma mi
consentirà il "Presidente Caveri"...
(interruzione del Consigliere Caveri, fuori
microfono)
...sì, molto, forse di più, magari dicendo che il sig. Lefèbvre
ha avuto rapporti con tutti i gruppi... ce lo possiamo dire, signor
Presidente?... magari più con voi che con noi, magari ogni tanto...
visto che l'ha buttata lì come battuta di scherzo, il sig. Lefèbvre
ha fatto l'imprenditore, quando un imprenditore ha degli interessi
in gioco con la pubblica amministrazione credo che non sia atipico
che contatti tutti i gruppi presenti in Consiglio per capire come
si muove il fumo della polenta. Sono cose che sono vecchie come il
mondo, non sono sfuggite a nessuno, tanto meno a lei che era
Presidente della Giunta e doveva decidere politicamente cosa fare
rispetto a queste situazioni.
Vorrei tornare alla GS. La GS, lei dice, si ripete
sistematicamente come il Natale, perché c'è il bilancio che, come
il Natale, puntualmente si presenta a questo Consiglio. Questo
bilancio si caratterizza sempre per due situazioni negli ultimi
tempi: la parcella del liquidatore, che è il manovratore di questa
"società carrozzone" -
bad company
, definita dal mio collega
- e i contenziosi che rimangono in essere nel bilancio,
inevitabilmente legati alla vicenda Grand Hôtel Billia, perché sono
stati scorporati, messi in questa situazione per una decisione
politica che era quella di comprare il Grand Hôtel Billia e di
negoziare - visto che non era possibile (ha detto il Presidente) in
quel momento, contestualizzando le situazioni, fare una
negoziazione unica - scorporando i contenziosi, andando a portare a
casa per l'interesse di tutti i valdostani una struttura
turistico-ricettiva a servizio (teorico) del casinò. Non vado oltre
ai giudizi, perché ci sarà domani il tempo per tornarvi, però
vorrei disegnare una situazione che si potrebbe venire a creare.
Siccome stiamo osservando Alitalia e stiamo apprendendo come per
salvare Alitalia si stiano scorporando le cose brutte, i deficit, i
buchi, e mantenendo le cose che hanno un valore, come le linee, le
rotte, le licenze, per poterle offrire al mercato in modo che
questa azienda possa ripartire, mi chiedo cosa avrebbe scritto con
tanto di risoluzioni, di prese di posizione, l'Union Valdôtaine se
Berlusconi avesse deciso di scorporare le cose cattive e di
affidarle al Ministero del tesoro, così come sta avvenendo la cosa,
e di prendere le cose buone e ridarsele a sé stesso!
(nuova interruzione del Consigliere Caveri, fuori
microfono)
...si vede che lei ne sa qualcosa di più. Non darla a dei
privati, ma ridarla al Ministero del tesoro, che riparte con una
nuova s.p.a. come se fosse nuova di zecca... per fare che cosa? Per
fare esattamente quello che faceva la Gestione straordinaria: un
altro buco e un'altra
bad company
! Identica, due società
pubbliche: una la chiudiamo perché non funzionava in quanto era
pubblica, l'altra la riapriamo perché con il pubblico è bello,
funziona! Di questo stiamo parlando: della nascita di una Gestione
straordinaria che rimane aperta per gestire contenziosi, negatività
di un'azienda che così non poteva andare avanti, e della
contestuale situazione di quella buona, quella che avrebbe dovuto
rilanciare il casinò con nuove gestioni, nuovi consigli di
amministrazione, nuove parcelle, nuove professionalità, che dopo
dieci anni è esattamente nelle stesse condizioni di quella di dieci
anni fa!
La domanda allora sorge spontanea: cosa abbiamo liquidato a
Gestione straordinaria per costruire una nuova
bad company
?
Questo è il fatto che ci porta a discutere di questo "carrozzone"
pieno di debiti, parlando contestualmente di un altro "carrozzone":
quello che è rimasto, che è altrettanto pieno di debiti, perché se
il casinò non avesse il pubblico che gli ripiana i buchi ogni anno,
sarebbe esattamente come Alitalia, ormai, con i libri in Tribunale!
Se noi a luglio non avessimo approvato tutti insieme con
responsabilità e coscienza, chi con più chi con meno convinzione,
l'aumento di capitale da 10 milioni di euro, oggi la Casino S.p.a.
nuova, quella che avrebbe dovuto funzionare, sarebbe in Tribunale,
esattamente come va a finire Alitalia fra cinque giorni!
Questa è la questione politica: quella di scelte politiche, di
"carrozzoni" che nascono per resistere e dare da mangiare e far
nascere nuove società, che resistono e resistono, per far votare,
che resistono e resistono, per distribuire, per gestire potere e
per continuare a creare buchi, tanto questo è un bilancio - quello
della Regione Valle d'Aosta, amministrato da pochi, ma finanziato
da tutti! - che avanza 150 milioni di euro l'anno! E siccome non si
sa come spenderli, si comprano i voti... semplice! Questo è
socialismo reale ricco, che avrà le sue problematiche, come tutti i
socialismi reali, quando non sarà più così ricco e sarà un po' più
povero! Allora dovremo cominciare a spiegarci come mai ogni sei
mesi questa azienda, che tutti rappresentiamo, deve finanziare 10
milioni di euro di buco, e magari i cittadini ci cominceranno a
chiedere perché mettiamo i soldi in quel buco: e allora parleremo
di Alitalia-Casinò, e allora cercheremo un compratore e faremo le
gare pubbliche per chiedere che qualcuno prenda quello che
avanzerà, dicendo che magari 500 dipendenti degli 800 li prende
l'Amministrazione regionale e i 350 che servono per far funzionare
il casinò, li lasceremo lì! Di questo parleremo: non sono un
veggente, è la storia che si ripete, non c'è nulla da prevedere, è
già tutto previsto, lo prevedete voi, di giorno in giorno, quando
fate le scelte politiche. Comprare il Billia senza negoziare i
contenziosi, significa tenere in piedi una struttura come quella
della GS, per continuare a negoziare contenziosi fino a quando
morte non ci separi. Poi che siano temerari, non siano temerari,
questo lo decideranno i tribunali, speriamo che siano temerari, che
l'Amministrazione regionale debba pagare il meno possibile, se non
nulla addirittura, ma certo è che quella cifra tutta la Valle
d'Aosta era convinta che comprendesse i contenziosi.
Vedo la faccia del Presidente Caveri... che sbigottisce... no!
Tutti sapevano... guardi, non mi faccia fare nomi e cognomi dei
suoi colleghi di maggioranza e di Giunta che ancora ieri mattina di
tale questione non sapevano nulla! Siccome ho detto che sarei stato
un signore, mi fermo qui!
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Mi astengo dal fare qualsiasi tipo di
commento... però, semplicemente per dare un minimo di contributo
rispetto ai numeri, che poi sono desumibili da quello che è scritto
qui.
Nel momento in cui è stata chiusa la trattativa per l'acquisto
del Grand Hôtel Billia, non avevamo una posizione a debito nei
confronti dei Lefèbvre, avevamo una posizione a credito: lo dico
semplicemente perché questa cosa debba essere messa sul tappeto. In
allora c'erano due cause che ci vedevano in modo importante con dei
rapporti di debito e credito: la prima, il Tribunale di Aosta aveva
condannato la società SAAV a dare 20 miliardi di euro alla Regione
per la richiesta di fallimento; la Corte d'Appello di Torino nel
2007 ha rettificato quella sentenza, ma quella sentenza l'ha
scritta il Tribunale di Aosta, fra l'altro relatore era il
Presidente del Tribunale di Aosta, dr. Garbellotto, quindi noi,
Regione, avevamo 20 miliardi di credito. Dall'altra parte avevamo
l'altra sentenza, che era una sentenza dove vigeva il discorso del
"pari e patta", cioè ci sono delle pretese di SAAV e delle pretese
della Regione, ognuno ha la sua posizione; quindi, quando si è
chiusa la trattativa per l'acquisto, la Regione paradossalmente era
a credito. Oggi ci sono delle sentenze che hanno rettificato questa
posizione: allora la pretesa dei 20 miliardi decisa dal Tribunale
di Aosta è sparita, quindi non abbiamo alcun credito; il "pari e
patta" che aveva indicato la sentenza di Aosta è stato rettificato
e ad oggi siamo debitori - è scritto in bilancio - di 4 milioni di
euro circa.
Se ci dovesse essere una transazione, se questa transazione
avesse delle cifre diverse da queste, bisogna dare degli elementi:
possiamo dare ai Lefèbvre di più di 4 milioni che è l'importo
indicato dal Tribunale di Torino? Perdonatemi, non so... magari voi
la vedete in modo diverso, ma secondo noi quello è l'importo che ad
oggi deve essere riconosciuto ai Lefèbvre. Ecco perché la
conclusione della trattativa rispetto all'altra aveva degli
elementi diversi, altrimenti rischiamo di dire che qui giriamo,
come dice Lattanzi, con "l'anello al naso"!
Altra questione... solo per i dati: il liquidatore nella
precedente legislatura non prende più un compenso che è
rapportato... ma prende un fisso, un rimborso, c'è scritto: ci sono
50mila euro più il rimborso e, nella relazione - se andate a vedere
nella nota integrativa - è scritto 53mila euro. Questo perché ho
sentito delle cifre diverse, quindi il liquidatore all'anno
prende...
(interruzione di un Consigliere, fuori microfono)
...vuole la pagina? Aspetti che gliela dico: vada nella
relazione e vada all'ultima pagina, la n. 16, là dove dice
"qualifica onoraria, indennità, rimborso spese al liquidatore"...
53.703 euro... solo per darvi delle informazioni. Grazie.
Presidente
- La parola al Consigliere Louvin.
Louvin (VdAV-R)
- Grazie, Presidente. Sono poco
appassionato alla questione dei compensi del liquidatore che,
peraltro, sembrano suscitare qui molto interesse. Mi ha invece
colpito - e credo sia doveroso aggiungere qualche parola in
proposito - la sottolineatura del collega Caveri circa il fatto che
bisogna avere contezza del passato e ricostruire una vicenda in cui
il ruolo che ha svolto la Gestione straordinaria è stato di
primaria importanza per evitare una situazione di
impasse
molto grave.
Credo che quando si avrà una lettura lucida del periodo
1993-2008 e anche del ricavato di quel periodo 1994-2002 circa, che
ha corrisposto con uno dei periodi di migliore resa economica della
casa da gioco per le casse della Regione, si potranno avere dei
giudizi diversificati, ma si dovrà tenere in dovuto conto
l'importanza delle scelte che sono state fatte nel tempo. Ciò che
mi pare dover aggiungere, come tassello fra una ricostruzione molto
risalente e le precisazioni che ha portato poco fa l'Assessore
Marguerettaz circa le ragioni per le quali non si è definito questo
complesso contenzioso in sede di acquisizione del Grand Hôtel
Billia, è un tassello che forse non andrebbe dimenticato. Alcuni
colleghi che hanno vissuto la legislatura 1998-2003 dovrebbero
ricordare bene gli ultimi mesi di quella legislatura e che
sicuramente non sottovalutano ciò che vi è avvenuto. Non lo
sottovalutano perché l'ipotesi di acquisizione, in allora nei
termini di un acquisto a pagamento dilazionato e riscatto terminale
del Grand Hôtel Billia, fondava la determinazione favorevole da
parte della Regione su tre pilastri: il prezzo da corrispondere, la
fideiussione da concedere da parte del venditore sull'acquisto e la
definizione, in allora si diceva "tombale", del contenzioso in
essere fra Finoper e società collegate - se si preferisce: gruppo
Lefèbvre - e Gestione straordinaria del Casinò. Intorno a questa
definizione ci furono delle vicende molto complesse e anche
affannose in coda di legislatura, ma credo che con un po' di buona
volontà si possa anche ritrovare una lettera ufficiale che
confermava l'accettazione di determinate condizioni da parte della
controparte, in particolare la definizione anche dell'esatto
ammontare della transazione di queste vicende contenziose per un
importo molto preciso.
Ciascuno di noi ha il proprio corso di vita: c'è chi ha potuto o
voluto seguire le vicende successive e chi non le ha vissute
successivamente e le ricostruisce ascoltando le parole dei colleghi
in questo momento, o anche tentando di informarsi un po' alla volta
sul punto. Io sono però molto dispiaciuto come amministratore,
oggi, di questa Regione... che non si siano chiuse quelle due
partite: quelle della fideiussione, da un lato, che forse si dice
adesso sarebbe comunque superata perché decorsi i termini di
un'azione revocatoria, ma soprattutto non sia stata chiusa allora
la questione dei contenziosi.
Apprendo di forbici molto larghe, di valutazioni... quindi non
posso giudicare: chi non è competente e soprattutto informato sul
punto non può sicuramente pronunciarsi; io esprimo molto rammarico,
perché politicamente nel 2003 ci furono degli interventi che non
consentirono allora una definizione dell'acquisizione a delle
condizioni che nel 2008, per quanto può servire il senno di poi,
sarebbero state estremamente interessanti per la Regione e
farebbero in modo che noi non ci si trovi - come ci troviamo - ad
essere invitati alla rassegnazione, come dice il collega Zucchi,
che da neoconsigliere non si rassegna a leggere questa vicenda come
quella di una ordinaria liquidazione, perché ordinaria non è!
Questa è una liquidazione nella quale c'è un "liquidatore
finale", che è la Regione autonoma Valle d'Aosta, chiamata a
sostenere alla fine tutte le spese che residueranno in questa
vicenda, non solo quelle che stiamo accumulando di anno in anno e
che già fanno un discreto peculio, ma anche quelle molto più
importanti che la società Deloitte mi pare stimi nell'ordine di 103
milioni circa di euro, originari 200 miliardi, per richieste di
danni per le quali ritiene la stessa società - ma è ovvio che
questo sia nei fatti - che la Regione Valle d'Aosta debba procedere
all'immissione di ulteriori somme nell'infausta eventualità di un
esito negativo.
Come gruppo consiliare, come amministratori, siamo dispiaciuti
nel vedere che quella che doveva essere una chiusura rapida della
questione si protragga, ci rammarichiamo che la questione si
trascini ancora; riterremmo molto più normale che, definiti i
contenziosi, anche solo un semplice funzionario
dell'Amministrazione regionale si peritasse di definire i
contenziosi ancora in essere senza gravare questa Regione di quasi
1 miliardo di spese all'anno per queste vicende. Ripeto: è una
questione, questa della liquidazione del Casinò, che richiede una
lettura - come ha già sottolineato il collega Caveri - più larga,
ma che non esime chi ha assunto in alcuni momenti di questa vicenda
delle posizioni che non hanno consentito definizioni vantaggiose
nell'interesse della Regione dall'assumersene naturalmente tutte le
responsabilità.
In punto votazione, se posso anticipare la comunicazione della
posizione del gruppo, ci esprimeremo con voto contrario sulla
deliberazione in oggetto. Grazie, Presidente.
Presidente
- Colleghi Consiglieri, non voglio essere
noioso, né pedante, ma vi invito a tenere spenti i cellulari,
perché poi succedono queste cose, scattano queste interferenze e lo
abbiamo visto adesso... per cui, abbiamo dato una disposizione; vi
chiedo per cortesia, per l'efficienza del sistema, di evitare
l'utilizzo dei cellulari in aula, quanto meno se siete vicini a dei
microfoni, perché poi dopo si deve intervenire.
Se nessun altro chiede di intervenire, dichiaro chiusa la
discussione generale.
La parola all'Assessore al bilancio, finanze e patrimonio,
Lavoyer.
Lavoyer (FA)
- Non mi farò certamente, nella mia
brevissima replica, trascinare dall'aumento di temperatura
auspicato dal collega Lattanzi, anzi; ritengo che il contributo del
dibattito espresso dai colleghi sia senz'altro un elemento
importante di riflessione per l'azione del Governo in merito al
prossimo piano di sviluppo, che dovrà essere oggetto di un ampio
dibattito politico, e soprattutto - come sottolineava prima il
collega Zucchi - l'argomento sarà oggetto di dibattito, sia in sede
dell'iniziativa consiliare portata avanti dal suo gruppo, sia in
sede di approvazione del bilancio della Casino s.p.a. imminente.
Questo è il motivo per cui la mia replica non vuole né essere
rassegnata né irrispettosa dagli stimoli emersi dai colleghi che
sono intervenuti, ma è una replica che va nella direzione - come la
mia illustrazione - a riportare la discussione sul tema del giorno,
che è approvazione del documento in oggetto; quindi non è
rassegnazione, ma è realismo, in politica quando si parla di casinò
possiamo parlare di tutto, ma l'argomento oggi in discussione è
l'approvazione di un bilancio di una Gestione straordinaria in
liquidazione, quindi non può che essere un atto dovuto.
Sull'argomento casinò invece questa maggioranza e questo Governo
ritiene che il dibattito per il futuro è un dibattito aperto e non
certo rassegnato.
Presidente
- Pongo in votazione la deliberazione in
oggetto:
Consiglieri presenti e votanti: 31
Favorevoli: 19
Contrari: 12
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK