Consiglio Regionale della Valle d'Aosta - Oggetto del Consiglio n. 1911 del 22 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1911 del 22 marzo 2016 - Resoconto
OGGETTO N. 1911/XIV - Interrogazione a risposta immediata:
"Notizie in merito alla riassegnazione dei titoli a favore degli
agricoltori per l'accesso ai contributi della politica agricola
comune".
Viérin M. (Presidente)
- Punto n. 3.02 dell'ordine del
giorno. La parola al collega Nogara.
Nogara (UVP) -
Merci, Monsieur le Président.
Noi abbiamo fatto questa interrogazione a risposta immediata
perché siamo sempre alle solite, nel senso che si è parlato nei
mesi scorsi con euforia sul fatto che la PAC aiutasse e risolvesse
i problemi di tanti agricoltori e ci troviamo nella situazione che
intanto la PAC per il 2015 è stata pagata a pochissimi agricoltori
e poi sospesa, e la riassegnazione dei titoli - che dovrebbe
avvenire entro il 31 marzo - non è ancora avvenuta, non sono stati
riassegnati. Io le chiedo per un motivo principale di rispondermi
in maniera abbastanza precisa, nel senso che, come al solito, qui
manca organizzazione. Lei mi dica chi deve affrontare la stagione
estiva negli alpeggi come può fare, non sa se può prendere del
personale perché non sa se questi soldi arrivano e se i titoli
vengono assegnati, non sa quanto prenderà per tutte le misure. Le
chiedo quindi una risposta politica di che cosa si è fatto per la
PAC, perché noi ci ritroviamo a ridosso del 31 marzo e i titoli non
sono riassegnati, e se non vengono assegnati i titoli la PAC si
perde. Non so se lei ha informazioni più precise o se le hanno dato
delle rassicurazioni a livello europeo perché si possa avere una
proroga, però adesso come adesso io la vedo grigia, perché domani è
il 31 marzo e, se non vengono assegnati questi titoli, non so il
mondo agricolo come farà a chiudere i bilanci quest'anno.
Grazie.
Presidente -
La parola all'Assessore Testolin.
Testolin (UV) -
Grazie Presidente.
Rispondo puntualmente alla richiesta. La riassegnazione dei
titoli di cui parla dovrà avvenire effettivamente entro il 31 marzo
contestualmente per tutte le Regioni italiane, anche per quelle con
l'organismo pagatore regionale. Si segnala che la stessa è di
competenza esclusiva di AGEA e che la relativa procedura è stata
avviata attraverso i CAA regionali, i quali hanno raccolto le
domande di riassegnazione sia delle aziende che già disponevano dei
titoli, sia di aziende che, non avendo titoli, hanno richiesto
l'assegnazione degli stessi alla riserva nazionale. Relativamente a
questi ultimi non è dato al momento sapere se sarà garantita la
totale assegnazione di quanto richiesto.
Ad oggi, sentiti i CAA ed AGEA stessa, non risultano agli uffici
dell'Assessorato segnalazioni di particolari impedimenti che
possano determinare il mancato adempimento da parte di AGEA di
quanto previsto per la scadenza, che peraltro coinvolge nella
stessa maniera tutte le Regioni italiane. Così come da
cronoprogramma presentato da AGEA in una recente circolare, la
stessa sta approfondendo le tematiche che a livello nazionale
riscontrano delle criticità ancora da risolvere, al fine di
addivenire entro il 31 marzo al calcolo dei titoli definitivi da
assegnare agli agricoltori. Ribadendo come per quanto riguarda
l'aspetto tecnico gestionale esso sia demandato
in toto
ad
AGEA, si sottolinea che, nonostante le nostre richieste, gli uffici
di AGEA stessa non siano in grado di fornire dati quantitativi di
dettaglio per la nostra regione prima dell'assegnazione definitiva
e ufficiale del 31 marzo prossimo.
Infine si ricorda il ruolo che la Regione ha espletato
relativamente alle tematiche PAC essenzialmente nella fase di
definizione delle regole che determinano la ripartizione
finanziaria nazionale tra le varie Regioni, garantendo in questo
senso l'applicazione di criteri che possono complessivamente
avvantaggiare le nostre aziende rispetto al passato, in linea con
quanto dettato dalle norme europee. Questo per dire che le
rassicurazioni da parte di AGEA sono nel senso che entro il 31
marzo verranno assegnati complessivamente su tutto il territorio
nazionale i titoli così come previsto dalla normativa europea:
questa è la rassicurazione che gli uffici di Roma ci hanno dato.
Altre informazioni di dettaglio in questo momento non sono
disponibili.
Presidente -
La parola al collega Nogara.
Nogara (UVP) -
Merci, Monsieur le Président.
Assessore, io penso che capisca perché le ho fatto questa
interrogazione, perché farla dopo non serve assolutamente a niente.
Capisco che AGEA sia quella che ha il coltello dalla parte del
manico, però volevamo sapere che cosa avete fatto voi politicamente
come Assessorato.
Le ricordo che i CAA istruiscono le pratiche come possono
istruire le pratiche per le misure del PSR, è chiaro che le
istruiscono per la PAC e direttamente non c'è il passaggio con
l'agricoltura, perché sono i CAA che le fanno. Tra l'altro, come
lei tante volte ha detto, la PAC era un po' il salvagente per le
aziende agricole valdostane, ma in questo momento vorrei ricordare
che questo salvagente vale quasi sicuramente per circa 1.500
aziende valdostane, ma le restanti 2.000 passano tutte in riserva e
non è assolutamente assodato o certo che queste aziende possano
usufruire della PAC. Questo sia ben chiaro, e che nessuno si
illuda! Come nessuno si illuda - e dovete spiegare bene quando si
prenderanno i soldi e quanti soldi si prenderanno - perché gli
agricoltori si stanno preparando per la stagione estiva, e non
sanno se possono prendere mucche in più, se possono prendere
personale, non sanno come muoversi. Per l'ennesima volta io le
chiedo, Assessore, se riusciamo a dare qualche informazione agli
agricoltori. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK