Consiglio Regionale della Valle d'Aosta - Oggetto del Consiglio n. 2867 del 25 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2867 del 25 ottobre 2023 - Resoconto
OGGETTO N. 2867/XVI - Reiezione della PL n. 96: "Disciplina e
interventi a sostegno dei distretti del commercio. Modificazioni
alla legge regionale 4 settembre 2001, n. 19". (Approvazione di un
ordine del giorno)
Bertin (Presidente) -
Passiamo ora al punto n. 5
all'ordine del giorno. La proposta di legge prevede due articoli;
ricordo che è stato espresso parere contrario da parte delle
Commissioni IV e II e che sono stati depositati due emendamenti
dalla Lega e un ordine del giorno del gruppo Rassemblement
Valdôtain.
Il relatore per la IV Commissione è il consigliere Ganis a cui
passo la parola per la relazione.
Ganis (LEGA VDA) -
In questo Consiglio sono state fatte
numerose iniziative volte a evidenziare l'importanza di tutelare il
settore del commercio, i piccoli commercianti, le attività di
vicinato e il commercio ambulante. Questo a dimostrare tutto
l'interesse e la sensibilità nei confronti di un settore, quello
del commercio, in grave difficoltà. Il fenomeno della
desertificazione commerciale lo conferma; le cause le abbiamo più
volte evidenziate: la crisi economica, la pandemia, il carovita, la
grande distribuzione e la vendita
on-line
hanno sicuramente
messo in ginocchio il settore del commercio.
Altra nota dolente per quello che concerne la nostra Regione o,
meglio, la città di Aosta sono gli innumerevoli cantieri aperti e
la mancanza di posteggi a creare delle difficoltà ai
commercianti.
Appare chiaro ed evidente che la politica non può stare a
guardare. Per consentire al settore del commercio di rimanere un
punto centrale nell'economia, occorrono, a nostro avviso,
interventi mirati di tipo fiscale ed economico, ma non solo,
occorre anche mettere in atto tutte le strategie possibili per
rivitalizzare i settori del commercio, incrementando e potenziando
l'offerta commerciale legata alla nostra realtà, dai piccoli negozi
di montagna, veri presidi territoriali, ai locali storici e a tutte
le attività che mantengono viva una comunità.
Bisogna evidenziare che qualcosa è stato fatto per aiutare il
settore del commercio: ricordo i contributi a favore degli esercizi
di vicinato, ma non è stato fatto nulla di innovativo al fine di
potenziare l'offerta commerciale.
Per queste ragioni, come gruppo, abbiamo fatto delle ricerche,
prendendo anche spunto dalle altre Regioni, quali la Lombardia, il
Piemonte e il Veneto, per le quali si potrebbe adottare la
strategia per frenare la desertificazione commerciale e per
stimolare investimenti e nuovi insediamenti. Una di queste è
proprio quella di creare dei distretti del commercio quali veri
ambiti territoriali di aggregazione tra imprese, associazioni di
categoria, Enti locali e Regione, che, attraverso un sistema ben
strutturato ed organizzato, hanno la finalità di valorizzare
attività commerciali con lo scopo di rigenerare il tessuto urbano,
sviluppare delle idee o dei progetti a sostegno del commercio,
promuovere l'interazione tra cittadini e imprese e valorizzare,
attraverso una politica attiva, il contenuto economico-sociale del
distretto e di intercettare anche quei fondi regionali ed europei
messi a disposizione.
Vorrei evidenziare quello che riporta la Regione del Veneto nel
portale "Attività produttive": "I distretti del commercio
costituiscono una delle principali espressioni di politica attiva a
sostegno del settore del commercio". Essi infatti rappresentano per
la Regione un'opportunità di sviluppo e uno strumento contro la
desertificazione commerciale. La Regione del Veneto non è l'unica
ad adottare i distretti del commercio, lo abbiamo più volte
evidenziato. La Regione del Piemonte ha stanziato quasi 9 milioni
di euro, la Regione Lombardia ne ha destinati quasi 57 milioni:
somme importanti che hanno permesso di riqualificare intere aree
del territorio, andando così a consolidare una buona parte
dell'ossatura economica, perché, a nostro avviso, sostenere il
commercio nella nostra regione attraverso il finanziamento di
contributi a favore degli esercizi di vicinato è soltanto un
palliativo. Il problema della crisi del commercio va risolto
attraverso strategie innovative, progetti in grado di frenare la
desertificazione e stimolare investimenti e insediamenti
futuri.
In merito a queste considerazioni, la nostra proposta di legge
n. 96 ha come obiettivo quello di rilanciare il settore del
commercio, creando quelle sinergie tra aggregazione di imprese,
formazioni sociali e soggetti interessati alla valorizzazione e
rigenerazione dei nostri centri urbani.
Quello che veramente ci gratifica sono i pareri favorevoli dei
numerosi commercianti che abbiamo contattato, di alcuni Sindaci e
anche di alcune associazioni di categoria che hanno apprezzato il
nostro progetto.
Crediamo che questa proposta di legge meriti più attenzione,
anche perché può rappresentare una soluzione per risolvere la crisi
del settore del commercio.
Infine ringrazio tutte le persone che hanno collaborato, i miei
colleghi del gruppo Lega, il personale degli uffici tecnici e il
Presidente della IV Commissione, come tutti i membri. Colgo anche
l'occasione per ringraziare il collega Aggravi per aver contribuito
alla stesura di questa proposta di legge.
Presidente -
Con la relazione, possiamo aprire la
discussione generale. Abbiamo constatato che la relazione è stata
molto più ampia di quella depositata: certamente un arricchimento
al dibattito, anche se non corrisponde a quella inviata.
Consigliere Perron, a lei la parola.
Perron (LEGA VDA) -
Comincio io con la discussione
generale. Il collega Ganis ha già espresso anche altre
considerazioni che non sono quelle strettamente legate alla
relazione, ma adesso possiamo procedere con la discussione.
Tocca a me rilevare alcuni aspetti che invece il collega non ha
enfatizzato e li ripropongo. Innanzitutto c'è da dire che questa
proposta di legge che abbiamo fatto ha trovato un notevole
interesse presso numerose persone: abbiamo avuto incontri sul
territorio, a Verrès e Châtillon, ad esempio, ai quali sono
intervenuti molti commercianti, che ci hanno contattato e che si
sono dimostrati attenti leggendo sulla stampa delle notizie sulla
nostra proposta. Abbiamo poi avuto dei confronti anche informali
con Confesercenti e, insieme a loro, con alcuni Sindaci e
Assessori; tutto questo nonostante il parere di astensione del
CELVA sul quale ci sarebbe qualcosa da dire, ma ci sarà l'occasione
per parlare di questi pareri anche successivamente su altre
proposte di legge.
Certamente, nonostante il fatto che il parere del CPEL fosse
generalmente di astensione, in questo caso ci sono stati - e lo si
poteva leggere anche dai giornali - dei Sindaci e degli Assessori
interessati a questa proposta, quindi un parere di astensione ma
anche persone interessate e questo va messo sul piatto oggi, perché
gli amministratori, specialmente di alcuni Comuni, sono interessati
a rivitalizzare il commercio con proposte che, e sottolineerò più
volte questa parte, sono innovative e già testate con successo
altrove. Sono proposte innovative per la Valle ma non sono un salto
nel buio, perché sono qualcosa che è già stato testato e, come ha
già ampiamente detto il collega Ganis, funzionano al di là dei
numeri, al di là delle piccole realtà.
Questa proposta, a nostro avviso, infatti non ha degli aspetti
negativi, è sperimentale, e sarebbe un'opportunità in più per
alcune realtà di attingere a fondi di vario tipo con - e anche qua
sottolineo la questione - progetti che partono dal basso; questo
non è un intervento dirigistico, calato dall'alto, ma è un'apertura
verso nuove possibilità che noi riteniamo assolutamente
positiva.
In questo frangente mi sento di dire che, se verrà utilizzato il
tema delle coperture economiche insufficienti, questo sarà
semplicemente un alibi. Non è così? Se si vuole, i fondi ci sono e
quello sarà, ripeto, un alibi.
Apro ora una parentesi riguardo al lavoro in Commissione, perché
devo ammettere che la ricostruzione che è uscita dalla fine dei
lavori in Commissione io la definirei piuttosto di parte, piuttosto
faziosa. Questo perché, in realtà, mettendo un po' sul piatto della
bilancia le cose, abbiamo un parere de La Chambre che non è
assolutamente negativo, pur se ha espresso delle possibili
problematicità; abbiamo un parere invece positivo di Confesercenti,
che pure ha evidenziato delle problematicità. Permettetemi,
colleghi, di fare un esempio: se io domani vado da un medico a
farmi il
check-up
completo e ho una distorsione alla
caviglia e tutto il resto è a posto, il dottore mi dirà che ho una
distorsione alla caviglia ma non che sono malato! Attenzione,
perché è un po' facile tirare un po' di qua e un po' di là le
interpretazioni; onestamente a me l'interpretazione che è uscita
dalla Commissione pare piuttosto tirata.
Abbiamo poi il parere di astensione del CPEL, e su questo ci
siamo; abbiamo poi assistito nelle audizioni nelle Commissioni -
chi c'era ha seguito il dibattito, chi non c'era vada a prendersi i
verbali - a una splendida "virata a u" per quello che riguarda
Confcommercio, perché abbiamo dimostrato che qualche mese fa erano
proprio loro che parlavano dei distretti del commercio come un
qualcosa di assolutamente positivo, poi c'è stata una bella virata,
le virate sono legittime ma è legittimo però dirlo, perché questo è
quanto è avvenuto nelle audizioni e quindi è giusto metterlo sul
tavolo.
Abbiamo presentato un emendamento che prevede che la Giunta
possa individuare uno o più Comuni nel cui territorio siano
individuati ambiti territoriali come distretti del commercio,
questo perché riteniamo che in maniera sperimentale si possa fare e
per venire incontro anche in questo caso a chi governa. Dato che
reputiamo che l'idea sia buona e visto che alcuni territori sono
interessati, questo emendamento è un passo verso di voi, mirato per
dire: cominciamo a farlo da qualche parte, ovviamente previa
richiesta dei Comuni o delle zone interessate, facciamolo in
maniera sperimentale e cominciamo da lì. Se poi non funzionerà, ne
prenderemo tutti atto, nessuno di noi ha la bacchetta magica, ma
certamente questo è un passo che vogliamo fare per far sì che
questa proposta di legge diventi un qualcosa di fattivo da
utilizzare sul territorio.
Riteniamo che le condizioni per fare questo ci siano tutte e
quindi aspettiamo le vostre risposte ma, da questo punto di vista,
riteniamo che qualsiasi risposta ci verrà data oggi sarà una
risposta di tipo politico e poi ci ritorneremo per ulteriori
approfondimenti.
Presidente -
Consigliere Rosaire, a lei la parola.
Rosaire (UV) -
Il 5 ottobre 2023, al termine di un
percorso iniziato a marzo dello stesso anno, la IV Commissione
Sviluppo economico ha votato contro la proposta di legge relativa
all'avvio dei distretti del commercio. La Commissione ha
riscontrato e preso atto di alcune perplessità espresse dai
rappresentanti delle principali associazioni di categoria, peraltro
associazioni individuate proprio dal vostro gruppo proponente la
legge. Per comprendere a come si è giunti a queste decisioni
finali, è essenziale riproporre alcuni interventi dei
rappresentanti di categoria auditi.
Il Presidente della Chambre valdôtaine ha evidenziato le sfide
strutturali in atto nel settore, come la crescita
dell'
e-commerce
e delle grandi piattaforme a sfavore dei
piccoli commercianti. La Chambre, pur valorizzando l'intento
positivo della proposta di legge, che verte ideologicamente alle
soluzioni di queste problematiche, sottolinea come vi siano -
testuali parole - "condizioni difficilmente realizzabili nella
nostra regione date le specificità geomorfologiche della Valle
d'Aosta". Anche l'intervento del Presidente di Confcommercio VdA ha
sollevato dubbi sulla realizzazione della proposta di legge,
sottolineando che - sempre testuali parole - "i distretti del
commercio in diverse zone, come nel vicino Piemonte e Lombardia,
hanno riscontrato grandi difficoltà e, secondo le nostre
informazioni, circa il 50% degli interventi non ha prodotto
risultati interessanti dal punto di vista operativo". Inoltre il
presidente Dominidiato, al pari de La Chambre, sottolinea le sfide
nell'attuazione dei distretti nel nostro territorio affermando:
"Esclusa Aosta, che con la sua vasta gamma di attività commerciali
ha dominato l'intera area circostante, non si può pensare che un
distretto del commercio da Nus a Pont-Saint-Martin possa essere
facilmente realizzabile"; questi sono passaggi estratti dai
verbali. Questo sottolinea una chiara problematica, pur essendo ben
intenzionata la proposta di legge potrebbe non essere efficace nel
contesto locale. Il Presidente de La Chambre valdôtaine inoltre ha
evidenziato come la Valle d'Aosta abbia sfide specifiche che
rendono difficile applicare un modello standard dei distretti
commerciali.
Le associazioni di categoria e l'opinione degli Enti locali,
attraverso il CPEL, che il 28 aprile 2023 si sono espresse per
l'astensione, sono allineate. Il presidente del CPEL, Alex
Micheletto, nel proprio parere evidenzia: "L'assemblea condivide
gli obiettivi della proposta di legge, soprattutto il nobile
intento di proteggere le attività nelle aree a rischio di
desertificazione commerciale" e sottolinea la necessità di
incentivare e rilanciare il commercio nelle piccole realtà. Il CPEL
ha anche espresso preoccupazione per la situazione economica
globale attualmente critica, che ha colpito diversi settori,
compreso il commercio, e si evidenzia la priorità di azioni con
impatti immediati. L'importanza di sostenere le iniziative già
promosse dalla Regione Valle d'Aosta è stata sostenuta da
Micheletto, che sottolinea l'opportunità di confermare le puntuali
iniziative attuate dalla Regione Autonoma Valle d'Aosta a sostegno
del commercio, quali, ad esempio, le misure destinate agli esercizi
di vicinato e altre analoghe iniziative a supporto delle aziende
private messe in campo anche tramite la strategia delle aree
interne. Un punto fondamentale del suo discorso riguarda
l'
engagement
dei Comuni. L'assemblea, evidenziando l'assenza
nel testo di legge di indicazioni sul coinvolgimento dei Comuni, in
particolare riguardo ai doveri e agli obblighi a loro carico,
sottolinea la necessità assoluta di un dialogo preliminare con gli
Enti locali. Concludendo il CPEL ha esposto dubbi sulla possibile
replicabilità in Valle d'Aosta del modello sviluppato in altre
Regioni. In sintesi, i pareri delle associazioni del settore
raccolte nelle varie audizioni evidenziano come l'idea di istituire
distretti di commercio possa essere condivisa, ma presenti troppe
criticità.
Nella conclusione della nostra Commissione era stato evidenziato
dal sottoscritto come dalle varie audizioni sia emersa l'idea che
l'istituzione dei distretti di commercio possa essere condivisibile
ma vi siano criticità che non rendono semplice la loro
costituzione, legate, ad esempio, alla mancanza di una massa
critica sul territorio, a un numero troppo esiguo di attività, alla
disposizione e alla dimensione dei borghi valdostani, alle
difficoltà per i Comuni di gestire le varie pratiche, alle esigenze
di un intervento di revisione legislativa delle leggi, al fatto che
anche nelle Regioni dove i distretti del commercio sono stati
istituiti vi sono situazioni in cui questi organismi non hanno
funzionato, inoltre vi sono le difficoltà di aggregare i diversi
operatori commerciali, distanza che separa oltretutto tra di loro
le aziende e la loro diversa dimensione.
In conclusione è essenziale sottolineare come il percorso in IV
Commissione ci abbia permesso di ascoltare le opinioni dei
rappresentanti di categoria e degli Enti locali. Gli attori auditi
hanno portato la nostra attenzione anche altre problematiche legate
alla desertificazione dei nostri piccoli Comuni, che si manifesta
anche attraverso la chiusura di piccole attività commerciali.
L'idea pertanto di creare un tavolo di lavoro con tutte le parti
interessate proposte in audizione dall'assessore competente, Giulio
Grosjacques, appare appropriata.
Vorrei concludere con un pensiero: non è una soluzione al
problema dare false speranze con proposte poco realizzabili a
questi settori che stanno vivendo momenti di grande difficoltà,
come le piccole attività commerciali; pertanto, come anche
sottolineato dal Presidente del CPEL, ritengo più opportuno e
prioritario rendere permanente la legge 1/2020 sull'erogazione dei
contributi straordinari per gli esercizi di vicinato, legge che,
come già ricordato più volte, ha assegnato 900 mila euro alle
attività commerciali, ha sostenuto 250 attività e ha visto la
nascita di oltre 20 nuovi esercizi, un atto concreto per creare un
futuro ai nostri territori sostenendo i piccoli imprenditori
valdostani, colonne portanti del nostro tessuto economico e
sociale.
Presidente -
Consigliere Aggravi, a lei la parola.
Aggravi (RV) -
Intervengo in questo dibattito prima di
tutto sicuramente ringraziando il collega Ganis per la relazione e
anche tutti i colleghi che hanno voluto firmare e sostenere
quest'iniziativa. Cerco di andare per ordine perché devo dire che
mi ha stupito favorevolmente l'intervento del Presidente della IV
Commissione, che, tra l'altro, mi ha dato una serie di spunti che
andrò a riprendere durante il mio intervento.
Collega Rosaire, lei sul
rock glacier
mi ha convinto di
più, ma questo è un altro aspetto.
Perché presentare una legge sui distretti del commercio? Lo
abbiamo cercato di dire, almeno chi l'ha capita e chi soprattutto
l'ha voluta capire. Il primo passaggio è quello di un'azione dal
basso, ovvero all'interno di questa legge per una volta non si
dispone imperativamente come si devono fare le cose ma si cerca di
dare gli strumenti a due macro attori: da un lato, il Governo, la
Giunta; prima un altro collega era perplesso sul fatto che fosse la
Giunta a determinare tutta una serie di cose con delibere di
Giunta; per quello che ci riguarda, la Giunta deve fare la Giunta,
il Consiglio deve fare il Consiglio. In questo passaggio, in
particolare nel primo articolo relativamente a questa proposta di
legge, la Giunta ha tutta una serie di possibilità per poter meglio
legiferare su quest'aspetto e su questa proposta, ma l'azione dal
basso parte anche dai Comuni, dalle attività commerciali, dai
rappresentanti di categoria, da tutte le altre forze; penso anche
alle forze sindacali che non sono mai state considerate.
All'interno della proposta di legge si parla di accordi
territoriali con le categorie dei consumatori e soprattutto con le
forze sindacali, quindi si parla di politiche del lavoro. Su questo
guardo l'assessore Bertschy perché questo passaggio è molto vicino
e molto attinente al lavoro che lui sta facendo sull'alleanza per
un lavoro di qualità. Peccato che questa cosa non si sia voluta
prendere a spunto, come non si sia voluto capire il fatto che
questa proposta di legge è aperta, autonoma nelle possibilità di
agire da parte della Giunta, da parte dei Comuni, da parte delle
attività commerciali, nessuno è andato a obbligare nessuno a fare
qualcosa. Forse anche questo è un cambio di mentalità che, a volte
non piace, ma si è persa l'occasione di andare ad approfondire - lo
dico soprattutto all'Assessore più che al Presidente della
Commissione - eventuali possibilità di modifica o di
implementazione della legge in termini di rigenerazione urbana, di
autonomia degli operatori, dei Comuni, dei commercianti. Si poteva
modificare la legge in Commissione in maniera fattiva per creare
delle possibilità innovative, per sostenere non soltanto le
attività commerciali ma anche per poter fare di alcuni centri, che
oggi sono la prova provata della desertificazione commerciale,
qualcosa di differente. Si è persa anche un'occasione per mischiare
questa legge con gli esercizi di vicinato, che sono due cose
differenti. Benissimo il sostegno agli esercizi di vicinato, ma è
solo una cosa; il cercare di creare dei distretti commerciali,
chiamiamoli come vogliamo, è un'altra cosa e mi spiace che il
Presidente della IV Commissione, che è un imprenditore, in un
passaggio abbia detto che ci sono delle strutture o comunque si
voglia separare o creare le distanze tra le varie attività.
C'è un grosso problema di tutte le attività medio piccole, ma
soprattutto piccolissime: che non ci si vuole giustamente mettere
insieme con degli strumenti che obbligano fortemente le forme
giuridiche degli operatori che sono maggiormente delle ditte
individuali; questo strumento poteva essere similarmente e in
maniera più leggera delle reti di impresa la possibilità per
collaborare, senza obbligare nessuno a fare delle scelte di tipo
contrattuale. Gli operatori, i Comuni e chi altro si potevano unire
per fare qualcosa; che cosa? Le possibilità erano "n" e la Giunta
poteva legiferare in tal senso o, comunque, disporre con delibera.
Non si è voluta prendere quest'occasione, per carità, ognuno fa le
sue scelte.
Si è anche persa un'altra occasione: nell'ambito del processo di
riforma, ne abbiamo anche già parlato durante la presentazione del
DEFR, delle leggi madri del commercio, si potevano inserire... e io
mi auguro che in futuro
si prenderà anche spunto da alcune
cose positive di questa legge, perché non è tutta negativa, almeno
così credo... per poter modificare la 12/1999 e la 19/2001, se lo
si vuole fare. L'occasione si è persa sin da subito e non si
racconti la manfrina che in audizione sono state dette delle cose
contrarie a questa legge, perché qualcuno si ricorderà che a
maggio, in particolare l'11 maggio (vado a memoria), io e
l'assessore Grosjacques abbiamo avuto un'interessante discussione
sui pareri finanziari di questa legge. Cito quello che ha detto
l'Assessore, ma, ripeto, è una critica costruttiva: "Le assicuro, e
lo dico a nome della mia struttura, che non solo abbiamo letto la
legge ma nella mia risposta, dal punto di vista politico da parte
di questa maggioranza, abbiamo considerato questa legge
assolutamente inutile e non applicabile concretamente sul
territorio valdostano, quindi più che io a non aver letto la legge,
probabilmente lei non ha capito il senso della mia risposta".
Collega Grosjacques, ci capiremo un giorno; su altri temi
probabilmente ci capiamo di più, su questi meno. Il problema è che,
secondo me, questa legge l'avete solo letta ma non avete voluto
sfruttarla. Io mi sarei addirittura aspettato tutta una serie di
emendamenti per fare propria, vostra, questa legge, invece non
l'avete voluto fare. Secondo me, avete perso un'occasione. La mia è
una critica costruttiva e l'avete mischiata con un altro strumento:
il sostegno agli esercizi di vicinato, che è un'altra cosa, è una
contribuzione e un sostegno per l'appunto, non è un fattore di
innovazione. Qua è un'altra cosa! Non mettiamo contro strumenti che
non sono uguali o alternativi, possono essere integrativi ma sono
due cose diverse, perché qui si vuole far lavorare tutti gli
operatori in chiave di sostegno del commercio.
C'è poi un tema molto più generale che si è perso nella
querelle
che è il governo del territorio, è ovvio che noi
non possiamo recuperare del tempo perso. Qualcuno nelle discussioni
che sono state fatte sia in audizione, sia negli incontri fuori,
giustamente si è anche lamentato - dico "qualcuno" per non dare né
colpe né attribuire cose ad altri -: "Ah, ci sono dei grandi centri
commerciali che hanno fatto perdere senso o comunque hanno messo in
difficoltà i centri dei paesi". È ovvio che noi non possiamo oggi,
in una sorta di masochismo ludistico, dire: "Devono chiudere delle
attività", assolutamente; proprio in questo senso ci poteva essere
l'occasione della rigenerazione urbana di quelle aree che sono in
difficoltà, perché ci sono due strumenti principali di governo del
territorio e sappiamo quali sono: uno è vecchio e si sta cercando
di rivisitare - e su questo abbiamo presentato un ordine del giorno
che poi cercherò di esporre -, mi riferisco al PTP, su cui c'erano
scritte delle cose o forse ci furono delle cose, poi ci sono i
piani regolatori e nessuno, giustamente, entra nell'autonomia dei
Comuni. Come in questo caso - e sono molto meravigliato - si è
voluta dare un'occasione di autonomia maggiore ai Comuni proprio
essendo quota parte di quest'iniziativa di rilancio delle attività
commerciali, però il Consiglio permanente degli Enti locali -
glielo ho anche detto al presidente Micheletto su altre cose - fa
delle cose strane, perché, quando si dà autonomia ai Comuni, non la
vogliono, quando non gliela si dà, la vogliono e allora
decidiamoci! Capisco che il tema è complesso; c'era anche la
possibilità per più Comuni di lavorare insieme, senza andare a
creare degli strumenti di obbligo di tipo contrattuale ma di
collaborazione. Questo dovrebbe essere un elemento di novità,
altrimenti è inutile che parliamo di rete di impresa e di
collaborazioni tra enti. Dobbiamo anche capirci un attimo, però,
ripeto, io vedo una grande perdita di occasione.
Spiace anche il fatto che ci siano dei passaggi oggettivamente
che io non ho capito e cito ancora il Consiglio permanente degli
Enti locali, quando ho letto il parere che hanno presentato
parlando della strategia delle aree interne, chiedo quale sia
l'impatto sulle attività commerciali, se non un flebile impatto
indiretto, di quello che la strategia delle aree interne ha fatto
sulle attività commerciali, ulteriore strumento diverso da quello
dei distretti del commercio, che hanno una denominazione che poteva
essere - ripeto - modificata, cambiata cioè poteva esserci
qualsiasi tipo di evoluzione. Non mi si dica che da altre parti non
ha funzionato, perché noi dobbiamo per forza sempre guardare da
altre parti? Non possiamo finalmente essere autonomi anche nella
testa e creare degli strumenti
ex novo
? Possiamo per una
volta essere noi "gli altri" da cui magari qualcosa viene copiato?
A me spiace tutto questo, ma lo dico soprattutto per chi ha perso
l'occasione, perché oggi questa legge poteva arrivare in Consiglio
in maniera completamente diversa, completamente rivista e
costruita, perché anche sulle risorse finanziarie questo è davvero
"il segreto di Colombo". Chi tiene in mano la cassa è la Giunta, o,
meglio, in questo caso il Presidente, però è la Giunta che dovrebbe
esserlo. "Se c'è la volontà politica, le risorse si trovano" disse
un ex Presidente della Giunta e su questo sono d'accordo, anche
perché non stiamo parlando di enormità di risorse, come stiamo
anche parlando della possibilità di andare ad attingere a risorse
extra come fanno altre realtà, su questo, a volte, ci dimentichiamo
che altre realtà questo lo fanno. Quello che io vedo oggi è
soprattutto una grande perdita di occasione.
Ho sentito anche colleghi che hanno parlato della possibilità di
fare i distretti del commercio in uno, due Comuni in via
sperimentale; c'era il carattere sperimentale di questa norma e si
doveva capire effettivamente se questa norma potesse funzionare e
quindi arrivare alla fine di un percorso triennale e capire cosa
poter fare. C'è anche un emendamento che ha presentato la Lega, che
comunque abbiamo sostenuto in Commissione e lo sosterremo;
sinceramente avrei preferito vedere - magari si chiede tanto... -
la volontà di alcune aree di farsi promotrici - e parlo in
particolare degli Enti locali, parlo degli Assessori o dei Sindaci
che hanno la delega alle attività commerciali - di qualche
iniziativa, perché altrimenti torniamo sempre a bomba: "Speriamo
che la Regione faccia qualcosa, speriamo che l'ente faccia
qualcosa", ma perché per una volta non si parte dal basso? Questa è
la grande domanda.
Poi qua è più una questione, se vogliamo, di stile che di
merito. Lo voglio dire perché l'intervento del Presidente della IV
Commissione ha riportato questo; io in Capigruppo - e qui guardo il
Presidente del Consiglio - l'ho sottolineato: i comunicati stampa
delle Commissioni non sono dei comizi, non sono delle
giustificazioni sul voto, non sono delle scelte di parte ma sono
delle comunicazioni istituzionali. Presidente, lo so che lei è
giovane della carica, però si faccia spiegare da colleghi suoi
vicini, che hanno esperienza, che questa è una caduta di stile
brutta e oggettivamente o si riporta l'opinione di tutti i
contendenti... ma fare un comizio in un comunicato stampa di una
Commissione non è una bella cosa e questa non è una questione di
forma, ma di sostanza, perché lei lì rappresenta tutta la
Commissione, anche chi ha votato a favore o contro! Sinceramente,
ma qua lo dico soprattutto al Presidente del Consiglio, che è
grande arbitro di parte - o dovrebbe essere tale -, bisogna
decidere se i comunicati stampa della Commissione sono di parte,
quindi di qualcuno, e allora ci dividiamo le quote delle battute,
oppure sono effettivamente dei comunicati istituzionali. Se voleva
rispondere in maniera politica a un voto, il gruppo dell'Union, il
gruppo della maggioranza o tutta la maggioranza si faceva il suo
comunicato stampa e questo mi sembrava più corretto. Lo dico
soprattutto per chi presiede la Commissione, perché da oggi sarà
più debole nelle dichiarazioni rispetto a tutta la Commissione.
Questo lo dico proprio come caduta di stile, su una cosa che
oggettivamente poteva avere un altro tipo di atteggiamento. Lo dico
anche perché potrebbe passare un brutto messaggio: "Ah, abbiamo
fatto le audizioni e ci hanno detto che va tutto male, questa legge
non si fa". Se ragioniamo così, ci sono delle leggi sulla quali ci
sono delle difficoltà, perché se durante le audizioni, in
particolare al DEFR - guardo il collega Marguerettaz con il quale
ogni tanto ce lo siamo detti -, ci chiedono tutti più soldi, se
ascoltiamo tutti, allora dobbiamo assolutamente aggiungere soldi
anche al bilancio, ma a quel punto sappiamo che la coperta è corta.
Dire: "Tutti ci hanno detto di fare così" è semplicistico; allora
io propongo di fare delle audizioni su quello che le categorie
pensano dell'IVA e, se ci dicono di abbassare l'IVA, noi domani
dobbiamo promuovere un'azione per chiedere l'abbassamento dell'IVA,
perché dubito che qualcuno dica: "Va bene l'IVA così". Lo dico
proprio per una modalità di comunicazione e, soprattutto, per la
forza della comunicazione che uno può fare, perché io comprendo
benissimo che la maggioranza dica: "No, su questa cosa noi non
siamo d'accordo", perfetto, che dica: "Su questa cosa non vogliamo
metterci delle risorse", perfetto, ma spiegami perché, dai un'idea.
Magari l'assessore Grosjacques ha un grosso coniglio nel cilindro
che ci tirerà fuori oggi o prossimamente con una legge che farà del
meglio. Benissimo, siamo pronti a discuterne; a me quello che è
spiaciuto su questa legge è che non si è voluto discutere del tema,
non si è voluto capire il tema, non ci si è neanche messi la testa.
Questo è, secondo me, qualcosa che dispiace perché vede - e mi
spiace citare sempre il collega Rosaire, ma per una volta che parla
le do attenzione - sulle associazioni io le posso assicurare che,
se avessi registrato gli incontri informali che sono stati fatti
con loro per presentare la legge, dicevano tutt'altro rispetto a
quello che è stato detto qua, forse sono stati fatti prima di certe
altre comunicazioni, ma ci sta, è la politica! Io quello che dico è
che, per me, oggi la maggioranza - dico "oggi" perché la stiamo
discutendo oggi - non ha assolutamente voluto sfruttare
un'occasione e anche questa è debolezza politica! Dico questo
perché - ripeto - ci sono state delle situazioni in cui - e lo
abbiamo visto, io nella breve esperienza l'ho visto - un Assessore
e una maggioranza hanno detto: "Benissimo, questa legge non ci
piace, abbiamo questi emendamenti". Se sono condivisibili, i primi
a voltarli sono i firmatari della legge, invece qua no: esercizi di
vicinato, contributi... sì, sono un'altra cosa; va benissimo, non
possono uno sostituire l'altro. Sul governo del territorio poi
andiamo ulteriormente a parlarne.
Io penso di avere più o meno detto tutto quello che volevo dire
sul tema; ripeto che sono dispiaciuto di come sono andate le cose.
Rimando alla presentazione dell'ordine del giorno quello che volevo
dire sul governo del territorio, quello che constato è che,
purtroppo, c'è stato uno steccato contro un altro steccato, magari
anche per colpa di chi ha sottoscritto e presentato la legge, però
le cose potevano andare in maniera molto diversa e comunque -
ripeto - nell'interesse di tutta la comunità e non di una
parte.
Presidente -
La parola al consigliere Perron per secondo
intervento.
Perron (LEGA VDA) -
Ringrazio anche il Presidente della
IV Commissione per aver messo a fattor comune e ribadito una volta
in più la questione, così mi dà l'occasione per fare quello che era
un po' il mio mestiere prima o la mia formazione, che è quella di
storico, che va a prendersi i documenti, li legge, li porta fuori e
così anche qua capiamo che, quando si guardano i documenti, è una
questione di interpretazioni e cercherò di dimostrarglielo.
Punto primo; partiamo da La Chambre, lei dice: "La Chambre dice
che non sono fattibili". Io dico: aspettiamo a dirlo, fra l'altro,
c'è un punto importante che lei ha detto: "Che abbiamo estrapolato
da...". Quando si estrapola, è sempre un po' pericoloso; ho visto
ragazzi che facevano dei riassunti estrapolando delle parti e non
avevo capito il senso. La Chambre dice: "I distretti del commercio
in questo senso - cioè nell'ottica delle problematiche sul
commercio, eccetera - potrebbero potenzialmente rappresentare un
supporto per la sopravvivenza e la crescita di queste realtà". Non
è pregiudizialmente negativo il parere, non è così; poi aggiunge:
"Non possono però non essere prese in considerazione le innegabili
difficoltà legate a una loro realizzazione sul territorio
valdostano". Va bene, ci possono essere difficoltà e cos'è che non
presenta difficoltà nella vita e nella politica? Tutto presenta
delle difficoltà. Non è così negativo, poi cita altre parti che lei
ha citato ma c'è una parte importante nel finale, dicono - ripeto,
ipse dixit
, la Chambre - un ultimo aspetto ma che, per
importanza, è forse quello che, alla luce di quanto riportato nella
legge, potrebbe costituire il principale elemento critico è quello
legato ai fondi. Tradotto, guardando tutto il testo e non alcune
parti, il problema principale, secondo La Chambre - e lo dice qua
-, è che i fondi sarebbero pochi. Quello è il problema principale.
Fa delle critiche, non è pregiudizialmente contro, anzi, è
pregiudizialmente a favore dei distretti, ne rileva la difficoltà
sul territorio valdostano, dà una serie di criticità ma alla fine
dice: "Il problema più grosso sono i fondi" e, tra l'altro, sono
stati presentati dai colleghi di Rassemblement anche degli
emendamenti e delle visioni che allargano questa cosa. È un po'
diverso, e credo di averlo dimostrato, da come lo si dice.
Punto secondo: Confesercenti. Confesercenti ha espresso il
parere più positivo sulla questione; abbiamo avuto interlocuzioni
anche noi: alzi il telefono, li senta e vedrà se conferma quanto
dico io oppure no. Lei mi cita: "Sì, ma loro hanno detto che il 50%
dei distretti non ha funzionato", quindi buttiamo via tutto... io
le giro il contrario e le dico: grazie, il 50% però sì. Chi ha
ragione? È questo che le dico: chi ha ragione? Sì, l'hanno detto,
il 50% non ha funzionato ma l'altra metà è andata però...
(intervento di un Consigliere, fuori microfono)
...allora ho preso male io l'appunto... comunque sia il concetto
è identico, il 50% non ha funzionato? Cominciamo a farne uno e
vediamo se funziona, perché ci sono delle realtà interessate, ci
sono dei Comuni che sono interessati nonostante il parere del CPEL
su cui il collega Aggravi ha detto chiaramente alcune cose sulle
quali concordiamo. Il 50% non ha funzionato, bene, il restante ha
funzionato, facciamone uno intanto e vediamo come va, se si vuole
farlo, perché il problema - ripeto - è politico, di volontà.
Punto terzo: vediamo un attimo la questione di Confcommercio.
Chi c'era in audizione l'ha ascoltata, chi non l'ha ascoltata si
vada a prendere i verbali, però chiunque può prendere un giornale,
quindi io non sto tirando fuori delle cose dette nelle segrete
Camere del Consiglio. Nel giornale "Aosta Cronaca" del 3 marzo 2023
si può leggere che "Al fine di scongiurare la desertificazione e
arginare un'eventuale emorragia di chiusure delle attività, la
prospettiva formulabile anche nella nostra regione è quella legata
ai distretti del commercio", articolo di giornale, ne abbiamo
parlato in audizione. "Ribadiamo - dicono da Confcommercio - che
l'obiettivo dei distretti di commercio è quello di fare del
commercio un fattore di innovazione, integrazione, oltre che di
accrescere e rigenerare l'attrattività del tessuto urbano
sostenendo la competitività delle imprese commerciali". Articolo di
giornale, chiaramente positivo, chiaramente si auspica: "Confidiamo
che la nuova Giunta regionale, appena insediata, prenda a cuore
tale delicata tematica in quanto i piccoli borghi e i centri
storici privi di esercizi commerciali e attività di ristorazione
perdono, a nostro avviso, gran parte del loro interesse". Poi si
fanno - come li ho già definiti prima - questi cambiamenti a "u",
queste "inversioni a u" legittime, ma qui o l'autore dell'articolo
di giornale ha preso degli allucinogeni o queste cose sono scritte
e noi le abbiamo lette.
Ricapitolando, non è un problema di risorse, è già stato detto:
volendo, ci sono, si può fare; non è un problema di pareri perché,
primo, non sono così negativi, come penso di aver dimostrato,
chiaramente ci sono delle difficoltà; secondo, giustamente come ha
rilevato il collega Aggravi, anche qualora i pareri fossero
negativi su vari aspetti, non è che siamo vincolati a tutti i
pareri che vengono fuori dalle audizioni, perché altrimenti
giustamente faremmo quello che ci viene detto sempre da fuori.
Questa non è più democrazia rappresentativa, non so che cosa
diventa; quindi anche qua non è una questione di pareri. Ripeto: è
una questione politica assolutamente legittima di chi dice: "Noi
questi distretti non li vogliamo, secondo noi, sono una
stupidaggine, in Valle non funzionano, andate a fare qualcos'altro,
proponete qualcos'altro perché questo assolutamente no". È
legittimo, però vogliamo sentircelo dire così, non vogliamo sentire
degli alibi, vogliamo la chiara discussione sul merito
politico.
In ultimo, visto che si è parlato di vendere false speranze,
ottimo, qui si fa un gran bel
assist
- mi dispiace adesso
vedere qualcuno scomparso dall'aula... - perché, in occasione di un
incontro pubblico sul territorio che abbiamo svolto mi pare a
giugno a Châtillon sulle problematiche del territorio del Comune -
al quale ovviamente erano presenti gli amministratori comunali,
esponenti di Confcommercio, io e il collega Chatrian, che potrà
testimoniare se dico il vero oppure no -, coloro che erano al
tavolo - né io, né lui - hanno parlato chiaramente di una possibile
sperimentazione dei distretti del commercio su Châtillon. Sentendo
queste parole, io mi sono alzato nel finale della discussione e ho
detto: "Scusate, guardate che di questa proposta di legge per ora
pare che non se ne faccia nulla". Non si può dire "no"
politicamente a qualcosa e poi vendere delle false speranze,
ammesso che qualcuno lo abbia fatto, io non lo so, riporto i
dati... vendere delle false speranze dicendo che si potrebbe magari
sperimentare cosa succede a Châtillon e dicendolo in pubblico, no,
Signori, mi dispiace ma questo è altamente scorretto. Non so chi
l'abbia fatto... se qualcuno l'ha fatto, non lo so, ma questa è la
realtà. A vendere delle false speranze non siamo noi, noi abbiamo
fatto una proposta, ci si dica "sì" o "no" sul merito politico e
non si divaghi su altri aspetti.
Presidente -
Ha chiesto la parola il consigliere Baccega,
ne ha facoltà.
Baccega (FI) -
In realtà, noi non siamo presenti in IV
Commissione, però il dibattito che oggi ha animato questa proposta
di legge fa sì che sia opportuno che anche la nostra voce venga
recepita. Solo per dire che, nell'autocelebrazione del gruppo che
ha presentato la legge, anche i consiglieri Restano, Marquis e
Baccega l'hanno firmata, quindi ci sono anche loro, ma lo hanno
fatto con una decisa convinzione: quella di dover dare forza ed
energia a questo progetto di legge che mi era stato presentato dal
collega Perron al quale dico: le scorrettezze della politica sono
talmente tante che potremmo scrivere una Bibbia.
Entrando nel vivo del provvedimento, noi arriviamo da una serie
di
kermesse
nazionali nelle quali abbiamo chiesto quali
aspettative c'erano state e come erano andate le cose soprattutto
nelle regioni del nord-ovest Piemonte, Liguria e Lombardia e il
risultato è stato decisamente positivo. È vero, ci sono stati
momenti in cui non ha funzionato ma in altre situazioni le cose,
soprattutto nel Veneto ma anche in Piemonte, sono andate bene e i
risultati ci sono stati.
Sono preoccupato e perplesso perché il piglio che ha preso
questa proposta di legge rispetto alla volontà di partire dal
basso, di dare molte possibilità soprattutto agli enti ma anche
alle associazioni che possono mettersi in gioco, mettersi alla
prova una volta per tutte, perché non sia sempre la Regione a
spingere nella direzione del contributo, contributo, contributo...
associazioni che non so se si sono confrontate con i loro associati
perché di questa legge ne abbiamo parlato sul territorio in questi
mesi e abbiamo recepito, soprattutto in alcune zone, pareri
favorevoli: parlo della
Media Valle dove c'è stato un
confronto serrato anche per i rapporti che il nostro Capogruppo ha
soprattutto a Saint-Vincent e Châtillon. Collega Presidente della
IV Commissione, sentirsi dire: "Potrebbe non essere efficace",
soprattutto in una logica dove questa legge è decisamente
sperimentale, non è sicuramente piacevole laddove si parla di
sperimentazioni.
Concludo dicendo che noi, dato che la proposta di legge
l'abbiamo firmata, la condividiamo e, come dichiarazione di voto,
vi anticipo che Forza Italia la voterà certamente.
Presidente -
Consigliere Restano, a lei la parola.
Restano (GM) -
Anch'io ho firmato questa proposta di
legge, l'ho firmata nella convinzione che fosse un'opportunità per
riflettere sulla situazione del commercio e per avviare un
confronto in Consiglio, perché la situazione che si rileva sui
territori non è esattamente favorevole - e quanto detto in
Commissione lo ha rilevato -, la legge 1/2020 richiamata dal
collega Presidente della Commissione è figlia di un momento storico
ben preciso. La crisi che noi viviamo nelle nostre vallate ha
origini diverse e credo - e non voglio interpretare l'idea
dell'Assessore - che egli abbia colto tutto questo perché nel DEFR
qualcosa ha scritto in proposito. La proposta di legge quindi ha
colto forse nel segno, perché quei contributi straordinari, così
parla l'articolo 29 della legge del 2020, erano figli della
pandemia. Noi viviamo - e guardo il territorio che frequento
maggiormente, rispondendo all'affermazione del Presidente della
Commissione - una situazione dove 7-8 esercizi hanno chiuso negli
ultimi tre anni, quindi i 20 che sono stati aperti grazie a questi
contributi hanno già perso di significato. Dobbiamo fare qualcosa
di strutturale, dobbiamo interrogarci su cosa fare per evitare lo
spopolamento dei territori ma, soprattutto, l'abbandono degli
esercizi commerciali, che poi, conseguentemente, vuol dire il
fallimento di tutte le politiche sul commercio e non solo.
Accolgo con favore le proposte che arriveranno sul DEFR sul
tavolo di lavoro e di confronto nel settore specifico, ho qualche
perplessità perché, a forza di aprire tavoli, non sappiamo più dove
ci si dovrà accomodare per potersi confrontare. Dall'altro punto di
vista - lo dico essendo una persona (ma ci sono anche altri
Consiglieri) che è nata, cresciuta ed è tuttora operativa
all'interno del commercio - sono molto preoccupato, perché la legge
1/2020 ha dato dei risultati ma non sono sicuramente quelli
sperati. La legge 19/2001 sul commercio va rivista, noi dobbiamo
ripensare l'intero settore, dobbiamo analizzare la situazione e
cercare di capire cosa dobbiamo fare per invertire questo
trend
negativo. Non dobbiamo rallegrarci per i contributi
che abbiamo devoluto con la legge 2020 perché, secondo me, è come
aver dato un'aspirina a una persona che ha un'importante infezione:
non abbiamo ottenuto risultato alcuno. Ben venga quanto scritto sul
DEFR; rimbocchiamoci le maniche perché abbiamo tanto da
lavorare.
Presidente -
Consigliere Ganis, a lei la parola.
Ganis (LEGA VDA) -
Ringrazio i colleghi che sono
intervenuti per il loro contributo. Permettetemi una
considerazione, lo hanno ben evidenziato i colleghi: dal momento
che il nostro gruppo ha presentato questa proposta di legge, da
parte della maggioranza non c'è mai stato un dialogo costruttivo o
finalizzato a modificare questa proposta di legge alquanto semplice
visto anche il numero di articoli e soprattutto viste le difficoltà
nelle quali verte il settore del commercio.
Inoltre, attraverso la presentazione di un emendamento, come
gruppo, abbiamo cercato di semplificare la modalità di costituzione
dei distretti del commercio al fine di renderli più efficienti,
così come ha fatto anche il gruppo di Rassemblement Valdôtain.
Prendere come esempio alcuni Comuni della Provincia di Mantova e
affermare che i distretti non funzionano ci sembra un paragone un
po' illogico, come quello di basarsi su di un parere, tra l'altro,
non vincolante espresso dagli Enti locali.
Mi permetta una considerazione, Assessore: prenda in prestito le
parole di Alberto Marchiori, (poi, se vuole, le do anche il
libricino), consigliere di Confcommercio nazionale: "Un
interessante modello di collaborazione pubblico-privato è
rappresentato dai distretti del commercio. Nei distretti infatti
possono essere aggregate diverse piccole realtà territoriali che
traggono così vantaggio dall'opportunità di fare rete in termini di
progettualità e accesso ai finanziamenti dedicati anche di
carattere europeo". Questo è Alberto Marchiori, consigliere di
Confcommercio nazionale.
Chiudo evidenziando che le false speranze, come sostiene il
Presidente della IV Commissione, sono quelle riassunte come una
possibile soluzione al problema da parte di Confcommercio
nazionale.
Presidente -
Ha chiesto la parola il consigliere Rosaire
per secondo intervento, ne ha facoltà.
Rosaire (UV) -
Parto dall'ultima considerazione del
collega Ganis relativamente alle false speranze. È normale che, se
qualcuno non crede in una certa iniziativa, non possa non esprimere
in maniera compiuta il proprio giudizio, quindi da ciò nasce il
fatto di aver definito "false speranze" una legge che probabilmente
non avrebbe, a mio modesto parere, delle ricadute concrete sul
territorio.
In merito a quanto ha asserito invece all'inizio il collega
Aggravi circa quanto io avrei detto, cioè sul fatto che auspicherei
una distanza tra le attività commerciali, preciso che non ho detto
assolutamente questo. Cerco di rileggere quanto ho detto, estrapolo
a questo punto solo l'inciso che fa riferimento alle distanze di
vari locali e attività commerciali e leggo: "Emerge che l'idea
dell'istituzione dei distretti del commercio può essere
condivisibile", quindi il concetto di un principio condivisibile
non è mai stato negato da nessuno e io non ho mai detto che
qualcuno, chi è intervenuto in Commissione, si è espresso in
maniera contraria: ho detto che ci sono delle criticità talmente
gravi e talmente pesanti che fanno propendere per la probabilità di
un insuccesso, questo è quanto ho detto. Finisco comunque la
lettura: "Emerge che l'idea dell'istituzione dei distretti e del
commercio può essere condivisibile, ma vi sono delle criticità che
non rendono semplice la loro costituzione, legate, ad esempio, alla
distanza che separa tra di loro le aziende e la loro diversa
dimensione". Questo ho detto, non che auspico da imprenditore, come
ha cercato di farmi dire, che ci sia una distanza e si debba
normare una distanza tra le attività commerciali.
Relativamente a quanto asserito invece dal collega Perron circa
gli articoli di giornali, ricordo al collega che agiamo per atti,
come più volte viene ripetuto in quest'Assise e, di conseguenza,
quanto viene riportato in quest'Assise credo che abbia più valore
di quanto voi potete eventualmente condividere al di fuori del
Consiglio regionale o delle Commissioni con i vostri referenti.
Tornando invece a Confesercenti, adesso purtroppo non ho il
verbale, ricordo che
(omissis)
ha effettivamente
iniziato il suo intervento, che è durato - leggendo poi il verbale
è facile vederlo - quattro righe, dopodiché è intervenuto il
consulente
(omissis)
e la prima domanda che ha fatto
è stata: "Che cosa intendete fare di questa legge perché non si
riesce a capire quale sia il fine". Di conseguenza, asserire che
Confesercenti fosse così favorevole a quanto avete detto... trovo
veramente delle grosse difficoltà, fermo restando che se poi
successivamente in Commissione l'avete nuovamente audito e ha detto
cose diverse; mi spiace ma in quest'Assise non è possibile
saperlo.
Presidente -
Ha chiesto la parola il consigliere Aggravi
per fatto personale, circoscriva il fatto, a lei la parola.
Aggravi (RV) -
Circoscrivo il fatto: io non ho detto che
lei "auspica", ma che da imprenditore, quale lei è, sono stupito
che abbia detto che distanze o tipologia di azienda siano dei
fattori limitanti rispetto alla possibile collaborazione delle
aziende. Argomentando rispetto al discorso delle reti di impresa,
io di questo sono molto stupito e sono stupito che un imprenditore
che conosce benissimo il primo problema della collaborazione tra
aziende, ovvero il fatto che spesso e volentieri bisogna
sottoscrivere degli accordi contrattuali che vincolano le realtà...
quello che noi prevediamo qua può avere un effetto limitante...
Aggiungo una questione di mozione d'ordine invece, Presidente,
rivolta a lei, perché io sono stupito, e chiedo una sua valutazione
in merito, perché le audizioni in Commissione e i verbali sono
secretati e io in quest'aula ho sentito: "Tizio dice questo",
"Tizio ha detto questo" e "Caio ha detto quest'altro". Nomi,
cognomi e quello che è stato riportato all'interno delle
Commissioni di solito non è mai stato oggetto di rendicontazione
nel Consiglio: lo dico perché altrimenti che senso ha avere le
Commissioni a porte chiuse e soprattutto citare quello che uno ha
detto piuttosto che un altro senza possibilità di
contraddittorio.
Presidente -
Ha chiesto la parola il consigliere Rosaire
per fatto personale, faccia una precisazione.
Rosaire (UV) -
Constato che il collega Aggravi ha buona
lingua ma le orecchie probabilmente non funzionano bene.
Nell'intervento di prima, rileggo nuovamente, io non ho asserito
dei pareri personali; lei adesso ha detto nuovamente che io ho dato
delle interpretazioni. Io ho riportato quanto è stato espresso in
Commissione: "Il presidente Rosaire fa presente che, per quanto
riguarda il merito del provvedimento, riassumendo quanto è stato
detto dai rappresentanti delle associazioni, il concetto della
distanza che separa le attività..."
(intervento di un Consigliere, fuori microfono)
...certo, è stato dato come una delle criticità insieme alle
mille altre che sono state sollevate in merito alla possibilità di
mettere a terra questa norma sui distretti del Commercio abbia
delle criticità.
Presidente -
La parola al consigliere Aggravi, sempre per
fatto personale, però cercate di non fare una discussione tra di
voi.
Aggravi (RV) -
Signor Presidente, io le chiedo
gentilmente di dire al collega Rosaire, a cui voglio comunque
umanamente bene, di pensare alla sua lingua e alle sue orecchie e
di non guardare le mie, perché le devo anche dire che anche la sua
penna nel comunicato stampa che ha fatto da Presidente ha
dimostrato come lei è: un po' troppo agitato. Io quindi le
chiederei di non agitarsi, di limitarsi alle situazioni qua e, se
c'è stata una considerazione personale, è la sua nei confronti
della mia lingua e delle mie orecchie, su cui sicuramente io ho
delle limitazioni o comunque dei problemi, ma sinceramente certe
considerazioni se le tenga per lei per il rispetto dell'Aula. Sono
state fatte mozioni di censura su molto meno, Signor Presidente, io
le chiedo di intervenire perché oggettivamente una cosa di questo
genere snatura anche l'oggetto della discussione, non siamo in un
bar!
Presidente -
Colgo l'invito del consigliere Aggravi a non
agitarsi e a mantenere una discussione sui temi e non nei confronti
delle persone. Ha chiesto la parola il consigliere Perron per fatto
personale.
Perron (LEGA VDA) -
Intervengo velocemente per fatto
personale soltanto per chiarire il punto, così ho, diciamo,
l'ultimo "punto" su questo.
Collega Rosaire, su Confcommercio noi abbiamo parlato
semplicemente di un'inversione a "u" sul loro parere, testimoniata
dagli articoli di giornale di marzo: questa è la prima
puntualizzazione.
Seconda cosa: il primo interlocutore di Confesercenti si è
espresso in positivo; il secondo interlocutore - come lei dice - ci
ha fatto delle domande e io però le metto la nostra
interpretazione: avendoci fatto delle domande, è un segno di
interesse, non di critica di dire: "Non funziona". Il primo ha
detto: "Il progetto è interessante, siamo interessati"; il secondo
ha chiesto cose in più che dalla legge non aveva capito, ma questa
è la nostra interpretazione, io gliela ribalto e ribalto la sua. È
segno d'interesse quello; quindi abbiamo le due interpretazioni
legittime sul tavolo, poi ognuno si fa la sua idea.
Presidente -
Siamo in discussione generale. Altri
vogliono ancora intervenire? Non vedo altre richieste d'intervento.
La discussione generale è chiusa. A questo punto sospenderei
brevemente il Consiglio per una pausa per arieggiare i locali e
riprendiamo tra una decina di minuti. I lavori del Consiglio sono
sospesi.
La seduta è sospesa dalle ore 10:54 alle ore 11:12.
Bertin (Presidente) -
Riprendiamo dopo la breve
sospensione; ricordo che la discussione generale è stata chiusa e
siamo in fase di replica. Si è prenotato l'assessore Grosjacques a
cui passo la parola.
Grosjacques (UV) -
Ovviamente non tornerò sulle
valutazioni che sono state fatte dai portatori di interesse auditi,
su cui i vari colleghi hanno già ampiamente dibattuto. Forse il
peccato originale è quello di cui abbiamo discusso in una delle
iniziative presentate dal collega Aggravi relativamente alla
mancata applicazione dell'articolo 1bis della legge 12/1999, che
prevedeva una pianificazione e un equilibrio da parte
dell'Amministrazione regionale sulle attività. L'articolo in realtà
non è mai entrato nella sua operatività perché c'è stata una
sentenza della Corte costituzionale, la 104/2014, che ha dichiarato
l'illegittimità di alcune disposizioni della legge 5/2013
accogliendo la prevalenza delle censure formulate dal Governo
statale, quindi la prevalenza su questa materia della normativa
statale. Questa pianificazione non si è potuta realizzare e tutto è
stato in qualche modo demandato alla pianificazione urbanistica che
i Comuni hanno fatto e l'abbiamo citata in alcune risposte. Ci sono
state pianificazioni di tipo diverso da Comune a Comune; in alcuni
c'è stata in qualche modo la possibilità di impiantare strutture di
vendita di grande distribuzione, mentre in altri i Comuni hanno
fatto altre scelte, probabilmente anche in funzione del
mantenimento delle piccole strutture all'interno dei centri
storici.
Solo per dare qualche risposta... il collega Ganis in apertura
ha correttamente evidenziato quali sono le problematiche che hanno
dato in qualche modo l'avvio alla desertificazione del piccolo
commercio al quale io associo comunque anche gli esercizi di
vicinato. Con la misura del 2020, su cui tornerò dopo, abbiamo
provato a dare una risposta che è stata accolta positivamente. Solo
un dato che va confermato: nell'ultima domanda, che è scaduta il 13
di ottobre, abbiamo 146 richieste di finanziamento, alcune delle
quali per nuove iniziative commerciali e quindi direi che, da
questo punto di vista, la risposta del territorio è stata molto
positiva. Anche se è una misura che, come si è detto in alcuni
interventi, non è risolutiva, comunque dà una risposta soprattutto
alle piccole attività presenti nei centri storici e soprattutto nei
piccoli centri.
Ovviamente, quando si fa attività sul territorio, non sempre si
raccolgono pareri unanimi, però noi, come Commissione e come
legislatori, abbiamo l'obbligo di sentire le associazioni e le
categorie maggiormente rappresentative. Quelle sono quelle che
esprimono il parere, ma anche in quest'aula tutti insieme non
rappresentiamo il 100% della popolazione valdostana, ma abbiamo un
mandato chiaro che ci obbliga a legiferare secondo l'interesse
generale.
Andrò poi alle conclusioni di un'analisi che abbiamo fatto;
questo anche per rispondere al collega Aggravi che ci ha detto che
non abbiamo voluto approfondire il tema. In realtà, abbiamo già
alzato i toni in una precedente discussione, quindi direi che
questa è una risposta che va compiutamente a confutare quello che
il collega Aggravi dice rispetto a questa maggioranza e a questa
Commissione. Il tema è stato approfondito, è stato sviscerato;
siamo arrivati a delle conclusioni per le quali, a nostro avviso,
questo strumento non è efficace per la conformazione del nostro
territorio e leggerò le conclusioni tra un attimo.
La pianificazione, come dicevo, è di competenza di ogni singolo
Comune. Per quel che riguarda il Comune di Châtillon in
particolare, che è stato oggetto dell'ultimo intervento del collega
Perron, segnalo che lì è nata più di un'attività di grande
distribuzione o di media distribuzione. Io mi sono confrontato con
il sindaco
(omissis)
, che mi ha rappresentato le
criticità del commercio all'interno del borgo ma, dal confronto che
abbiamo avuto, non mi sembrava particolarmente indirizzato su una
soluzione come quella dei distretti del commercio, almeno questo è
stato quello che ci siamo detti in un colloquio a due. Se poi in
assemblea pubblica vengono dette delle altre cose, ognuno risponde
delle proprie dichiarazioni, su questo non c'è nessun problema. Io
non ho verbalizzato i colloqui, come non lo faccio con nessuna
delle persone che viene a espormi dei temi, però le posso garantire
che, rispetto a una crisi conclamata delle attività all'interno del
borgo, non mi sembrava quella la soluzione che poteva essere
prospettata dal Sindaco, non so se parlasse a titolo personale o a
nome dell'Amministrazione comunale.
Credo che le associazioni meritino maggiore attenzione quando
esprimono le loro considerazioni, perché sono poi quelle che le
devono subire, applicare sul territorio e quindi credo che la loro
analisi sia un'analisi che viene anche dall'ascolto del territorio,
poi è chiaro che anche per quel che riguarda alcuni Sindaci, può
anche darsi che ci fossero delle opinioni discordanti rispetto a
questo parere di astensione, ma noi a questo ci dobbiamo attenere.
Il CPEL, nel motivare la sua astensione, ha detto che poteva essere
una misura da prendere in considerazione ma che, ad oggi, sembrava
non avere ricadute... o di poter dare le ricadute positive
auspicate dal disegno di legge.
Il collega Restano sottolineava la validità della misura per gli
esercizi di vicinato, ma è una considerazione che facciamo anche
noi... non è una misura risolutiva, dico però che questa non è una
misura che nasce per effetto della pandemia. La legge 1/2020 è la
legge di bilancio - e quest'emendamento arriva da forze politiche
che oggi sono collocate all'opposizione e che allora avevano
proposto questo articolo 29 - ed è stata approvata nel gennaio del
2020, quindi non è una misura che ha un effetto trascinamento della
pandemia; infatti ha esplicato i suoi effetti nel 2021, 2022 e
2023, ma il bilancio è stato approvato nel gennaio del 2020. Poi,
ovviamente, il collega Restano avrà modo di verificare ed
eventualmente di confutare quello che ho detto.
Per quel che riguarda la disciplina, è chiaro che ha bisogno di
un
restyling
, di una manutenzione, perché la legge che
disciplina il commercio è la legge 12/1999, mentre la 19/2001 è
quella che finanzia le attività alberghiere ed extralberghiere e
anche le attività commerciali, ma non è quella che ne disciplina le
modalità.
Per quel che riguarda le conclusioni alle quali siamo arrivati
dopo un'attenta analisi anche di quello che succede intorno a noi e
che è stato portato oggi come esempio di buona applicazione dei
distretti del commercio, mi preme sottolineare che certamente
prenderemo buona nota di tutti i suggerimenti che sono emersi oggi
nel dibattito per quel che riguarda la modifica della legge 12/1999
e anche delle suggestioni che vengono dalla legge sui distretti del
commercio. Le conclusioni alle quali siamo arrivati e che in
qualche modo avevo già richiamato in una mia precedente risposta
sono legate alla valutazione dell'approvazione di una normativa
regionale sui distretti del commercio. Tale legge corre il rischio
reale di trasformarsi nell'illusione di replicare acriticamente
l'esperienza di altre Regioni in un contesto ancora più critico
caratterizzato da dimensioni quantitative e qualitative del tessuto
demografico sociale ed economico notevolmente differenti, in
particolar modo per quello che riguarda le Regioni che voi avete
giustamente preso a modello per quest'iniziativa. Si tratta infatti
di Regioni nelle quali, peraltro, non esistono studi definitivi ed
esaustivi sull'effettivo impatto che le iniziative hanno comportato
a livello sociale e commerciale che non sarebbero comunque
sovrapponibili al contesto valdostano, tanto più che precedenti
iniziative intraprese a livello regionale valdostano aventi
obiettivi e analogie con quella dei distretti del commercio non
hanno peraltro mai riscosso successo tra gli Enti locali e tanto
meno tra gli operatori del settore. Cito in particolare l'articolo
14 della legge regionale 12/1999, che aveva individuato i CAT
(Centri di Assistenza Tecnica) come un'opportunità volta a
promuovere nelle imprese della distribuzione, e in particolare
nelle piccole e medie imprese, la diffusione di strumenti,
metodologie e sistemi finalizzati a sviluppare i processi di
ammodernamento della rete distributiva migliorando i sistemi
aziendali anche al fine di ottenere le certificazioni di qualità e
di elevarne il livello tecnologico.
È stato autorizzato nel giugno 2001 l'unico CAT organizzato e
gestito da ASCOM Confcommercio, l'allora Centro sviluppo e Confidi
Commercio, iniziativa che non ha tuttavia prodotto risultati
concreti ed è rimasta negli obiettivi sostanzialmente lettera
morta. Sono state poi riscontrate uguali difficoltà
nell'applicazione della normativa riguardante i centri
polifunzionali di servizi riservati ai Comuni con popolazione
inferiore ai 3 mila abitanti, il cui obiettivo, assolutamente
lodevole, era quello di combattere la desertificazione commerciale,
in particolare nelle aree delle Valli laterali. In questo caso la
quasi totalità delle rare iniziative intraprese si sono scontrate
con problemi di sostenibilità economico-finanziaria che ne hanno
precluso la sopravvivenza; oggi mi risulta che ne rimanga in piedi
uno soltanto.
La fase congiunturale attuale rende inoltre inappropriati
interventi che comportino impegno di risorse in progetti la cui
efficacia rimane aleatoria e che risulterebbero quindi poco
attrattivi per gli operatori del settore, operatori che devono
affrontare contingenze urgenti legate al continuo calo di fatturato
e alle difficoltà di accesso al credito e che necessitano quindi di
interventi rapidi in regime di emergenza. La debolezza strutturale
dei Comuni valdostani e la loro disomogeneità di fondo, legata alle
esigue dimensioni, rappresentano un ulteriore fattore di criticità
nell'aggregazione delle varie realtà per il raggiungimento degli
obiettivi.
Se si considerano le problematiche venute alla luce e
l'inconsistenza dei risultati riscontrati nelle regioni che già
avevano da anni collaudato lo strumento dei distretti commerciali -
almeno questo emerge dalle analisi che sono state fatte al nostro
interno - e che avendo già individuato soggetti promotori, soggetti
attuatori e strumenti specifici avrebbero dovuto affrontare
efficacemente la negativa congiuntura economica, non è difficile
constatare come tale strumento sia stato inadeguato a sostenere il
settore del commercio. Tempi di attuazione troppo lunghi e mancanza
di esperienza sul campo aggraverebbero il rischio
nell'intraprendere un percorso del genere e questo era stato
sottolineato anche dagli Enti locali, che non hanno probabilmente
individuato con precisione quale sarebbe dovuto essere il loro
ruolo all'interno di questa nuova disciplina.
Predisporre strumenti legati a un futuro incerto in un contesto
caratterizzato da turbolenze e rapidissimi cambiamenti non
consente, di fatto, di individuare strategie efficaci e tempestive
a favore del settore. In questa fase di rapidissima evoluzione, in
una situazione economica che reclama rapidità, efficienza,
concretezza e garanzia nel raggiungimento degli obiettivi
prefissati, quella della promozione dei distretti del commercio non
può rappresentare, quanto meno a giudizio di questa maggioranza,
una priorità a livello d'intervento e d'investimento di risorse e,
aggiungo, anche per quel che riguarda le categorie; poi oggi le
stesse espressioni hanno avuto valutazioni diverse ma stiamo agli
atti.
Gli interventi messi in essere finora dall'Amministrazione
regionale sono andati nella direzione di consentire un sollievo
immediato a favore degli operatori e, più in generale, di
continuare nelle azioni di promozione turistica della nostra
Regione volte ad ampliare la platea della potenziale clientela del
settore commercio mediante l'ampliamento dei flussi turistici.
Per chiudere, torno sulla misura degli esercizi di vicinato, che
quest'anno, come abbiamo avuto modo di dire anche nell'audizione in
Commissione, ha ampliato la platea dei propri beneficiari andando a
ricomprendere una serie di attività o di codici Ateco all'interno
di Comuni, che in qualche modo, non essendo turisticamente "di
prima fascia", a causa dell'impoverimento e del calo demografico
dei comuni all'interno dei quali sono situati, rischiavano la
chiusura. Questa misura certamente non risolutrice di tutti i
problemi quindi ha comunque dato una prima risposta e ha consentito
su alcuni territori di mantenere in vita attività commerciali che
diversamente sarebbero quasi certamente state destinate alla
chiusura.
Presidente -
Altri interventi? Non vedo altre richieste
d'intervento; passerei pertanto alla votazione dell'ordine del
giorno. Per illustrare l'ordine del giorno, ha chiesto la parola il
consigliere Aggravi, ne ha facoltà.
Aggravi (RV) -
In parte l'argomento l'ho già illustrato,
mi collego però a un passaggio, perché era parte dell'inizio della
presentazione dell'ordine del giorno, di quello che ha detto
l'assessore Grosjacques. Il termine "peccato originale" forse
possiamo valutarlo, nel senso che la libera iniziativa
imprenditoriale è sempre giusta e corretta, però forse è un termine
che potrebbe ben rappresentare quello che poi successivamente è
stato, nel senso che forse nella
ratio
di quella misura,
quindi dell'articolo 1bis, "Indirizzi regionali sulla rete
distributiva", qualcosa in più si poteva fare. È la
ratio
poi dell'ordine del giorno, che anche quell'articolo 23 (Servizi
del PTP) in cui si considerano di rilevanza regionale tutta una
serie di servizi, tra cui la lettera f): "Per il commercio grande
distribuzione, ovvero centri commerciali integrati di cui alla
vigente legislazione, supermercati e servizi della distribuzione
all'ingrosso".
L'assessore Grosjacques ricordava poi un'iniziativa di luglio
dove si era andati a cercare di capire che cosa ne fosse
dell'attuazione di quest'articolo, che non è mai stato attuato per
le ragioni che l'Assessore ha già rappresentato, ovvero una censura
da parte della massima Corte in cui si dice: "La concorrenza è cosa
dello Stato". Forse scrivendolo in altra maniera o ragionando in
un'altra maniera, più che concorrenza, si dovrebbe parlare di
governo del territorio; io questo lo vorrei sottolineare, perché la
concorrenza è cosa sempre salutare mentre il governo del territorio
non necessariamente si deve mischiare con la concorrenza. Noi
adesso parliamo di commercio, quindi l'abbiamo focalizzato sul
commercio, ma l'ordine del giorno potrebbe toccare tutte le lettere
del secondo comma dell'articolo 23 del PTP, quindi tutta una serie
di servizi per cercare di gestire più in armonia quello che poteva
essere uno sviluppo del nostro territorio. È ovvio che sotto il PTP
c'è il vero governo del territorio, poi sta nei piani regolatori
che sono cruccio, complicazioni e anche magari causa di ore di poco
sonno per molti Sindaci e molte Amministrazioni... perché i piani
regolatori fanno il Paese o almeno dovrebbero. Nel settembre 2022,
con una delibera di Giunta, la 1067, era iniziato un percorso di
revisione o direi anche di "messa a giorno", di aggiornamento del
PTP, che è più di un bambino adolescente perché è nato nel 1998; si
è creato un gruppo di lavoro in cui noi, leggendo la delibera di
Giunta, non vediamo almeno sulla carta chi si occupa anche di
commercio. Ci sono tutta una serie di Dipartimenti, giustamente si
è data importanza alla parte territoriale, urbanistica,
dell'edilizia, di sviluppo economico, uno dei punti, forse questo
anche perché sappiamo che le strutture del commercio hanno
un'allocazione che le porta a essere al di fuori di determinati
Dipartimenti, ma queste sono scelte politiche, non vogliamo
assolutamente criticarle in questa sede... la volontà di
quest'ordine del giorno non è sicuramente guardare al passato, a
quello che è stato fatto in modo negativo, quello che è stato è
stato. Quest'ordine del giorno, in realtà, vuole guardare al futuro
e quindi si vuole impegnare il Governo, in particolare l'Assessore
competente in materia di opere pubbliche e territorio, nell'ambito
di questo processo di revisione e delle attività del gruppo di
lavoro costituito con la delibera di Giunta 1067, previo
coinvolgimento delle associazioni di categoria, a valutare lo stato
dello sviluppo dei servizi di rilevanza regionale per quello che
riguarda il commercio, per fare uno stato dell'arte di quello che
dal 1998 ad oggi c'è stato, soprattutto in termini di collocazione
sul territorio regionale.
Ci sono anche delle grandi strutture, almeno così si sa, che
dovrebbero ancora essere realizzate in determinate aree che sono
anche già interessate da una notevole presenza, perché, ripeto, io
non sono assolutamente contro la concorrenza, anzi, ce ne dovrebbe
essere di più, ma si devono anche fare delle leggi che giustamente
devono servire per capire che cosa c'è dopo la concorrenza, perché
la concorrenza sana porta a vincitori e vinti; bisogna anche capire
poi cosa farne dei vinti, quindi permettere loro di rientrare
nell'alveo del gioco concorrenziale dettato dal mercato. Non si
vuole vietare, ma si vogliono dare degli strumenti per generare
ulteriore concorrenza.
"Proporre, nell'ambito degli obiettivi del punto 4 della
deliberazione..." che ho già citato... di stabilire che questo
gruppo di lavoro terminerà i propri lavori con la predisposizione
di una serie di elaborati i cui contenuti dovranno comprendere il
recepimento delle nuove disposizioni (perché dal 1998 ad oggi a
livello nazionale ed europeo è successo di tutto e di più), quindi
termini di pianificazione territoriale, raccolta e valutazione di
nuove esigenze del territorio, individuazione dei primi elementi di
indirizzo e delle tematiche da sviluppare, definizione di una
road map
della
governance
tecnico-scientifica per il
discorso della variante e il PTP e anche i fabbisogni finanziari
ma, sicuramente, l'Assessore su questo punto sarà più esplicito e,
infine, "proporre degli elementi di indirizzo, specifiche norme o
modifiche volte a favorire la rigenerazione urbana delle zone
soggette a maggiore desertificazione commerciale". La volontà non è
assolutamente quella di vietare qualcosa che c'è, perché chi già
opera è giusto che operi, ma bisogna capire cosa fare rispetto al
1998 per rivitalizzare quelle aree che, per come sono andate le
cose, non dipendono soltanto dal nostro territorio, ma da quello
che sta succedendo e che succederà a livello globale... ci deve
essere uno sforzo per cercare di rivitalizzarle e non arrendersi
allo stato dell'arte, che è la cosa più negativa che ci possa
essere, e presentare il risultato dell'attività di cui a questi
precedenti punti nelle Commissioni consiliari, ma ci deve essere
proprio la volontà di ampliare il dibattito. Inoltre si deve
cercare eventualmente di capire se ci possono essere anche dei
contenuti, magari più di natura politica ma anche di indirizzo nei
confronti dei tecnici. Dico questo perché, ricordiamocelo sempre,
che gli uni sono nominati a seguito di procedure concorrenziali,
perché i concorsi lo sono, mentre un'altra procedura
concorrenziale, che è quella del voto, nomina i politici che
tendenzialmente dovrebbero definire gli indirizzi, poi ogni tanto
c'è un po' di commistione da una parte e dall'altra, cerchiamo di
mettere ordine e di rientrare nell'alveo della giusta concorrenza
rispetto alle possibilità del fare e alle volontà di fare.
Presidente -
La discussione generale sull'ordine del
giorno è aperta. Si è prenotato l'assessore Sapinet a cui passo la
parola.
Sapinet (UV) -
In merito all'ordine del giorno ci siamo
confrontati anche con... il gruppo di lavoro istituito con la
delibera 1067/2022 terminerà il proprio lavoro entro dodici mesi
con la predisposizione di elaborati i cui contenuti dovranno
comprendere tutta una serie di specifiche: un gruppo di lavoro, di
fatto, che ci darà un documento tecnico sul quale poi si avvierà il
confronto politico. Vado sull'impegnativa... una serie di punti di
attività che ovviamente si stanno già portando avanti ma, come
dicevo, l'ordine del giorno può essere accolto con una modifica in
particolare sui termini, dove andremo a definire entro i due mesi
dal recepimento del documento di cui al punto 4 della DGR
1067/2022. Ci sono stati già alcuni incontri e, nello specifico, il
23 giugno il gruppo di lavoro si è confrontato con la Chambre, il
27 giugno con ADAVA e Confcommercio e il 19 luglio con
Confindustria. C'è un po' di ritardo perché la delibera è del 19
settembre e si parlava di dodici mesi, un ritardo che è comunque
contenuto perché siamo in dirittura d'arrivo; un ritardo (e non è
la solita scusante) è dovuto anche alla carenza di personale e
all'attività intensa che va a sovraccaricare la struttura. Direi
comunque che è utile un confronto in Commissione, quindi con una
modifica solo per quello che riguarda il discorso delle
tempistiche, cioè due mesi ma dal recepimento del documento.
Presidente -
Grazie Assessore. Vi è stata una proposta di
emendamento che mi pare venga accolta da parte dei proponenti;
eventualmente se depositate l'emendamento poi possiamo mettere in
votazione l'ordine del giorno così come modificato. Consigliere
Distort vuole intervenire sull'ordine del giorno? A lei la parola.
Siamo ancora in discussione generale.
Distort (LEGA VDA) -
Soltanto un intervento a nome del
gruppo Lega sull'ordine del giorno. Vorrei innanzitutto svelare il
fatto che il collega Aggravi, attraverso la declinazione della
materia urbanistica, cattura in senso positivo la mia attenzione,
un po' come se io proponessi un'iniziativa di matrice calvinista,
sono sicuro in automatico che attirerei la sua. Questo per dire che
siamo orientati e sintonizzati sulla stessa lunghezza d'onda;
rafforziamo quanto personalmente e, come gruppo Lega, abbiamo già
più volte specificato in quest'aula: la disciplina urbanistica è
l'ambito di eccellenza per l'attivazione spontanea dell'economia,
dei funzionamenti di una comunità. Questo è un dato fondamentale,
quindi è assolutamente importante che la politica gestisca ogni
passaggio di questa materia, che, tra l'altro, ha un punto di forza
e un punto di debolezza. Il punto di forza è duplice ed è prima di
tutto il fatto che, dal punto di vista del nostro ordinamento
statutario, è di competenza primaria. Noi quindi abbiamo
fortunatamente la possibilità di dire la nostra e di riuscire a
scoprire e a definire, anche in accordo con lo Stato, quel punto,
quella linea di demarcazione tra l'urbanistica e la disciplina
edilizia, che è proprio il punto e la linea di demarcazione tra le
competenze regionali e le competenze statali. Mi auguro che questo
percorso permetta anche ulteriormente di chiarire questa linea di
demarcazione, altrimenti ci troveremo sempre succubi di una visione
centralista e mai padroni della nostra autonomia.
L'altro elemento, il duplice punto di forza, è il fatto che è a
costo zero, perché l'urbanistica ha questo grandissimo vantaggio:
disciplina le regole e poi l'attore che mette i soldi è il privato.
Questo è fondamentale; questo vuol dire un'opportunità che un
governo del territorio deve saper prendere al volo.
C'è comunque un punto di debolezza ed è l'elemento su cui noi
dichiariamo sin d'ora di svolgere tutta la nostra attenzione in
fase poi di svolgimento del lavoro. Il punto di debolezza è che, se
non si è in grado di gestirla, l'urbanistica, genera un effetto da
apprendista stregone: si mettono in moto dei meccanismi che poi non
si sanno gestire, oppure addirittura, per paura esattamente di
andare nella linea dell'apprendista stregone, ci si astiene da
qualunque scelta e da qualunque evoluzione normativa. Ovviamente
questo punto di debolezza io non lo riferisco alla competenza degli
uffici, che riconosco senza mezzi termini, però è ovvio che gli
stessi hanno bisogno delle indicazioni politiche, deve essere la
politica a dire: "Andiamo in questa direzione piuttosto che in
un'altra", perché comunque non è una materia scientifica in termini
matematici, ma è una materia che presuppone delle scelte e le
scelte le deve dare la politica.
Noi, come forza politica Lega Valle d'Aosta, abbiamo già una
nostra visione in materia di urbanistica e abbiamo concetti, come
quello di
mixité
, che per noi è fondamentale e cioè quello
che ci permette di passare da un'urbanistica basata sulla
zonizzazione - cioè divisione delle funzioni in funzione delle
varie parti del territorio - a una visione urbanistica delle
funzioni che si mescolano in maniera virtuosa in una comunità, in
un territorio che sappia in questo modo esprimere tutta la sua
vivacità.
Infine, per quanto riguarda il riuso, il concetto che gradisco
particolarmente nel secondo punto: "Modifiche volte a favorire la
rigenerazione urbana delle zone soggette a maggior desertificazione
commerciale", è quello della rigenerazione urbana. L'abbiamo già
definito, l'ho già chiarito come gruppo politico all'interno di
quest'aula: non si tratta di arrivare ai cimiteri dei fabbricati e
delle aree per dire: "Cosa facciamo su queste parti? ". Non è
questo. Una sana politica deve avere la capacità di anticipare
questo passaggio, questo stato cimiteriale, in modo tale che non si
arrivi al livello della dismissione, della desertificazione, al
livello del degrado. È proprio per questo che è estremamente
importante che la politica sappia assolutamente essere all'altezza
di questa materia. Questo è il compito e la sfida di una sana
amministrazione e noi speriamo che voi ne siate all'altezza.
Presidente -
Sempre sull'ordine del giorno, ha chiesto la
parola il consigliere Chatrian, ne ha facoltà.
Chatrian (AV-VdA Unie) -
Solo una considerazione più di
natura politica e non tecnica su quest'ordine del giorno. Penso che
il collega che ha illustrato quest'ordine del giorno semplifica e
riassume quello che è stato il dibattito sulla proposta di legge
presentata dai colleghi questa mattina per il fatto che, se oggi
stiamo affrontando il tema della desertificazione commerciale nei
centri più grandi e non nelle vallate laterali, è perché comunque
c'è stata una pianificazione di natura urbanistica che ha creato
probabilmente i presupposti e le condizioni per poi mettere in
difficoltà l'agglomerato già urbanizzato; è come dire che certe
scelte sono già state fatte. Mai come in questo momento penso che
la nostra Commissione competente debba avere - ecco perché
approviamo questa proposta - la fotografia di cosa è successo dal
1998 ad oggi, quindi lo stato dell'arte, quali potrebbero essere a
questo punto gli strumenti, gli accompagnamenti, gli aiuti e le
idee per poter rigenerare l'agglomerato che oggi ha delle
grandissime difficoltà, si utilizza il termine "desertificazione",
il che vuol dire che i locali e le attività commerciali hanno già
chiuso e stanno chiudendo. La terza invece è a questo punto la
parte forse più delicata, più difficile, ossia quali soluzioni
trovare per poter rilanciare la parte urbana non più utilizzata e
valorizzata e, di conseguenza, è lì che probabilmente dovremo fare
la differenza.
Chiederei proprio all'Assessore competente non solo lo stato
dell'arte, che è importante conoscere, anche se io penso che la
sfida più importante - perché ormai quella parte lì è andata - sia
capire quali sono gli elementi e soprattutto gli strumenti per
poter rilanciare quello che invece ormai è stato chiuso o sta
chiudendo. Tutto questo per poter ridare non solo dignità ma anche
la possibilità di nuovi posti di lavoro e di far rivivere quella
che è comunque già una zona antropizzata; la sfida è quella perché,
altrimenti, ci riempiamo la bocca di parole dicendo di non andare
più a edificare e creare nuova antropizzazione, mentre non siamo in
grado di poter rilanciare quella esistente, anzi, su quella poi le
difficoltà e le criticità si sommano e quindi è un combinato
disposto che ci porterebbe fuori strada.
Presidente -
Altri interventi sull'ordine del giorno? Non
vedo altre richieste. Chiudo la discussione e metto in votazione
l'ordine del giorno così come emendato. La votazione è aperta. La
votazione è chiusa.
Presenti, votanti e favorevoli: 35
L'ordine del giorno è approvato all'unanimità.
Passiamo ora all'articolato della legge, all'articolo 1. Prima
facciamo le dichiarazioni di voto, pertanto chi vuole fare
dichiarazioni di voto? Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Ringraziando il Presidente visto
che era il momento migliore per fare le dichiarazioni di
voto...
Presidente -
Perché dopo sarebbe tardi...
Guichardaz E. (PCP) -
...dopo potrebbe essere tardi,
esatto... ecco perché faccio ora la nostra dichiarazione di
voto.
A differenza di quanto ha detto l'Assessore competente, noi
crediamo che questa proposta di legge ponga un tema di assoluta
priorità da discutere all'interno di questo Consiglio regionale
perché spesso sentiamo parlare di desertificazione e dell'abbandono
dei centri storici e non solo per i paesi di alta montagna. Io, ad
esempio, che vivo in un paese nel circondario di Aosta, non posso
assolutamente andare a comprare il pane, ma devo per forza andare
altrove e quindi mi pongo il problema non tanto per me, ma per
tutti gli anziani che vivono in quel territorio e che, in questo
momento, sicuramente riscontrano delle difficoltà.
Sappiamo che la legge sugli esercizi di vicinato ha dato i suoi
frutti e lo ha dimostrato anche l'Assessore con il suo intervento;
è certo che questa proposta di legge era molto più organica
nonostante avesse delle maglie molto larghe e, molto probabilmente,
anche per questo non è forse stata accolta appieno da parte dei
Comuni e dalle associazioni di categoria. È proprio per questo che
noi oggi non la voteremo perché, da questo punto di vista, le
audizioni a cui abbiamo preso parte in IV Commissione hanno fatto
emergere una volontà di condividere le finalità della legge, ma
hanno fatto sorgere anche molti dubbi sulla realizzabilità di
questa proposta di legge e, molto probabilmente, non si è voluto
discutere e approfondire questo tema con la dovuta accortezza forse
perché per l'Assessore questa non rappresenta una priorità.
Spero che anche l'inserimento nel DEFR di alcuni principi, che
possano invece andare in qualche modo a trovare soddisfazione
rispetto a questo tema, vengano poi portati avanti anche dalla
maggioranza, perché, ribadisco, in questo momento molto
probabilmente bisogna dare un segnale anche a quei piccoli paesi e
a quei centri storici che purtroppo vedono l'abbandono di
moltissimi esercizi commerciali a favore della grande distribuzione
che ci troviamo a pochi passi da casa.
Presidente -
Consigliere Perron, a lei la parola.
Perron (LEGA VDA) -
Per dichiarazione di voto. Nella
risposta che ci è stata data e che chiude un po' il cerchio,
l'Assessore ci dice che i distretti del commercio, dal punto di
vista della maggioranza, con i loro approfondimenti, sono uno
strumento comunque inadeguato. È legittimo, ma su questo noi non
siamo d'accordo e ci chiediamo perché a questo punto vengano ancora
finanziati su molte altre aree. Voi dite: "Sono diverse, per noi
non va", noi rimaniamo in disaccordo e restiamo convinti che si
potevano fare.
Si dice che gli esercizi di vicinato funzionano: funzionano
quelli, piuttosto che adottare strategie nuove; anche qui noi
dissentiamo e continuiamo a pensare che i distretti potevano essere
sperimentati.
Dite "no" ai distretti come la sperimentazione del CAT; se ho
capito bene, prendere qualcosa da fuori, portarla sul nostro
territorio, ha dimostrato che non funziona. Ancora una volta noi
sosteniamo che sono due cose differenti; questa avrebbe potuto
funzionare. Prendere da fuori voi dite può non essere funzionale e
per noi, invece, sì. Lo sosteniamo anche perché in questo caso noi
promotori siamo un partito che ha radici, amministrazioni e una
funzione nel Governo nazionale, quindi riteniamo dalla nostra parte
che sia un qualcosa in più che noi possiamo proporre, prendendo da
realtà al di fuori anche della Valle.
Per quanto ci riguarda, state sbagliando a chiudere
un'opportunità. Dal punto di vista politico, e qui chiudo, rilevo
che chi con noi ha supportato questo provvedimento in Valle si
propone di portare proposte innovative, nuove, mentre dalla vostra
parte c'è il mantenimento dello
status quo
. Questo mi sento
di poter dire anche a favore di una certa sintesi giornalistica,
che mi auguro colga lo sforzo in questo senso. Da parte nostra
siamo convinti che sono necessarie scelte innovative, anche se non
potranno risolvere tutti i problemi del mondo, però siamo convinti
che si debba provare e crediamo di averlo dimostrato con le nostre
argomentazioni. Dall'altra parte non si vuole fare tutto questo,
bene, resta ai Valdostani decidere quanto vogliono il mantenimento
delle cose come sono, se pensano che funzionino, oppure cambiare,
avere un'alternativa e a quel punto guardano da un'altra parte.
Presidente -
Consigliere Ganis, a lei la parola.
Ganis (LEGA VDA) -
Condivido le parole della consigliera
Guichardaz, che ha ben evidenziato il motivo di questa bocciatura,
quindi ben vengano gli aiuti di vicinato. Noi, come gruppo, siamo
ovviamente favorevoli a questa misura, ma, come ha ben evidenziato
l'Assessore, non è una misura risolutiva. La nostra proposta punta
a cercare nuove strategie commerciali, solo così, come abbiamo
sempre evidenziato, si potranno mantenere vive e rilanciare le
nostre comunità.
Mi permetta, Assessore, una considerazione ulteriore: lei boccia
questa proposta di legge basandosi su dei dati, su delle
informazioni ma che non ci riguardano visto che nella nostra
regione i distretti non sono presenti. Io invece le posso dire che
città come Biella e Cossato hanno goduto di questi interventi,
circa 120 mila euro per il rifacimento dell'arredo urbano, altri
100 mila euro per il rifacimento delle vetrine; ci sono città nel
cuneese che hanno utilizzato i fondi destinati ai distretti per
valorizzare il territorio attraverso la realizzazione di
eventi.
Credo che la nostra proposta vada nella giusta direzione: la
creazione dei distretti può combattere o arginare il fenomeno della
desertificazione commerciale e, come ha anche ben evidenziato
Confcommercio nazionale, perché il commercio deve rimanere un punto
centrale nell'economia.
Presidente -
Ha chiesto la parola il consigliere Jordan,
ne ha facoltà.
Jordan (AV-VdA Unie) -
Credo di poter affermare con
sicurezza che tutto il Consiglio condivide il sostegno al piccolo
commercio e agli esercizi di vicinato e l'importanza di mantenere e
sviluppare l'attività soprattutto nei centri minori o in quelli che
sono in qualche modo più svantaggiati.
Il Governo e la maggioranza lo fa con l'attivazione del sostegno
di finanziamenti di cui abbiamo parlato oggi, oppure con l'attività
di programmazione presente e futura, così come in qualche modo ha
indicato l'assessore Grosjacques; la minoranza lo fa giustamente
con attività ispettive, ne sono state fatte numerose, e anche con
questa proposta di legge. Si sgomberi quindi il campo dall'idea di
dire: "di chi è più bravo" nel sostenere il piccolo commercio in
generale, non ci sono bravi e cattivi perché ognuno di noi lo fa
con il proprio ruolo e con le proprie attività. Ci sono dei modi
diversi però di affrontare il problema di cui abbiamo parlato oggi.
I distretti di commercio sono uno strumento teoricamente
interessante, noi non abbiamo visto l'applicazione in Valle d'Aosta
ma altrove, come è stato detto, ha dato risultati variegati, con
maggiore efficacia nei centri urbani vicino alle grandi città dove
c'era già uno sviluppo importante. In alcuni casi invece hanno
funzionato meno bene, specialmente dove c'è già un problema di zone
marginali. Cito a questo proposito lo studio di Maria Farinella,
che ha evidenziato molto bene quest'efficacia variegata.
Quello che dobbiamo fare, a mio e a nostro modo di vedere, è
avviare, come è già stato detto, una riorganizzazione dell'intero
settore, una pianificazione, una programmazione reale e concreta,
che vada - questo sì - a contrastare la desertificazione
commerciale. È già stato detto e lo ripeto che dobbiamo governare
il territorio e cito parte dell'intervento fatto dal collega
Aggravi, che condivido. Dobbiamo programmare con il PTP, con i
piani regolatori, quindi Regioni, Comuni e tutti gli
stakeholder
devono programmare assieme, devono governare il
territorio per evitare che delle scelte unilaterali, fatte magari
anche da un solo soggetto siano dannose: mi riferisco al il
proliferare incontrollato di grandi centri commerciali. Bisogna
evitare che le scelte di un soggetto condizionino fortemente altre
parti del territorio; credo che tutti noi abbiamo in mente degli
esempi. Cominciamo quindi, anche se forse in certe situazioni è un
po' tardi, a fare programmazione, a razionalizzare. Ci sono degli
strumenti, utilizziamoli; solo dopo questo percorso, e forse anche
parallelamente, si potrà parlare dei distretti del commercio come
strumento utile e credo anche interessante. Tutto questo solo dopo
o a fianco di questo percorso in un quadro che sia oggetto di una
riorganizzazione, non quindi adesso, ma condizionato a una
riorganizzazione. Per tali ragioni e per le ragioni che sono state
indicate dall'assessore Grosjacques ci asterremo.
Presidente -
Ha chiesto la parola il consigliere Restano,
ne ha facoltà.
Restano (GM) -
Riprendo quanto detto dall'Assessore.
Effettivamente io ho citato la pandemia ma intendevo citare un
periodo di grave emergenza, quindi mi scuso per la mia
affermazione. In effetti, questo periodo di grave emergenza era
stato richiamato dal proponente l'articolo in questione e da tutte
le persone che erano intervenute in quella sede per supportare la
proposta, quindi da vari Consiglieri, non ultimo anche dal
Presidente dell'epoca, che nel suo intervento, così come altri,
aveva auspicato che fosse solo l'avvio di un percorso: eravamo
all'inizio del 2020, richiamando peraltro il DEFR.
All'epoca nel mio intervento citai la turnazione degli esercizi
commerciali di vicinato soprattutto e, in generale, anche degli
esercizi di somministrazione che rasentano le 1.200 attività. Era
un dato che avevo rilevato al momento; io avevo ipotizzato circa
500 subentri all'anno, che significava non una certa vivacità
imprenditoriale ma una situazione di crisi diffusa, come poi
rilevato da tutti quelli che erano intervenuti.
Ebbene, la situazione non è cambiata. Bisogna essere onesti,
colleghi, nell'ammettere che la situazione non è cambiata.
Ribadisco quanto detto prima: con la norma abbiamo dato un piccolo
"calmante" alla situazione, ma serve una norma strutturale che era
già stata annunciata all'epoca e continuiamo ad annunciarla via via
con tutti i documenti che andiamo ad approvare. Diciamo tutti la
stessa cosa ma poi non c'è un seguito alle nostre affermazioni.
Sicuramente la norma che discutiamo oggi forse non risolveva la
situazione, però almeno è un inizio operativo della risposta che si
intende dare tutti insieme.
Ribadisco quanto già detto in precedenza e spero che questa
volta agli annunci seguano i fatti. La minoranza ci ha provato;
adesso tocca alla maggioranza, magari lo facciamo tutti insieme,
però diamoci spazio. Io voterò a favore.
Presidente -
Consigliere Aggravi, a lei la parola.
Aggravi (RV) -
Per confermare che il gruppo di
Rassemblement Valdôtain voterà questa proposta di legge che è stata
sottoscritta dal mio gruppo, come convintamente è stata
sottoscritta dai colleghi della Lega, dai colleghi di Forza Italia,
dal collega del Gruppo Misto, nella convinzione di poter dare un
contributo e soprattutto una via, una soluzione a un grosso e
complicato problema, come in realtà tutti gli intervenuti hanno in
qualche modo rappresentato.
Io ho ascoltato la dichiarazione di voto del collega Jordan e,
da appassionato di guerre stellari, ho pensato a una citazione che
il maestro Yoda fa a un suo apprendista: "Fare o non fare, non c'è
provare". In politica purtroppo non esiste il provare, bisogna
decidere se fare o non fare qualcosa.
Su questo punto oggi avete scelto di non fare, ci sarà la
possibilità forse, ce lo auguriamo; in realtà, abbiamo anche
cercato con l'ordine del giorno di dare un elemento in più, perché
abbiamo discusso di tanti temi. Anche nell'apertura dell'intervento
l'Assessore l'ha colto il problema: abbiamo parlato di esercizi di
vicinato, distretti del commercio, di quello che è lo Stato. Nel
complesso però dobbiamo pensare a una visione più alta, che è
quella giustamente della programmazione e delle condizioni affinché
queste attività si possano, io dico, rivitalizzare, perché parlare
oggi di sviluppo è molto complicato in quanto il mondo è cambiato
rispetto a un passato: non passiamo a una situazione di non
presenza, ma a una situazione di
post
presenza, quindi
bisogna capire che cosa fare non tanto delle singole attività, ma
proprio di determinate aree che erano interessate dalla presenza di
attività che oggi non ci sono più. Abbiamo capito i motivi per i
quali non ci sono e ora noi dobbiamo capire che cosa fare, ma non
per ricostruire il passato, ma per fare qualcosa di diverso e
permettere di rivitalizzare queste aree.
Quel piccolo contributo e soprattutto l'importante lavoro che il
gruppo di lavoro - io mi auguro e ne sono sicuro - sta facendo sul
discorso del PTP ci potranno permettere di fare dei ragionamenti
ulteriori.
Sul commercio oggi c'è il non fare, non succederà nulla, la
situazione è questa; nel DEFR sicuramente torneremo sul punto e già
durante le audizioni con l'Assessore qualcosa si è detto e
abbozzato per cui faremo ulteriori approfondimenti e soprattutto
vedremo che cosa il Governo e la maggioranza faranno o, meglio,
proporranno. Sicuramente in quel caso ci auguriamo che ci possa
essere il verbo "fare", oltre a quello che succede oggi.
Ci spiace per il fatto che non si sia potuto lavorare - non
voglio essere ipocrita - non dico tutti insieme, ma in larga parte,
perché poi ognuno ha le sue differenze, le sue particolarità, però
su un tema che poi alla fine unisce tutti, come lo è il 90% dei
temi, però poi alla fine giustamente qualcosa bisogna costruire e
soprattutto decidere.
Purtroppo oggi si sceglie di non decidere e ce ne dispiacciamo
come sottoscrittori di questa proposta di legge, ma così va la
vita.
Io mi auguro che, prima o poi, su questo tema si possano fare
dei ragionamenti un po' più alti e più innovativi e non soltanto
sostenere l'esistente o comunque continuare a guardarsi indietro
perché, in realtà, le cose sono cambiate e questo dobbiamo capirlo
anche noi.
Presidente -
Ha chiesto la parola il consigliere Distort,
ne ha facoltà.
Distort (LEGA VDA) -
Annunciando chiaramente il voto
favorevole da parte del gruppo Lega, vorrei soltanto utilizzare
questo spazio per esprimere una mia considerazione.
Permettetemi di dire che non mi hanno minimamente convinto gli
interventi della maggioranza: capisco che si attuino dei giochi e
delle dinamiche tra maggioranza e opposizione - questo è del tutto
evidente -, però quello che fa la bontà di un posizionamento, che,
tra l'altro, è un elemento sempre tendenzialmente critico per
l'opposizione, è il fatto di avere delle proposte alternative. È
chiaro che, per l'opposizione, le proposte alternative sono
estremamente difficili, perché le forze e gli strumenti di cui
dispone sono le proprie risorse intellettuali, le proprie
conoscenze e, eventualmente, un po' di collaborazione volontaria e
gratuita da parte di soggetti esterni. Le risorse invece di cui
dispone la maggioranza, in particolare il Governo, sono tutti gli
uffici della Pubblica Amministrazione; ecco allora che in questo
scontro impari, permettetemi di dire che voi oggi, come
opposizione, uscite totalmente perdenti perché non avete espresso
delle proposte...
(intervento dell'assessore Grosjacques, fuori
microfono)
...
probabilmente mi ponevo in una situazione futura, mi
auguro, grazie della correzione, assessore Grosjacques. Infatti io
adesso mi rivolgo a lei, assessore Grosjacques, con un'osservazione
che non ha nulla a che fare con la
captatio benevolentiae
,
né con una sviolinata, ma con una lettura di onestà
intellettuale.
Io mi permetto di pensare che per lei sia stato estremamente
sofferto il fatto di dover gestire la discussione in aula con un
posizionamento che va esattamente in questa linea: rifiutiamo, non
consideriamo questo lo strumento idoneo, però non diamo altre
prospettive. Le dico questo perché lei - e questo non vuole essere
"la sviolinata" - ha un'intelligenza che è perfettamente
riconosciuta non solo da me ma probabilmente dall'Aula intera e ha
anche una visione tendenzialmente progettuale, per cui stupisce che
lei si ponga in questi termini, ma probabilmente lei è anche "un
fedele" e segue gli ordini di scuderia e l'ordine di scuderia è
stato questo. Il fatto però è che nel gioco delle parti si colloca
la situazione del nostro tessuto economico commerciale che ha
assolutamente bisogno di risposte, di indirizzi, di visioni, di
conoscenza reale, effettiva, di quali sono le necessità e criticità
sul territorio, perché la sfida è imponente, la desertificazione è
già il segnale di una situazione di crisi avanzata, anzi,
avanzatissima.
Se è vero, come dice il collega parigrado Jordan, che gli
strumenti esistono e vanno utilizzati, quando li avremo utilizzati,
potremmo prendere in considerazione le dinamiche di questo...
quindi cosa vuol dire? Che fino ad ora non sono stati utilizzati e
che quindi non li state utilizzando? E queste sono le risposte che
state dando alla categoria del commercio? Il mio auspicio è che
veramente ci sia da parte vostra un'immediata riconversione, come
San Paolo sulla via di Damasco, riconoscendo che un buon Governo
deve rispondere almeno a questi requisiti: conoscere
dettagliatamente i bisogni del territorio, avere capacità di
visione politica e anche tecnica, anche in termini di contenuti, e
avere capacità di programmazione. Tutto questo è mancato nei vostri
interventi, per cui da parte nostra, per il bene del tessuto
economico valdostano, chiediamo che al più presto vi mettiate al
lavoro.
Presidente -
Ha chiesto la parola il consigliere
Lucianaz, ne ha facoltà.
Lucianaz (RV) -
Il collega Jordan
l'è aloù d'aouille é
de fi é mè vou avouì lo sabro
. Ho solo detto che il collega
Jordan ha agito di ago e di filo mentre io andrò un po' più pesante
ma sarò breve, non preoccupatevi.
Sono 40 anni che sono nel commercio, la Valle d'Aosta la conosco
quando non esistevano ancora gli ipermercati e i supermercati;
abbiamo visto tutta la trasformazione recente e abbiamo ben
presente qual era l'economia valdostana dell'epoca, dei decenni
scorsi, quando non uno - ripeto - non un commerciante aveva debiti.
Tutti i commercianti pagavano
cash
: questa era la regola del
commercio; tanti parlavano piemontese, ad Aosta tutti i
commercianti parlavano piemontese, era un altro mondo
sicuramente.
Qui invece si prospetta digitalizzazione, siete impazziti di
digitalizzazione, seguite pedissequamente le direttive di "Agenda
2030", bravi, allontanatevi sempre di più dalle esigenze del
territorio, continuate a seguire la traccia dei fondi PNRR e dei
progetti europei, continuate così. Io vi ricordo che il GOL 3, 8,
11, 12, 13, 15 di "Agenda 2030" va esattamente nella direzione
proposta da questa legge. Non la voterete? Io vi ricordo che a
Jovençan non c'è un negozio, Arpuilles, Entrebin, Planet, Porossan,
tutto il costone di La Salle, di Saint-Vincent, Avise, Perloz, Gran
Brissogne, Arvier, eccetera, zone abitate, zone dove si potrebbe
sviluppare ancora il turismo, ma se non abbiamo un centro aperto,
un solo punto vendita aperto, che turismo immaginate
sviluppare?
Deve essere sostenuta fortemente dall'Ente locale
l'imprenditoria del luogo e questo, come giustamente ha detto il
mio collega Aggravi, era uno stimolo forte per gli Enti locali, ma
non è stato raccolto e quest'Amministrazione, questa maggioranza,
Union Valdôtaine, Stella Alpina, PD e altro, vota contro e si è
rifiutata anche di affrontare nel dettaglio questa proposta. È una
visione filosofica diversa: voi credete nella distribuzione dei
formidabili fondi finanziari che avete e credete di accontentare
tutti i Valdostani distribuendo a iosa i milioni; noi, invece,
crediamo nel sostegno alle idee e alla volontà dei Valdostani che
vogliono investire e avrebbero bisogno non di un avversario o di
una complicazione per la loro attività ma di un sostegno normativo
ed economico; siamo esattamente dall'altra parte.
Presidente -
Altri che vogliono intervenire per
dichiarazione di voto? Non vedo altre richieste per dichiarazione
di voto, pertanto passiamo all'articolato. Ricordo che all'articolo
n. 1 vi sono due emendamenti della Lega. Vogliono essere
illustrati? Ha chiesto la parola il consigliere Manfrin per
illustrare i due emendamenti insieme, a lei la parola.
Manfrin (LEGA VDA) -
Per illustrare brevemente i due
emendamenti che abbiamo ritenuto opportuno venissero presentati
semplicemente perché si è parlato e ho ascoltato la discussione con
attenzione nella mattinata odierna rispetto alle possibilità o
mancate possibilità che questa legge avrebbe aperto. Il collega
Jordan ha fatto un riferimento preciso e ha evidenziato che ci sono
stati risultati altalenanti, alternanti laddove i distretti del
commercio sono stati applicati. Ha anche detto che, probabilmente,
non abbiamo i dati perché non abbiamo una sperimentazione e quindi
non possiamo comprendere quali sarebbero gli effetti che questa
legge dei distretti del commercio potrebbero avere sul nostro
tessuto commerciale imprenditoriale e sociale.
Proprio a questo proposito mi sovviene un'idea: se non abbiamo i
dati e quindi non possiamo comprendere l'impatto, perché non
approvare la legge e provare a fare una sperimentazione? Questa è
una domanda fondamentale a cui io sinceramente non so darmi
risposta. In altre parole si dice: questo strumento potrebbe essere
efficace, potrebbe non esserlo. Da qualche parte ha funzionato, da
qualche altra no e quindi, siccome non abbiamo i dati, meglio non
farlo. Un conto è se l'approvazione di questa legge ha danneggiato
i distretti commerciali laddove applicata, un conto è l'ipotesi
nella quale la realizzazione dei distretti del commercio non ha
prodotto effetti, che è una cosa differente. Non essendo in
presenza, diciamo, di un danneggiamento che una legge di questo
tipo potrebbe produrre, è evidente che una sua sperimentazione
risulta quanto mai auspicabile e, proprio per permettere una sua
sperimentazione e individuare gli effetti in maniera più efficace a
monte magari nelle aree di sperimentazione, vengono inseriti questi
emendamenti per dare la possibilità di individuare alcune zone
specifiche, andando a provare a fare un'applicazione in maniera
sperimentale e quindi effettivamente verificare se alcune zone
hanno avuto benefici o meno. I colleghi hanno parlato di Châtillon
e di Verrès, ma la legge è applicabile in tantissime altre zone
della nostra regione perché le caratteristiche sono le più diverse
e le più disparate.
Il collega Lucianaz ha parlato della desertificazione
commerciale: ebbene, io devo dire che nella mia precedente
esperienza giornalistica sono stato purtroppo mandato a fare un
servizio sull'ultimo negozio alimentare di Jovençan, che chiudeva
ed è stata un'esperienza molto triste. Si è trattato di documentare
un negozio che, da quello che mi ha detto la proprietaria, esisteva
da un centinaio di anni con mobili d'epoca inseriti nella
struttura, uno di quei vecchi negozi alimentari che costituivano
l'ossatura di un paese, uno di quei negozi nei quali in epoche
precedenti potevi trovare di tutto: dai medicinali agli alimentari,
dagli oggetti per la casa a quelli per il lavoro, vedere questi
mobili così massicci, così giganteschi, con dei prodotti con i
quali si poteva anche fare... ad esempio, lì c'era la possibilità
di acquistare la pasta in maniera sfusa, quindi anche fare un tipo
di commercio un po' differente rispetto a quello della grande
distribuzione... ebbene, aver documentato, testimoniato e fatto un
servizio su quella chiusura mi ha profondamente colpito.
Immaginare di provare a risollevare le sorti commerciali di
alcune zone depresse è sicuramente importante; immaginare di
contrastare quel tipo di progressiva cancellazione del commercio e
soprattutto del piccolo commercio sicuramente è un obiettivo a cui
tendere; promuovere i distretti del commercio e stimolare il loro
radicamento è utile, come spesso ci ha ricordato il collega Lavy,
anche per evitare lo spopolamento e quindi sostenere anche un
insediamento nuovo e la produzione di servizi per chi abita in zone
che attualmente si stanno spopolando. Noi con questi emendamenti
riteniamo di aver migliorato il nostro testo; come sapete, gli
emendamenti sono frutto anche della discussione e del confronto che
abbiamo accettato, che abbiamo chiesto in Commissione e che,
purtroppo, non abbiamo ottenuto. Voteremo convintamente questi
emendamenti.
Presidente -
Vi sono altri interventi? Non vedo
richieste, metto pertanto in votazione l'emendamento n. 1 della
Lega. La votazione è aperta. La votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet, Testolin)
L'emendamento n. 1 non è approvato.
Posso dare lo stesso risultato per l'emendamento n. 2 della
Lega? Stesso risultato. Metto ora in votazione l'articolo n. 1. La
votazione è aperta. La votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet, Testolin)
L'articolo n. 1 è stato respinto pertanto, ai sensi
dell'articolo 77, comma 2, del Regolamento interno per il
funzionamento del Consiglio regionale, l'intera proposta di legge
si intende respinta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK