Consiglio Regionale della Valle d'Aosta - Oggetto del Consiglio n. 2353 del 20 dicembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Tutela del patrimonio boschivo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2353 del 20 dicembre 2006 - Resoconto
OGGETTO N. 2353/XII - Realizzazione di una pista forestale in
Comune di Jovençan. (Interpellanza)
Interpellanza
Appreso che è in fase di costruzione una pista forestale, nel
Comune di Jovençan, a servizio dei boschi di Brin, Liautaysaz e
Côte Noire;
Constatato che la realizzazione di tale opera presenta
molteplici e accertate criticità e problematicità in riferimento
alla scelta del tracciato (nella quasi totalità del percorso la
pista corre a pochi metri da una strada consortile), alla larghezza
della carreggiata, al suo reale utilizzo, alla presenza nell'area
oggetto dell'intervento di una fitta rete di piste forestali già
utilizzate;
Considerato che i boschi attraversati dalla pista sono stati
già oggetto di interventi di assestamento silvicolturale;
i sottoscritti Consiglieri regionali
Interpellano
l'Assessore competente per sapere:
1) perché è stato rispolverato il progetto in oggetto, datato
marzo 1998, senza tener conto delle strade poderali e delle piste
forestali realizzate nel frattempo;
2) quanto è costata a tutt'oggi la sua realizzazione;
3) quali motivazioni e quali benefici, dal punto di vista
silvicolturale, si pensano di trarre dalla sua
realizzazione;
4) se risponde a verità il fatto che la suddetta pista, pur
essendo stata pensata come "camionabile", sia sprovvista di analogo
accesso.
F.to: Venturella - Squarzino Secondina
Presidente
- La parola al Consigliere Venturella.
Venturella (Arc-VA)
- Chiamare "pista forestale" questo
tracciato è proprio un insulto alla classificazione anche "IGM",
perché questa pista forestale tale non è, per chi volesse fare una
passeggiata; mi riferisco ai boschi di Brin, Liautaysaz e Côte
Noire: progetto datato marzo 1998. Otto anni dopo rispunta dalle
ceneri, come l'"Araba Fenice", questo progetto di strada e viene
aperto il cantiere, è stata martellata la zona, sono stati fatti i
tagli e gli sbancamenti, e per puro caso, lì, ho fatto un giretto e
mi sono accorto che ad una rete di strade, di piste forestali, di
tracciolini in questo bosco, si aggiunge una strada enorme con
degli sbancamenti incredibili, che non hanno nulla a che vedere con
piani di assestamento, con tagli silvocolturali, nulla!
Invito l'Assessore Isabellon a vedere, insieme, in quali zone è
stata realizzata o si vuole realizzare la pista, perché questa
pista fino a poche settimane fa finiva in mezzo al bosco, la pista
finisce con uno sbancamento in mezzo al bosco, a quota 1.866,
finiva lì. È una pista in mezzo al bosco, ha una larghezza che non
ha nulla della pista forestale, ma della strada poderale sì, e
finisce in mezzo al bosco, senza contare che questa pista, che
dovrebbe servire per facilitare i lavori di disboscamento, per cui
i "bûcherons" entrano nel bosco, tagliano, trasportano i tronchi
tagliati, fanno le cataste e lì arrivano i camion per caricare, è
stata realizzata a neanche 20 metri da una strada consortile. È
stata realizzata senza tener conto che nel 2004, a 20 metri, era
stata costruita questa strada: è come se qualcuno fosse entrato nel
bosco, si fosse messo i paraocchi e avesse detto: "la pista deve
essere costruita, costi quel che costi, la costruiamo lo stesso",
senza rendersi conto che i lavori in quella zona possono essere
fatti utilizzando tracciolini e strade già costruite!
Uno pensa: ma tu ce l'hai sempre con queste piste? Ma di questi
esempi ce ne sono in tutte le vallate e ad ogni Consiglio ne
presenterò, perché voglio denunciare questo modo incredibile di
gestire! Certo, ci si avvicina alle elezioni del 2008, una strada
poderale non si nega a nessuno e allora le domande sono per
l'Assessore Isabellon, molto precise, e spero che risponda!
Perché è stato rispolverato il progetto in oggetto, datato marzo
1998, senza tener conto che già in quel bosco vi era stato
l'assestamento forestale, vi era stato lavorato, vi erano già altre
piste? Le squadre, anche vedendo le tracce, utilizzano già...
Chiedo quanto è costata a tutt'oggi la sua realizzazione, quali
benefici soprattutto si pensa di trarre, perché lei crede sul serio
che per fare lavori di assestamento o, se vogliamo pensare ai
boschi valdostani come a boschi di produzione, esista solo il
sistema del taglio e dello sbancamento? Esiste solo questo sistema
per sfruttare, come si diceva un tempo nelle scuole, il
"macchiatico"? Non esiste un modo di gestire più rispettoso non
solo della topografia, perché la sfido ad andare sul posto e ad
osservare dove è stato fatto il tracciato, senza alcun senso anche
solo di decenza, di competenza, si sono fatti degli sbancamenti
cercando apposta dei pendii scoscesi, quando neanche a 10 metri
sopra vi era la possibilità di passare, non dico in piano - non
esiste una zona in valle, soprattutto sui versanti, che sia
pianeggiante per più di 20-30 metri -, ma con percorsi meno
impattanti? E poi una cosa incredibile: la strada, che è stata
pensata come "camionabile", è camionabile per un suo tratto, ma è
sprovvista di accesso, cioè l'accesso non è camionabile. Non vorrei
che l'Assessorato dell'agricoltura acquistasse un elicottero, così
il camion lo porta direttamente e fa servizio in quei 700 metri di
strada, non essendovi l'accesso.
Naturalmente questa interpellanza era datata, ma non credo che
l'Assessore si sia poi attivato, abbia reso l'accesso
camionabile... credo che debbano essere ripensate queste pratiche
che io non posso ascrivere nella categoria della buona e oculata
gestione del territorio.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- L'interpellanza riguarda la strada
forestale di Brin, Liautaysaz. Prima di passare alle domande
puntuali, come richiesto, vorrei fare una premessa che riguarda il
comprensorio, perché qui si tratta non solo del Comune di Jovençan,
ma del comprensorio boscato di pregio di proprietà di 3 Comuni,
precisamente la parte alta del versante di Gressan, Jovençan e
Aymavilles.
Come avviene normalmente, quando si tratta di prevedere la
realizzazione di una pista forestale, gli uffici hanno fatto delle
valutazioni che riassumo brevemente. Anzitutto il comprensorio è
costituito da 330 ettari, con una provvigione unitaria, cioè i
metri cubi ettaro di produzione 218 che corrispondono alla
provvigione totale di 72.100 metri cubi, e una ripresa calcolata di
12.500 metri cubi. Questi dati sono importanti perché non si fanno
le cose a sensazione, ma si fanno dei ragionamenti basati su
valutazioni in campo; che poi non sia stato io a fare i
sopralluoghi... il modo di lavorare degli uffici da anni è
rigoroso, nel senso che non è che si è affetti da ruspomania o cose
del genere. I popolamenti forestali produttivi sono a prevalenza ad
abete rosso con una provvigione discreta, la ripresa che è la
cosiddetta "quantità di legname" prelevabile ogni decennio è
anch'essa valida, i 12.500 metri cubi corrispondono alla quantità
prelevata annualmente dalle squadre dei "bûcherons forestiers" 150
operai, sul territorio di tutti i Comuni della Valle d'Aosta, tanto
per fare un raffronto; quindi è piuttosto consistente e con una
buona presenza percentuale di legname da opera.
Il lotto della strada in questione della zona di Brin verso
Liautaysaz, è l'ultimo tratto di un progetto complessivo risalente
agli anni 1994-1995 come citato dall'interpellante che, partendo da
una strada già esistente a monte di Jovençan, serviva tutto il
versante fino all'altezza del villaggio di Champailler, perciò la
fascia boscata compresa fra la strada di Turlin, Brin e Pila per
fondo valle di Jovençan. Il lotto in oggetto, che si sviluppa a
monte dell'asse Turlin/Pila, è perciò indipendente dai lotti
sottostanti in quanto ha l'accesso direttamente dalla suddetta
strada Turlin/Pila. Tale tratto è necessario in quanto permette,
visto le buoni provvigioni e i buoni incrementi e popolamenti,
prelievi di legname sostenuti pur applicando i principi della
selvicoltura naturalistica, cosa che viene applicata regolarmente
in Valle d'Aosta, cioè non si fa il taglio totale. Lungo il
versante di Liautaysaz esiste già una traccia che sale a tornanti
lungo il versante, a partire dalla zona di Brin, percorribile con
mezzi a trazione integrale, che tuttavia sviluppandosi lungo la
linea di massima pendenza del versante ha una funzione limitata e
non permette un'attività di esbosco razionale. L'esbosco deve
essere infatti effettuato con argani per il concentramento poi a
strascico con l'uso di trattori forestali e più volte ripreso dagli
operai prima di essere caricato su un automezzo adatto al
trasporto.
La realizzazione di una strada camionabile permette invece di
avvicinarsi al letto di caduta e caricare direttamente il legname
sul mezzo di trasporto. Attualmente esistono delle tracce di piste
realizzate in un lontano passato dalle ditte di utilizzazione
forestale che si arrangiavano, pur senza autorizzazioni, per la
costruzione di strade per agevolare l'esbosco, le quali necessitano
oggi di adeguate sistemazioni per il transito di automezzi atti al
trasporto di legname. La strada progettata e in fase di
realizzazione, che si sviluppa lungo il versante per circa 4 km.,
ha delle pendenze adeguate al transito degli automezzi e coincide
per circa 1.500 metri con tratti di piste di esbosco e sentieri di
esbosco pre-esistenti, rendendoli percorribili con automezzo. Le
parti di pista residuali, ossia non utilizzabili per il transito
dei mezzi, saranno pertanto recuperate a bosco, quindi c'è una
rinaturalizzazione di queste situazioni realizzate a suo tempo in
maniera non razionale.
Andando nel dettaglio delle domande, in risposta alla prima
domanda il progetto è stato realizzato per lotti, precisamente 7
lotti a partire dal 1995, in base alle disponibilità finanziarie
dei capitoli concernenti la viabilità forestale. Nella
realizzazione della strada si è tenuto conto della presenza della
strada di Côte Noire, a cui ci si è collegati, creando un circuito
verso i boschi di Aymavilles. Le piste di esbosco esistenti e non
utilizzabili con automezzi, come precisato nelle premesse
precedenti, sono state inglobate per buona parte nella strada in
costruzione, mentre per quelle residuali si provvederà a
recuperarle a bosco.
Punto 2: il costo della realizzazione della strada Brin,
Liautaysaz è di 1.166.000 euro; se a questo aggiungiamo i costi
della strada di Côte Noire proveniente dai popolamenti forestali di
Aymavilles, il costo totale della viabilità della zona è di
1.700.000 euro. Il costo unitario ammonta nel complesso a 361 metro
lineare, la lunghezza totale delle strade è di 4.700 metri ed è
considerato basso rispetto a strade analoghe.
Punto 3: i benefici di una strada forestale sono noti,
permettono di accedere alla zona con rapidità e ai mezzi
antincendio in caso di calamità, permettono di effettuare le cure
colturali dei boschi, di raggiungere risultati economici positivi
nella filiera legno, limitando notevolmente i costi delle
utilizzazioni. La maggior parte dei costi delle utilizzazioni
forestali, improntate ai principi della sostenibilità e ben lungi
da un'idea di sfruttamento senza regole del bosco, sono da
attribuire alle operazioni di esbosco che, in assenza di strade,
devono essere effettuate a strascico o con l'uso di teleferiche,
operazioni peraltro pericolose con successivi e costosi spostamenti
del materiale legnoso. Nel caso specifico le pendenze moderate del
versante impongono notevoli costi nell'attività di esbosco a
strascico, ottenuto oltretutto con danni non indifferenti al
sottobosco.
Punto 4: la strada forestale di Liautaysaz si collega alla
strada di Turlin, Brin, Pila, con un tratto già esistente in
discrete condizioni di percorribilità, in cui è prevista una
sistemazione per migliorare la sede stradale, contemporaneamente ai
lavori di costruzione della nuova strada. Il fatto che sia stato
non realizzato... evidentemente durante i lavori in corso bisogna
vedere come è stato improntato il cantiere; credo che le cose si
debbano valutare a regime.
Presidente
- La parola al Consigliere Venturella.
Venturella (Arc-VA)
- Assessore, lei ci delude ancora,
perché stiamo parlando di una rete di strade o di piste forestali
in un bosco... già questo è paradossale! Abbiamo parlato di costi,
circa 3,5 miliardi per 4,7 km....
(interruzione dell'Assessore Isabellon, fuori
microfono)
... 1.700.000 fa 3.500.000.000 di vecchie lire... e si parla
contemporaneamente di costi per l'esbosco con trattori forestali,
ma i costi per costruire la strada che lì rimane, che sarà una
ferita sempre aperta, la strada forestale, non le tracce derivate
dallo spostamento a strascico dei tronchi, che neanche dopo 3 anni
sono rinaturalizzate... ma è la strada che non viene
rinaturalizzata, è completamente diverso il discorso!
Poi si dice: questa fa parte di 7 lotti a partire dal 1992,
1995, 1998.... è proprio quello che le abbiamo detto, Assessore:
gli altri lotti erano inutili perché esiste già una strada a 20
metri neanche, che è quella che attraversa il bosco di Côte
Noire!
(interruzione dell'Assessore Isabellon, fuori
microfono)
... ce c'è una più su, ce ne sono 2 che sono parallele! Mi fa
specie che l'Assessore Viérin, di Jovençan, non... una è la
Pila/Turlin e l'altra attraversa anche l'alpeggio e sono a 300
metri l'una dall'altra, sono parallele, quindi sono convinto che
una persona che abita a Jovençan, come mi è stato riferito, in
quella rete di strade si può perdere, perché ci sono all'infinito
incroci, piste, strade... È sconfortante che ogni volta che
denunciamo la proliferazione di queste strade, che non hanno alcun
altro intento che consolidare una base elettorale, solo quello, si
parli di "antincendio", quando si sa benissimo che i rischi
incendio per quella stazione forestale in quei boschi è quasi
uguale a zero... quindi altra bugia grossa che si ripete in questo
Consiglio: l'antincendio.
Altra mistificazione della realtà: quando si parla di lavori nel
bosco, ma lavori nel bosco la redditività per ettaro, la ripresa
calcolata... ma che c'entra con 3,5 miliardi spesi per la pista?
Non c'entra nulla, anche perché quella redditività forse con
100mila euro in più si può benissimo ricavare non costruendo la
strada, anzi risparmiando un milione di euro. È la stessa cosa!
Questa operazione continua di mistificazione della realtà è
deludente e sconfortante! Serve a nascondere una verità che in
Valle d'Aosta, in tutte le vallate, stanno ricrescendo come funghi
progetti di piste forestali, di strade poderali che erano dormienti
nei cassetti... perché? Perché ci si avvicina ad un importante
appuntamento elettorale che sarà nel 2008!
Non ci riteniamo assolutamente soddisfatti della sua risposta,
Assessore.
Si dà atto che, dalle ore 18,12, riassume la presidenza il
Presidente Perron.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK