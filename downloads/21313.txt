Consiglio Regionale della Valle d'Aosta - Oggetto del Consiglio n. 1212 del 10 marzo 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1212 del 10 marzo 2005 - Resoconto
OGGETTO N. 1212/XII - Ritiro di mozione: impegno a presentare al
Consiglio regionale le scelte portanti del nuovo elaborando Piano
socio-sanitario.
Mozione
Considerato che l'attuale Piano socio-sanitario 2002-2004,
approvato con legge regionale n. 18/2001, pur essendo teoricamente
scaduto, mantiene la sua validità fino a quando non sarà sostituito
da una nuova legge regionale che approva un nuovo documento di
programmazione;
Appreso dall'Assessore, nella seduta consiliare del 23
febbraio u.s., che è volontà del Governo regionale addivenire alla
predisposizione di un nuovo Piano, in quanto sono intervenuti,
nell'ambito della politica sanitaria generale e anche a livello
locale, alcuni cambiamenti che obbligano i decisori politici a
rivedere alcuni assi portanti dell'attuale sistema regionale di
prevenzione, tutela e cura della salute;
Appreso che in questa fase preparatoria alla redazione del
Documento di Piano:
- sono stati avviati alcuni gruppi di lavoro;
- si intendono avviare consultazioni con tutti i soggetti
interessati alla qualità della vita e della salute in valle, così
da accogliere il maggior numero possibile di contributi;
- si intende partire sia dai bisogni di salute evidenziati
dai dati epidemiologici, ma non solo, sia dalla valutazione
dell'efficacia della rete integrata dei servizi offerti al
cittadino;
Considerato che questa fase di raccolta dati è preliminare ad
ogni successiva elaborazione e che l'elaborazione dei dati emersi
avviene anche alla luce di scelte politiche che si intendono
perseguire;
Il Consiglio regionale
Ritenendo importante che la fase della scelta delle linee
portanti di politica socio-sanitaria avvenga in modo trasparente e
con il coinvolgimento di tutte le istanze politiche;
Impegna
la Giunta a presentare, entro tre mesi, in Consiglio
regionale gli assi portanti del nuovo Piano e le scelte di politica
socio-sanitaria che lo stesso Piano dovrebbe tradurre in linee di
indirizzo e in proposte di intervento.
F.to: Squarzino Secondina - Riccarand - Curtaz
Président - La parole à la Conseillère Squarzino Secondina.
Squarzino (Arc-VA) - Con questa mozione vogliano tornare su un
punto che era stato oggetto nel passato Consiglio di
un'interpellanza e qui devo fare ammenda nei confronti
dell'Assessore, nel senso che nella foga della risposta
probabilmente ho voluto affermare delle percezioni che avevo in
mente io, probabilmente non ho ascoltato con sufficiente attenzione
quello che l'Assessore mi stava dicendo. Con questo dubbio sono
andata a risentirmi l'intervento dell'Assessore per capire a che
punto era la situazione. Qui le cose che l'Assessore ha detto le
abbiamo riprese nella nostra mozione, nel senso che vi è una fase
in cui si stanno predisponendo alcuni materiali, si intendono
avviare delle consultazioni, si intende partire dall'analisi dei
dati per giungere a definire il Piano socio-sanitario. L'esperienza
che in questo ultimo anno stiamo vivendo, per quanto riguarda
l'ambito scolastico, ci dice che rischiamo, se non chiariamo prima
i punti essenziali che devono essere scelti in un Piano
socio-sanitario, che alla fine si arrivi ad una definizione già
articolata su cui non è più possibile intervenire. A noi è sembrato
interessante il procedimento che è stato richiesto per quanto
riguarda l'intervento legislativo nella scuola, cioè il prevedere
un momento in cui vengono presentati in Consiglio regionale le
linee portanti della riforma, dopodiché, una volta che si è
discusso su queste linee portanti, dopo si sa in quale direzione i
vari gruppi di lavoro possono intervenire e si sa come si sta
orientando la salute in Valle d'Aosta. È vero che stamani abbiamo
messo in luce i ritardi con cui questo procedimento è stato
attuato, però nulla toglie alla validità di perseguire questo iter
procedurale per giungere al Piano socio-sanitario, cioè un momento
in cui viene chiarito a livello politico quali sono gli indirizzi
di politica sanitaria e poi un momento successivo in cui si
elaborano i documenti e si arriva alla definizione di un Piano
socio-sanitario. La nostra mozione così molto brevemente ha
l'intento di chiedere alla Giunta l'impegno di esprimere le linee
direttrici di politica socio-sanitaria che si intende realizzare,
in modo che si possa capire dove si vuole andare a parare, quali
sono i "piliers"
dell'azione di governo.
Si dà atto che dalle ore 16,47 presiede il Vicepresidente
Nicco.
Presidente - Dichiaro aperta la discussione generale. Se nessuno
chiede di intervenire, dichiaro chiusa la discussione generale.
La parola all'Assessore alla sanità, salute e politiche sociali,
Fosson.
Fosson (UV) - Non pretendo di essere ascoltato proprio in tutto,
il mio desiderio sarebbe di poter dialogare non su piani formali,
ma su piani concreti. Infatti nella sua premessa diceva che non
esiste più il Piano sanitario, che è scaduto, che era già un
oggetto della precedente interpellanza, invece, come risaputo, il
Piano sanitario è una legge della Regione per cui fin quando non
viene abrogata è vigente a tutti gli effetti, quindi il Piano
sanitario precedente è a tutti gli effetti valido. Sarà però
sostituito in tempi brevi, non perché quel piano fosse tutto da
scartare, ma per i grandi cambiamenti avvenuti nella nostra
società, per l'invecchiamento particolare che esiste in Valle
d'Aosta, per un'organizzazione sanitaria che si pone in modo
diverso, è evoluta in breve tempo. Sarà sicuramente la vacanza
minore - vedendo la storia dei piani sanitari della Regione - e
sicuramente sarà il piano più condiviso, date le premesse da cui
nasce.
La raccolta dei dati è già stata fatta, quanto alla scelta degli
assi portanti mi sarebbe piaciuto che lei mi proponesse qualcuno di
questi assi portanti nella sua relazione, invece è stato citato 4
volte, ma mai un'indicazione a quello che per lei era importante
come asse portante. Gli assi portanti a questo piano da dove
vengono? Vengono da 2 conferenze socio-sanitarie - che abbiamo
fatto l'anno scorso e che non erano mai state fatte in precedenza -
in cui si è parlato di piani di zona, di prevenzione, di
territorio; da una conferenza delle famiglie e io direi anche da
vari incontri con operatori di settore, con i gruppi, alcuni
formalizzati e altri no, di cui lei ha chiesto una documentazione
scritta che arriverà fra breve; da dibattiti politici, e ieri ho
avuto un'interpellanza dal collega Frassy in cui sottolineava la
funzione del volontariato, cosa che è già stata prevista, ma che
verrà richiamata come uno degli assi portanti del nostro piano.
D'altronde gli assi portanti, i grandi temi si possono variare da
un piano sanitario all'altro? Penso di no, penso che il grande asse
portante debba essere solo uno: la salute dei Valdostani, come
mantenerla il più possibile. A che livello siamo? Stiamo preparando
delle bozze di tale piano, stiamo preparando - previsto questo
grande asse portante della salute dei Valdostani - delle bozze su
cui lavorare per mantenere questa salute dei Valdostani, migliorare
la qualità della vita.
Presenteremo ancora in Consiglio un atlante della mortalità; ai
sensi del comma 3 dell'articolo 4 della legge regionale n. 5/2000,
il Consiglio è chiamato a discutere la relazione annuale sullo
stato di salute e benessere sociale che quest'anno nella versione
congiunturale, come previsto dalla legge, riguarderà l'atlante
della mortalità in Valle, cioè presenteremo il primo atlante di più
di 20 anni di indagine sulla mortalità in Valle, quindi porteremo
in Consiglio tutti questi dati. Lei mi chiede entro 3 mesi di
portare gli assi portanti, che ho cercato di delineare qui, ma fra
3 mesi penso di portare già le bozze del lavoro, bozze che faranno
tutto il loro iter, cioè la legge verrà presentata in Giunta, poi
alle varie commissioni e la discussione in Consiglio.
Si parla diverse volta di trasparenza nella mozione; credo di
non aver nulla da nascondere su un Piano sanitario che riguarda la
salute dei Valdostani, di volerlo condividere il più possibile e mi
sembra che le conferenze fatte vadano in questo senso. Non credo
quindi sia una questione di trasparenza, che non è solo una virtù
che devo avere io o noi della Giunta, la trasparenza si chiede a
tutti, a quelli che fanno le interviste sui giornali, che
presentano dei commenti, che fanno delle affermazioni su cifre
senza avere una documentazione precisa.
Penso quindi che gli assi portanti siano già stati definiti da
tali "coinvolgimenti", ma sono a disposizione del Consiglio su
questo; non credo che per tutte le leggi si debba fare un PREFIN,
non si può da un lato dire che il Consiglio è snaturato e poi
essere i primi che vogliono imporre altre strade rispetto a quelle
previste dai regolamenti del Consiglio! Le chiederei, proprio
perché stiamo lavorando sulle bozze, di ritirare la mozione. Mi
impegno di fronte al Consiglio, appena pronte le bozze (penso
maggio-giugno) di presentarle in primo confronto in commissione;
questo mi sembra l'iter più giusto, soprattutto per chi non ha
nulla da nascondere, ma che vuole discutere nei modi e nelle forme
corrette.
Presidente - La parola alla Consigliera Squarzino Secondina.
Squarzino (Arc-VA) - Credo sia difficile riuscire a dialogare
esprimendo la preoccupazione principale. Vede, Assessore, il Piano
socio-sanitario, così come è stato finora elaborato e come lo sarà
anche il prossimo, è una serie di proposte che sono messe tutte
sullo stesso piano, proposte di cui non si vede la priorità ed è
impensabile che tutto il programma previsto possa essere realizzato
nello stesso tempo. Il nostro obiettivo allora era quello di capire
quali erano le priorità che questo Governo si dà nel momento in cui
intende predisporre un Piano socio-sanitario. La nostra richiesta
non è così "peregrina", perché si tratta di un piano, di un atto
corposo che dovrebbe dettare le scelte per diversi anni,
continuando alcune scelte fatte o cercando di farne altre. Ritengo
che sarebbe estremamente interessante che il Governo anzitutto
chiarisse anche al proprio interno quali sono le scelte che vuole
fare e un documento, una paginetta in cui questi punti fossero
trattati anche in modo sintetico, ma in modo chiaro, consentirebbe
di fare maggior chiarezza anche sulle scelte di politica sanitaria.
Questa è la nostra opinione, per questo dicevo alcune priorità
potrebbero essere indicate. Con questo non "chiediamo la luna"...
lei dice che state già lavorando e che entro 3 mesi è tutto
pronto...
(interruzione dell'Assessore Fosson, fuori microfono)
... fra 3 mesi sono pronte le scelte politiche, diciamo così,
nelle bozze, quindi la nostra richiesta era se voleva presentarlo
anche prima andava bene, se lei ha già chiaro quali sono le scelte
politiche nel giro di poco tempo poteva presentare queste scelte.
Vedo che non vi è la volontà di farlo. Non è compito nostro, non
abbiamo i numeri, né la forza per convincere, prendiamo atto che
non vi è da parte di questa Giunta la volontà di individuare con
chiarezza le linee di politica sanitaria e di chiedere anche su
tali linee l'assenso del Consiglio. Prendiamo atto che questa
scelta politica sarà rinviata nel momento in cui sarà presentato il
piano, fra l'altro in commissione non arriva una bozza, ma arriva
un documento già articolato, che ha già avuto un avallo politico.
Comunque detto questo non vogliamo intestardirci a chiedere un voto
su questa mozione; prendiamo atto che non vi è tale volontà,
prendiamo atto che si vuole rinviare la discussione sulle scelte di
politica sanitaria nel momento in cui vi sarà tale documento in cui
sono raccolte le azioni da compiere e su quello torneremo per
chiedere le priorità.
Presidente - Se ho capito bene, la mozione è ritirata...
Squarzino (Arc-VA) - ... a questo punto è inutile, prendo atto
dell'inutilità della cosa.
Il Consiglio prende atto del ritiro della mozione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK