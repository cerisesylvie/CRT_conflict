Consiglio Regionale della Valle d'Aosta - Oggetto del Consiglio n. 58 del 24 settembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Amministrazione della giustizia
FORESTE E TERRITORI MONTANI
Corpo forestale valdostano e relative strutture
Precedente
Successivo
Resoconto integrale del dibattito dell'aula
Oggetto del Consiglio n. 58 del 24 settembre 2003 - Resoconto
OGGETTO N. 58/XII - Indagine giudiziaria sul Comandante della
stazione forestale di Pont-Saint-Martin. (Interrogazione)
Interrogazione
Apprese le notizie sull'indagine giudiziaria e sull'arresto
del Comandante della Stazione Forestale di
Pont-Saint-Martin;
Rilevato che, secondo l'accusa, vi sarebbero stati degli
illeciti e dei gravi comportamenti che perduravano da oltre un
anno;
i sottoscritti Consiglieri regionali
Interrogano
la Giunta regionale per sapere:
1) se, ad esponenti della Giunta o al Direttore del Corpo
Forestale della Valle d'Aosta, erano giunte segnalazioni su
comportamenti irregolari da parte del Comandante della Stazione
Forestale di Pont-Saint-Martin;
2) se è vero che il citato Comandante era inadempiente da
anni nei confronti della Regione per alcuni pagamenti;
3) quali sono gli strumenti di controllo normalmente attivati
per verificare la correttezza ed efficacia dell'attività delle
stazioni forestali;
4) quali provvedimenti sono stati o verranno assunti nei
confronti del dipendente regionale oggetto dell'indagine e dei
provvedimenti restrittivi.
F.to: Riccarand - Curtaz - Squarzino Secondina
Presidente - Ricordando ad entrambi la delicatezza della
questione trattata, do la parola all'Assessore all'agricoltura,
risorse naturali e protezione civile, Vicquéry.
Vicquéry (UV) - Il primo quesito è:
"se, ad esponenti della
Giunta o al Direttore del Corpo forestale della Valle d'Aosta,
erano giunte segnalazioni su comportamenti irregolari da parte del
Comandante della Stazione forestale di Pont-Saint-Martin"
.
Ebbene, nello scorso mese di giugno, la Direzione del Corpo
forestale della Valle d'Aosta, avendo rilevato, in seguito a
segnalazioni dei tecnici addetti alle manutenzioni dei computer, la
presenza negli uffici della stazione forestale di Pont-Saint-Martin
di un computer di proprietà del Sig. Milleret, aveva diffidato lo
stesso, con nota del 30 giugno scorso, ad utilizzare e a rimuovere
immediatamente tale attrezzatura dagli uffici e lo aveva informato
che, qualora dall'esame del traffico telefonico fossero risultate
comunicazioni non inerenti alla sfera professionale, sarebbero
stati avviati nei suoi confronti i relativi procedimenti
disciplinari. Gli eventi susseguenti hanno di fatto superato
l'attivazione da parte della Direzione del Corpo forestale della
Valle d'Aosta della procedura sopra richiamata.
Rispetto alla seconda domanda:
"se è vero che il citato
Comandante era inadempiente da anni nei confronti della Regione per
alcuni pagamenti"
, rispondo che da diversi anni esiste un
contenzioso aperto fra l'Amministrazione regionale e il Sig.
Milleret in quanto lo stesso, non ritenendo corrette le somme
addebitategli, non ha mai provveduto al pagamento delle stesse.
L'Amministrazione regionale ha pertanto intrapreso da tempo le
opportune azioni legali per ottenere il rimborso delle somme
dovute. Dalle informazioni acquisite dal competente Ufficio
contenzioso del Dipartimento legislativo legale, risulta che al
Sig. Milleret è stata notificata dal giudice competente
un'ingiunzione di pagamento di tutte le somme dovute
all'Amministrazione regionale, oltre alle spese legali.
Rispetto al terzo quesito posto:
"quali sono gli strumenti di
controllo normalmente attivati per verificare la correttezza ed
efficacia dell'attività delle stazioni forestali"
, la questione
è abbastanza complessa, mi scuso per la lunghezza della risposta,
ma vale per tutto il comparto dell'Amministrazione regionale, non
essendo di competenza dei singoli assessorati il controllo sulla
telefonia. Tutto il settore della telefonia dei diversi assessorati
e dipartimenti dell'Amministrazione regionale - apparati,
contratti, forniture, liquidazioni, fatture -, in effetti, è posto
sotto la gestione del Dipartimento sistema informativo e, in
particolare, dell'Ufficio fonia ed infrastrutture, che è quindi
l'organo di gestione che provvede, in quanto deputato alla
liquidazione delle fatture, al ricevimento delle stesse. Eventuali
anomalie di fatturazioni possono essere pertanto rilevate
dall'ufficio sopra menzionato all'atto di ricevimento delle stesse.
Nel caso del Brigadiere Milleret, non vi è stata alcuna
segnalazione di fatture anomale e questo fatto è stato chiarito
dall'Ufficio fonia ed infrastrutture, in quanto il traffico
telefonico dalle stazioni, così come per tutta la rete telefonica
delle diverse strutture dell'Amministrazione regionale, è soggetto
ad una tariffazione forfetaria, ad esempio le telefonate, sia su
numeri fissi che su cellulari, sono tutte soggette ad identica
tariffa. Il traffico della linea telefonica in uso alla stazione
forestale di Pont-Saint-Martin non ha evidenziato dei picchi tali
da essere presi in considerazione e segnalati alla struttura
competente, in questo caso alla Direzione del Corpo forestale della
Valle d'Aosta.
Va inoltre precisato che l'Ufficio fonia ed infrastrutture ha
comunicato che, anche qualora venga segnalata una fatturazione che
dia adito a perplessità e/o a dubbi, non è possibile richiedere
alla Telecom il tabulato delle telefonate pregresse, effettuate dal
numero telefonico in questione, ma è possibile farne richiesta solo
per quelle a venire. Tale prassi non viene contemplata solo se
l'acquisizione dei tabulati viene disposta, per motivi di
giustizia, ovviamente, dall'Autorità giudiziaria. In considerazione
di quanto sopra esposto, quindi, nel caso specifico della stazione
forestale di Pont-Saint-Martin, alcuna comunicazione su
fatturazioni anomale per l'uso di telefoni è stata mai fatta e,
conseguentemente, alcun accertamento è stato disposto in questo
senso.
Si fa presente, più in generale, che in passato nelle stazioni
forestali, proprio per avere un controllo sul traffico telefonico,
la Direzione del Corpo forestale della Valle d'Aosta aveva
richiesto l'installazione di apparecchi stampanti che registravano
tutto il traffico degli apparati telefonici, che però nel tempo
hanno creato notevoli problemi di affidabilità, tanto che ne è
stato disposto il loro ritiro vista l'inattendibilità del
funzionamento - e questo in data settembre 2002 -, mentre hanno
continuato ad avere corso le disposizioni relative all'invio delle
registrazioni del traffico della linea fax e registrate dallo
stesso apparecchio. Anche questo tipo di controllo ha denotato nel
tempo problemi di affidabilità per quanto attiene l'attendibilità
di accertamenti sull'uso dell'apparecchio. I reports, infatti,
elencano una serie di numeri chiamati solo relativamente all'invio
di fax, mentre se dallo stesso numero - linea del fax - vengono
effettuate chiamate telefoniche, sia su rete fissa sia su
cellulari, queste non vengono registrate dall'apparecchio e quindi
non risultano sui tabulati che vengono inviati con cadenza
quadrimestrale alla Direzione del Corpo forestale.
La vulnerabilità del sistema dei controlli è stata oggetto di
studio negli ultimi tempi da parte del Dipartimento sistema
informativo e ha dato l'impulso per l'installazione di nuovi metodi
di controllo e gestione delle linee telefoniche già attivate nelle
sedi dei diversi assessorati e dipartimenti, che verranno estesi
anche alle principali sedi distaccate di uffici e servizi
regionali. A tal proposito, sono in corso di consegna e successiva
installazione nuove centraline di ultima generazione presso la sede
degli uffici delle 16 stazioni forestali, dislocate sul territorio,
che permetteranno, una volta attivate, oltre a garantire un
funzionamento che nel passato le vecchie centraline non hanno mai
fornito per un problema di sottodimensionamento e di funzioni
multiple a cui devono rispondere, di potere espletare anche forme
di controllo più precise e puntuali. L'Ufficio fonia e
infrastrutture, per esempio, potrà avere la lettura direttamente su
computer di tabulati dei vari apparecchi che dovrebbero
maggiormente garantire in futuro un corretto funzionamento e uso
dei telefoni.
In conclusione, e a preciso riferimento per i fatti addebitati
al Comandante della stazione forestale di Pont-Saint-Martin, si può
affermare che, per il sistema di controllo vigente e in
considerazione della relativa rilevanza delle fatturazioni
telefoniche, pare comprensibile come l'uso dei telefoni possa
essere stato considerato compatibile con il traffico di ufficio
aperto al pubblico e dipendente da una struttura centrale, senza
che se ne denotasse una così forte anomalia che, oltretutto,
avrebbe dovuto essere controllata e impedita in prima persona, in
quanto Responsabili dell'Ufficio incaricato del controllo sono
proprio i comandanti delle stazioni forestali.
Rispetto al quarto quesito:
"quali provvedimenti sono stati o
verranno assunti nei confronti del dipendente regionale oggetto
dell'indagine e dei provvedimenti restrittivi"
, il primo
riguarda la sospensione dal servizio del dipendente, si tratta del
provvedimento n. 4687/2003: sospensione cautelare obbligatoria dal
servizio con privazione della retribuzione del dipendente, a
decorrere dal 29 agosto 2003, giorno in cui è stata eseguita la
misura cautelare, in applicazione di quanto previsto dall'articolo
7 del contratto collettivo regionale di lavoro per la definizione
delle norme in materia di procedimenti disciplinari e controversie
di lavoro di dipendenti del comparto unico, di cui all'articolo 1
della legge n. 45/95. Indi, lettera del 5 settembre 2003 al Sig.
Carlo Milleret di sospensione cautelare dal servizio in via
giudiziale obbligatoria a decorrere dal 3 settembre 2003, in
esecuzione dell'ordinanza del GIP, che ha disposto la sostituzione
alla misura della custodia cautelare in carcere con la sospensione
dall'esercizio di ogni pubblico ufficio o servizio, ex articolo 289
CPP, sospensione dall'esercizio di un pubblico ufficio o
servizio.
Rispetto al procedimento disciplinare, lettera del 2 settembre
2003 di richiesta alla Procura della Repubblica di rilascio della
copia degli atti del procedimento penale al fine di avviare il
procedimento disciplinare stesso; lettera del 10 settembre al
Coordinatore del Dipartimento risorse naturali, Corpo forestale,
Protezione civile, antincendio, di richiesta di informazioni utili
alla predisposizione di un'eventuale contestazione di addebito da
parte del Servizio personale dell'Amministrazione regionale;
lettera del 10 settembre al Direttore delle Direzioni tecnologiche
e gestione di richiesta delle seguenti informazioni: traffico
telefonico degli ultimi 12 mesi relativo alla stazione forestale di
Pont-Saint-Martin, personal computer installati presso la stazione
con indicazione dei rispettivi utenti e delle eventuali password di
accesso, dati relativi alla navigazione in Internet, tempo dedicato
e siti visitati.
La Giunta regionale, con deliberazione n. 3278 in data 8
settembre, ha deliberato l'accoglimento dell'istanza di
trasferimento del dipendente Sig. Carlo Milleret, dal posto di
brigadiere dell'organico del Corpo forestale della Valle d'Aosta ad
un posto di coadiutore tecnico nell'ambito dell'organico della
Giunta regionale.
Quali sono i provvedimenti che potrebbero essere assunti? Al
termine della misura interdittiva comminata dal giudice, qualora la
medesima non venga rinnovata, perché in tal caso prosegue la
sospensione cautelare dal servizio in via giudiziale e
obbligatoria, qualora si verifichino le condizioni previste dal
contratto collettivo, potrebbe essere adottato un provvedimento di
sospensione cautelare facoltativa in caso di procedimento penale,
disciplinata dall'articolo 8 del contratto collettivo regionale di
lavoro. Qualora dalle informazioni richieste al Coordinatore del
Dipartimento risorse naturali, Corpo forestale, Protezione civile
antincendio e al Direttore delle Direzioni tecnologie e gestioni,
dovesse emergere la piena conoscenza di fatti di rilevanza
disciplinare, si dovrà procedere alla contestazione degli addebiti
nei termini previsti dall'articolo 3 del contratto collettivo di
lavoro.
Président - La parole au Conseiller Riccarand.
Riccarand (Arc-VA) - Abbiamo presentato questa interrogazione e
sollevato questo problema, perché il fatto in sé è piuttosto grave
e preoccupante e non contribuisce ad alimentare fiducia da parte
dell'opinione pubblica della popolazione valdostana nei confronti
dell'Amministrazione regionale, ma anche perché - al di là del
fatto specifico - ancora una volta si ripropone il problema della
difficoltà di autocontrollo interno da parte dell'Amministrazione
regionale sul funzionamento dei propri servizi, dei propri uffici,
dei propri dipendenti e sulla capacità di correggersi
preventivamente, prima che sia la Magistratura ad "affondare il
coltello".
In questo caso - e le risposte che ci ha dato l'Assessore
confermano la nostra sensazione - vi era tutta una serie di
elementi, di segnalazioni, di fatti, di contenziosi che dovevano
indurre ad atteggiamenti più energici e più rigorosi da parte
dell'Amministrazione, da parte di chi dirige il Corpo forestale o
ne ha la responsabilità. Vi è stato invece un colpevole lasciar
andar le cose, una diffida che, sì, è intervenuta nel mese di
giugno, e ci piacerebbe anche sapere qual è la data con cui è stata
comminata questa ingiunzione al pagamento, perché, a nostro avviso,
non si è voluto prendere di petto un problema che poi è
esploso.
Anche la nostra terza domanda, quindi, si riferiva non tanto e
non solo ai controlli su un aspetto che, seppure rilevante, è
anomalo, quello dei telefoni, ma su un controllo complessivo, su
una capacità di controllo complessivo. In questo caso all'interno
del Corpo forestale vi sono delle ispezioni, delle forme di
controllo specifiche che sono previste anche all'interno della
regolamentazione del Corpo forestale, che non so fino a che punto
sono state attivate e hanno funzionato, ma vi è un problema di
controlli complessivi all'interno dell'Amministrazione regionale
perché, purtroppo, nell'arco di poco tempo, si sono verificati due
episodi di estrema gravità e non vorremmo che magari fra sei mesi o
fra un anno siamo di nuovo qui a discutere di vicende di questo
spessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK