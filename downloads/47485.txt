Consiglio Regionale della Valle d'Aosta - Oggetto del Consiglio n. 3754 del 20 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3754 del 20 giugno 2024 - Resoconto
OGGETTO N. 3754/XVI - Interpellanza: "Attivazione di
opportune contromisure per contrastare la violenza
giovanile".
Bertin (Presidente) -
Punto n. 29. Consigliere Manfrin ne
ha facoltà.
Manfrin (LEGA VDA) -
Come ovviamente l'Assessore avrà
potuto evincere dall'interpellanza, quest'iniziativa ritorna su un
punto che avevamo già trattato nello scorso Consiglio relativamente
alle violenze perpetrate a Châtillon da un gruppo di ragazzi ai
danni di una coetanea.
Rispetto alle allora notizie, ricordo che ci eravamo lasciati,
Assessore, con l'annuncio da parte sua di un tavolo di confronto
che era fissato per il 29 di maggio, tavolo che si è tenuto e di
cui abbiamo preso visione, che però personalmente - ma abbiamo
visto anche diversi commenti rispetto alla notizia - non ha
tendenzialmente soddisfatto né le famiglie né le persone che si
attendevano una serie di scelte; probabilmente non era neanche
facoltà da parte del Consiglio comunale di Châtillon - che ha visto
la partecipazione anche di quello di Saint-Vincent e di alcune
persone - di fare alcune scelte, probabilmente quella di
sensibilizzare.
Sono emerse delle proposte relative alla necessità di aumentare
la socializzazione: aumentare la socializzazione sicuramente è
condivisibile, perché il vivere dietro lo schermo di uno smartphone
probabilmente non fa percepire la realtà, quindi magari anche
confrontarsi direttamente con le persone invece che sui social,
probabilmente, aiuta anche a capire chi si ha di fronte e a porsi
in maniera differente.
Crediamo però che le difficoltà che sono emerse, che sono le
stesse che - lei ricorderà, Assessore - abbiamo evidenziato anche
all'interno di quest'aula, quando con l'allora presidente Lavevaz
noi evidenziammo lo studio di Transcrime che enunciava un aumento
esponenziale della presenza di baby gang in tutta Italia, tra cui
anche in Valle d'Aosta; ai tempi si minimizzò dicendo che non si
capiva bene da dove arrivassero i dati, se fossero riferiti al
Piemonte e Valle d'Aosta in maniera congiunta o quant'altro, però
poi prendemmo atto di alcune azioni che vennero poste in essere
nella Bassa Valle, che portarono addirittura a un tentato omicidio
e a un conseguente arresto con un processo che si sta celebrando in
questo periodo.
Prima che si arrivi chiaramente a quel punto, è evidente che
delle soluzioni vadano messe in campo per evitare di arrivare a
quel punto, e qui siamo purtroppo in una situazione intermedia.
È corretto quindi parlare di socializzazione, ma probabilmente
il fenomeno va preso in carico anche un'altra maniera.
Abbiamo però peraltro anche visto che nella giornata
immediatamente precedente all'inizio del Consiglio è emersa una
notizia rispetto a una certificazione per la prevenzione del
contrasto al bullismo, che è un progetto che ho visto che coinvolge
sia il suo Assessorato, sia l'Assessorato della sanità e politiche
sociali, sia il turismo, commercio e sport, un progetto di cui
abbiamo letto superficialmente, perché poi non si è riusciti a
comprendere in maniera approfondita che cosa comprendesse:
sostanzialmente dice che ci sarà una sperimentazione, quindi un
polo scolastico dovrà comunicare un'adesione alla sperimentazione
per il rilascio della certificazione anti-bullismo e immagino che
la sua risposta lo possa già ricomprendere, magari ci sarà anche un
elemento che ci permetterà di comprendere nella pratica come si
articolerà. Con l'interpellanza, oltre ovviamente a capire quali
saranno le scelte che verranno fatte, abbiamo provato a suggerire
di magari coinvolgere anche gli autori di quei gesti ad attività di
volontariato, che possono anche sottolineare il valore dei gesti
positivi e contrastare quelle azioni negative, e di attivare anche
un monitoraggio.
Rispetto a questo quindi, Assessore, le chiediamo
informazioni.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Condivido con lei tutto ciò che
ha scritto, tra l'altro, nella premessa, quindi l'odiosità e la
vigliaccheria dell'azione, che è utilizzata anche come spunto per
la sua interpellanza, che dimostra una totale mancanza di filtri e
direi anche un problema proprio valoriale in questi ragazzi, ma non
penso solo in questi ragazzi, e concordo sul fatto che i social
siano, se male utilizzati, una piazza che può alimentare odio e
disprezzo; alle volte anche noi adulti, a leggere alcuni post,
dovremmo forse un poco interrogarci sull'uso di questi social che
oramai sono diventati un luogo di critica permanente e anche un
luogo di alimentazione, se vogliamo, di certi atteggiamenti di odio
verso il nemico, verso chi è considerato persona o persone che
possono essere tranquillamente criticate, senza alle volte temere
neanche gli effetti di queste critiche, quindi grazie anche per
questa premessa che, come dicevo, condivido.
La risposta è stata strutturata ovviamente insieme ad altri
colleghi, in particolare insieme al Presidente, trattandosi anche
di una questione di ordine pubblico, quindi io rispondo ma rispondo
sulla base anche di un'azione concordata con i colleghi. Tenuto
conto che il fatto riportato in premessa è accaduto al di fuori
dell'orario scolastico e che il tavolo istituzionale del 29 maggio
è stato convocato dal Sindaco del Comune di Châtillon, al fine di
analizzare quanto è successo con i vari soggetti appartenenti alle
comunità locali, forze dell'ordine, assistenti sociali e
istituzioni scolastiche educative del territorio, posso esprimere
un mio parere al riguardo, anche in considerazione delle recenti
disposizioni relative alle sanzioni rivolte a studenti che si
rendano responsabili di comportamenti violenti o di bullismo.
Qui si tratta di un contesto extra scolastico, ma in ogni caso
io cito ciò che propone il Ministro, cioè propone attività di
cittadinanza solidale - queste sono ovviamente proposte rivolte a
comportamenti che si manifestano all'interno delle istituzioni
scolastiche, però sono interessanti, sono proposte e suggerimenti
sul come prestare servizio in ospedale, case di riposo e mense per
i poveri, questo con l'obiettivo, ovviamente, di insegnare la
solidarietà e il rispetto per gli altri.
Come credo lei sappia, non spetta all'Amministrazione regionale
entrare nel merito della questione, pronunciandosi in particolare
sulla sanzione da applicare agli aggressori, essendo ancora in
corso le indagini, a seguito della denuncia presentata proprio
dalla famiglia alle Forze dell'ordine - e mi risulta che stiano
indagando - immagino che a breve usciranno le conclusioni di
quest'indagine.
Peraltro l'incontro del 29 maggio è stato reiterato altre due o
tre volte, quindi Sindaco e Associazioni, Convitto anche,
continuano a incontrarsi, quindi, anche per trovare dei momenti
aggregativi extra-scolastici, per avere un Fil rouge anche con le
iniziative provenienti da altri istituzioni, compresa
l'Amministrazione regionale.
Su questo mi aggancio. Lei dice: "Attivare percorsi specifici
che possano far emergere il disagio giovanile anche tramite il
monitoraggio dei Social e attivare le opportune contromisure".
Sicuramente sono necessari dei progetti mirati per aiutare i
giovani nel loro percorso di crescita e per far emergere il disagio
che si è acuito soprattutto dopo il periodo pandemico.
Ne abbiamo discusso nei giorni scorsi, proprio in occasione -
come lei ha citato - della riunione del tavolo tecnico permanente
"Legalità e intergenerazionalità", Tra l'altro era presente una
quarantina di soggetti a quella riunione, compresa la Consulta
degli studenti che è una new entry e l'associazione rappresentativa
dei genitori. In questo tavolo quindi abbiamo coinvolto tutta una
serie di soggetti e le forze del'ordine, il Difensore civico, le
associazioni, i rappresentanti dell'Assessorato alla sanità, i
genitori e i giovani della consulta che appunto hanno espresso la
volontà comune di continuare a progettare azioni trasversali,
favorendo attività informative e formative di sensibilizzazione e
prevenzione contro ogni forma di violenza che siano il più
possibile capillari e che raggiungano i ragazzi anche attraverso
canali social e App più diretti e immediati; utilizzare quindi
anche i canali che loro usano per trasmettersi questi video, questi
messaggi di odio o comunque messaggi un po' devianti e utilizzarli
per cercare d'intercettare i ragazzi anche con una
controinformazione positiva.
Si è ribadita in quell'ambito l'importanza di divulgare in modo
più efficace proprio le iniziative proposte dai vari soggetti
territoriali, da centri e associazioni culturali, nonché di creare
nuovi spazi a livello locale destinati ai giovani per poter vivere
momenti di sport e di aggregazione sociale.
Si tratta di un lavoro di rete dove al centro ci sono i ragazzi
che esprimono i loro bisogni e le loro idee.
Un contributo fondamentale rivestono i progetti promossi
dall'Azienda USL - questo è il contributo dell'assessore Marzi -
che, attraverso la presenza di psicologi e di professionisti,
permettono ai giovani di riflettere sulle proprie e altrui modalità
di gestione delle emozioni, in particolare la rabbia, che, quando
non sono regolate, possono favorire l'insorgere di un agito
aggressivo.
L'uso di video, esempi e testimonianze contribuiscono a rendere
più consapevoli i giovani, a far sì che aumentino le segnalazioni
di disagio o di discriminazione; recentemente, tra l'altro, è stato
presentato l'esito di un bellissimo progetto, "Alcol zero, vita
mille" " fatto dal SERD contro il "Binge Drinking" in regione; è un
progetto che ha coinvolto tantissimi ragazzi e che ha avuto il
pregio d'intervenire anche su questa pratica che adesso è à la une,
che è una pratica abbastanza pericolosa, oltre a determinare poi
degli effetti, che è quella di stendersi con una concentrazione di
alcolici in tempi rapidissimi, quindi anche su questo è stato fatto
un lavoro di sensibilizzazione a partire direttamente dai ragazzi,
attraverso il coinvolgimento, che è un po' ciò che stiamo cercando
di fare, anche con il tavolo, attraverso un'azione proveniente dal
basso.
Quindi in tal senso, per il prossimo anno scolastico, così come
è stato concordato all'interno del tavolo di cui le ho detto,
l'Amministrazione intende proporre dei progetti pilota di
prevenzione e contrasto del bullismo che prevedano il
coinvolgimento non solo del mondo della scuola, ma anche delle
associazioni e dello sport, in questo caso è stato coinvolto anche
il CONI.
Concordo con lei sul fatto che sia necessario investire su
azioni di sensibilizzazione e di prevenzione in ogni ordine e grado
di scuola, infatti - lei l'ha citata - la nuova legge in materia di
prevenzione e contrasto del bullismo e del cyberbullismo - la legge
70/2024 che è in vigore dal 14 giugno, da neanche una settimana -
punta su un approccio multidisciplinare riabilitativo che prevede
il coinvolgimento attivo delle famiglie garantendo, laddove è
necessario, anche un sostegno all'esercizio della responsabilità
genitoriale, e servizi sociali per proporre percorsi riparativi,
rieducativi e innovativi volti sin da subito a contrastare condotte
irregolari o violente dei minori; quindi sono progetti d'interventi
educativi quali attività di volontariato, laboratori teatrali, di
scrittura creativa, corsi di musica, attività sportive o altre
attività che promuovano il rispetto per gli altri e relazioni non
violente.
Proprio per portarci avanti anche rispetto a questa partenza
prevista dalla legge 70/2024, abbiamo costituito questo tavolo sul
cyberbullismo che riteniamo possa essere un buon punto di partenza
per quei progetti che anche lei mi pare abbia auspicato, quindi
grazie per la domanda.
Presidente -
Per la replica, consigliere Manfrin.
Manfrin (LEGA VDA) -
Sono ovviamente soddisfatto perché
mi pare di capire che al netto degli incontri che avevano - e
questa è stata l'impressione di molti - quasi un sapore più di
risposta pubblica ma dalla scarsa applicazione pratica, chiamiamola
così, il quadro che ha fatto evidenzia invece un'azione sicuramente
differente, più centrata sugli obiettivi che noi abbiamo
evidenziato.
È vero quello che lei ha detto: cioè che quello che è accaduto è
accaduto al di fuori del momento scolastico; è altrettanto vero che
appartenendo tutti ad una stessa classe e non essendosi nemmeno
mostrati pentiti rispetto a quanto è accaduto... ho letto in aula i
commenti che sono stati poi fatti, che erano di assoluta noncuranza
rispetto anche alle denunce, quindi che denotavano, al netto della
presenza di ragazzi, una mancata comprensione della gravità di
quanto accaduto.
Quanto ci ha esposto invece mi pare che vada nella giusta
direzione e riteniamo di grande valore il fatto che i ragazzi
vengano coinvolti soprattutto in azioni di volontariato, perché
bisogna dire che effettivamente il volontariato, che porta e fa
un'azione positiva, probabilmente può anche trasmettere i valori e
anche dare una diversa prospettiva rispetto a quello che si è fatto
e magari si ha anche il tempo di riflettere.
Io la ringrazio e mi dichiaro soddisfatto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK