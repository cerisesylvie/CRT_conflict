Consiglio Regionale della Valle d'Aosta - Oggetto del Consiglio n. 2312 del 28 novembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 2312 del 28 novembre 2001 - Resoconto
OGGETTO N. 2312/XI Situazione delle Unità di base di
Rianimazione e Coronaria dell’Ospedale di Aosta.
(Interpellanza)
Interpellanza Rilevato il disagio in cui si vengono a trovare
i familiari e i conoscenti dei pazienti ricoverati presso
l’U.B. di Rianimazione e/o presso
l’U.B. Coronarica dell’Ospedale di
Aosta, i quali sono costretti ad un’attesa in un
atrio di accesso al piano terreno;
Considerato che nel reparto di Rianimazione sono normalmente
ricoverati pazienti che presentano gravi problemi;
Tenuto conto che lavori di ristrutturazione ai più diversi
livelli hanno interessato quasi tutto il presidio ospedaliero e, se
il reparto di Rianimazione pare accogliente e funzionale, la
relativa zona di attesa è assolutamente inadeguata;
tutto ciò premesso, i sottoscritti Consiglieri regionali
Interpellano
l’Assessore delegato per sapere:
1) quanti sono i posti-letto disponibili in Rianimazione e in
Unità Coronarica, quali sono i tassi di occupazione dei medesimi e
qual è l’indice del turn-over dei pazienti in questi
stessi reparti;
2) a quanto ammontano le spese inerenti gli ultimi lavori di
adeguamento della U.B. di Rianimazione e della U.B. Coronarica;
3) se non ritenga necessario ovviare urgentemente al disagio
denunciato in premessa, destinando uno spazio più decoroso a coloro
che sono costretti ad attese lunghe e magari sofferte.
F.to: Tibaldi - Frassy - Lattanzi
Presidente La parola al Consigliere Tibaldi.
Tibaldi (FI)
L’interpellanza porta a
conoscenza di quest’aula, e di conseguenza chiede
all’Assessore alcune risposte in merito a un
problema concreto e cioè allo status della sala
d’attesa dell'Unità di base coronarica
dell’Ospedale di Aosta, nonché
dell’Unità di base di Rianimazione. Forse è
improprio definirla "sala di attesa", perché questa in realtà
coincide con l’ingresso dell’ala
laterale al piano terreno dello stesso Presidio ospedaliero.
Infatti parenti e conoscenti di coloro che sono ricoverati in
queste due unità di base, cioè la coronarica o la rianimazione,
sono costretti ad un'attesa che abbiamo definito in questa
interpellanza "indecorosa", in quanto possono sedersi solamente su
due panchine collocate in questo disimpegno-atrio-ingresso, il
quale, ripeto, si trova al piano terreno di
quest’ala laterale, in corrispondenza di ascensori e
rampe di scale in un senso e nell’altro.
Qui dove si vive un'attesa anche preoccupata della sorte del
congiunto che sta dall’altra parte del vetro, si
convive in compagnia di facchini che passano con materiali, con
gente che sale e scende freneticamente le scale, il tutto in una
confusione che, secondo noi, non è consona a quello che è lo status
delle persone che sono lì e che aspettano di vedere i propri
parenti. Teniamo presente che giustamente le visite ai parenti sono
ridotte da un punto di vista orario (possono effettuarle solo dalle
12,30 alle 13 e dalle 19,30 alle 20). Penso che
l’Assessore abbia fatto un sopralluogo o comunque
conosca molto bene la situazione esistente. Pertanto queste sono le
ragioni per cui abbiamo presentato l'interpellanza.
Le prime domande servono a conoscere quelli che sono alcuni
aspetti meramente tecnici, ma anche importanti, relativi
all’utilizzo di questi due reparti, in particolare
quali sono
"i posti letto disponibili"
,
"i tassi di
occupazione dei medesimi"
, il
"turnover dei pazienti"
,
anche per capire quale sarà il turnover dei parenti dei pazienti
che sono costretti ad attendere in questo atrio;
"a quanto
ammontano le spese inerenti gli ultimi lavori di adeguamento della
U.B. di Rianimazione e della U.B. Coronarica"
, perché sappiamo
che questi due reparti sono stati interessati da lavori anche
importanti e anche necessari. Infine se non ritenga necessario
provvedere a rimuovere il disagio ora denunciato, destinando uno
spazio più decoroso a coloro che sono costretti ad attese lunghe e
magari sofferte.
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
Rispetto alla prima domanda, premesso che i
dati che riferisco sono relativi al mese di settembre, in
Rianimazione i posti letto erano cinque, dico "erano" perché in
data 19 ottobre è stato attivato finalmente il famoso sesto letto
di rianimazione, con un tasso di occupazione
dell’85,49 percento e con un indice di turnover -
relativo ai cinque letti, perché i dati del sesto letto si
rileveranno a fine anno - di 1,09, il che significa che
c’è "un giorno e zero nove" di letto libero, fra
virgolette. In Terapia intensiva cardiologica i letti sono cinque
con un tasso di occupazione dell’84,03 percento e un
indice di turnover di 0,66, per cui è più occupata la Terapia
intensiva rispetto alla Rianimazione, ma ripeto che con il sesto
letto abbiamo risolto molti problemi che erano sopravvenuti lo
scorso anno.
Rispetto alla seconda domanda:
"a quanto ammontano le spese
inerenti gli ultimi lavori di adeguamento della U.B. di
Rianimazione e della U.B. Coronarica"
, i lavori di
ristrutturazione ammontano a lire 1.891.911.520 così suddivisi: 886
milioni di opere edili, ristrutturazione completa del reparto,
pavimenti, rivestimenti, tramezzature, infissi, serramenti e
finiture, 447.916.000 lire impianti termoidraulici, rifacimento
completo del condizionamento, rifacimento completo di impianti
idraulici, gas medicali, 358.073.087 lire impianti elettrici,
rifacimento completo impianto elettrico, installazione impianto
rilevazione fumi, installazione impianto chiamata infermieri,
installazione impianto monitoraggio paziente, installazione
trasformatori di isolamento, 181.775.233 lire di lavori di
trasferimento, rete di monitoraggio, porte automatiche, accesso
esterno, riduttori di pressione, tinteggiatura, idraulico, tende,
porte interne, lavori elettrici generali, 38.081.200 lire di opere
varie, linee di cablaggio, linee di comunicazione, altre tende,
predisposizione attacchi di dialisi e miscelatore automatico per un
totale di 1.891.911.520 lire.
I lavori, come ha già detto il Consigliere Tibaldi, erano
assolutamente indispensabili, tenendo conto che le strutture ad
alta intensità, come Rianimazione e Terapia intensiva, hanno
un'obsolescenza riconosciuta dalle strutture tecniche che non
supera i dieci anni, per cui ogni dieci anni vanno totalmente
rimesse a nuovo.
Rispetto al punto 3, condivido la premessa del Consigliere, non
è mai stata "sala di attesa", è l’ingresso della
cosiddetta "ala nuova", ma gli interventi di ristrutturazione del
Presidio ospedaliero avvengono mediante una sequenzialità di
interventi programmati.
Nel momento in cui si è intervenuti presso la Rianimazione, si
sapeva già che con l’inizio dei lavori relativi alla
realizzazione del servizio di Radioterapia l’attuale
ingresso all'ala nuova sarebbe stato reso inagibile, in quanto la
zona antistante fa parte del relativo cantiere e sarà interessata
dagli scavi previsti dal progetto.
Tutta quella parte lì viene congiunta con l’ex
Ospedale Mauriziano e si deve assolutamente chiudere
l’ingresso dell’Ospedale. Per ovviare
al problema sopraccitato è stato deciso di ripristinare un accesso
ai due reparti in questione, leggermente spostato a destra rispetto
a quello attuale, e di realizzare, quando si interverrà in tale
area, una sala di attesa a servizio della stessa. Non siamo
intervenuti nell’ingresso dell’ala
nuova, perché si sarebbe comunque dovuto ridemolire tutto nel
momento in cui fosse partito il grosso cantiere della Radioterapia,
della Farmacia e della ricongiunzione delle due strutture.
Questa sala di attesa, che realizzeremo verso est, per
intenderci, sarà uno spazio più decoroso per coloro che sono
costretti a lunghe e sofferte attese.
Sottolineo che i lavori per la realizzazione del servizio di
Radioterapia sono stati consegnati all'impresa aggiudicatrice nel
corrente mese, pertanto la realizzazione avverrà fra breve, questo
significa che con fondi stanziati direttamente
all’USL con gestione da parte loro, si provvederà a
realizzare un nuovo ingresso e una sala di attesa per ovviare al
problema evidenziato dal Consigliere, che in effetti ci era stato
segnalato da più persone, sul quale si doveva comunque
intervenire.
Presidente
La parola al Consigliere Tibaldi.
Tibaldi (FI)
Ringrazio l’Assessore per la
risposta fornita. Sulla base di quanto lui oggi ha affermato
vediamo che c’è la buona volontà di intervenire a
breve, per ovviare a questo problema urgente e grave. Una sola
considerazione: è meritoria l’attenzione che è stata
rivolta ai pazienti, naturalmente a coloro che devono assistere i
pazienti, cioè i medici, con gli interventi che ha citato per 1.891
milioni, ma riteniamo che sia altrettanto meritoria
l’attenzione che dovrà essere rivolta ai parenti
degli stessi, che sono lì ad attendere di poter visitare i loro
cari.
Prendiamo atto, Assessore, e speriamo che alle parole che lei
oggi ha speso in quest’aula, corrispondano quanto
prima, a breve, i fatti!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK