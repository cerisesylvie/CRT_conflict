Consiglio Regionale della Valle d'Aosta - Oggetto del Consiglio n. 1105 del 6 febbraio 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1105 del 6 febbraio 1985 - Resoconto
OGGETTO N. 1105/VIII - SITUAZIONE PRODUTTIVA DELLA CO.ROS
S.R.L. DI COGNE. (Interpellanza).
PRESIDENTE
: Do lettura dell'interpellanza presentata dai
Consiglieri Millet e Cout:
INTERPELLANZA
VISTE le deliberazioni della Giunta regionale n. 7817 del
7.12.1984 e n. 8253 del 21.12.1984, concernenti nuovi finanziamenti
alla società CO.ROS s.r.l. di Cogne;
i sottoscritti Consiglieri regionali
INTERPELLANO
l'Assessore regionale competente per conoscere:
1) quale è l'attuale situazione produttiva della CO.ROS s.r.l. e
quali condizioni hanno determinato difficoltà all'azienda;
2) quali sono le garanzie che la CO.ROS s.r.l. ha dato, perchè
il nuovo finanziamento regionale possa contribuire a risolvere
l'attuale crisi produttiva dell'azienda e su quali presupposti
si basa l'accordo fra la SOTTINI S.p.A. e il Gruppo americano
MASCO;
3) di quali strumenti si è dotato o intende dotarsi
l'Assessorato per esprimere pareri motivati rispetto alle varie
richieste di finanziamento, in modo che le attività produttive
finanziate dalla Regione abbiano effettiva validità economica e
occupazionale.
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Siamo partiti dalla deliberazione di
Giunta del 7.12.1984 n. 7817 in cui si decideva di autorizzare la
Finaosta alla concessione di un mutuo di 200 milioni alla CO.ROS di
Cogne. In seguito a ciò, abbiamo posto una prima domanda per sapere
quale è la situazione di questa società, perchè a monte di queste
delibere ce ne sono altre, che non cito per brevità, in cui si fa
riferimento a questa difficoltà, e perchè nel 1984 si era
incaricato, con delibera del 2 marzo, un professionista di fare una
indagine sulla società. Dal momento che a maggio questo
professionista è stato liquidato, presuppongo che il lavoro sia
terminato, pertanto vorremmo sapere quale è la situazione della
CO.ROS che è, com'è noto, niente affatto florida. Infatti dal
bilancio del 1983 si vede che la società aveva un deficit di 276
milioni a fronte di un fatturato di 600 milioni, cioè una
situazione abbastanza pesante. Vorremmo sapere se questa forbice
fra deficit e fatturato tende a ridursi oppure se si va
allargando.
Dal momento che da tutte le deliberazioni di Giunta risulta che
la CO.ROS è una società a responsabilità limitata, mentre guardando
sul volume della pubblicazione risulta invece una società per
azioni, vorrei sapere cosa è in realtà.
In questa delibera riscontriamo alcune
contraddizioni,
che si possono capire se pensiamo alla difficoltà di giustificare
un mutuo di questo tipo; nelle premesse si dice che c'è stato un
calo delle ordinazioni da parte della società Sottini alla CO.ROS,
poi si dice che questo serve fra le altre cose per le nuove
produzioni che la Sottini deve soddisfare in accordo con un gruppo
americano. Allora intendo che si è verificata una diminuzione di
ordinazioni in assoluto, mentre in questo caso sembra che ci sia
una diminuzione di domanda solo parziale, per cui vorremmo sapere
cosa vuol dire questo accordo.
Alla fine del deliberato, al punto 3, si dice che si condiziona
l'erogazione, anche parziale, del mutuo, "subordinato alla
presentazione di documentazione comprovante spese occorrenti per
l'acquisto di macchine, attrezzature e scorte, nonchè per le
retribuzioni del personale dipendente". A me pare che questo mutuo
serva più per pagare il personale che per tutt'altra cosa. Quindi
vorremmo sapere a cosa serve realmente questo mutuo, in modo da
poter controllare in seguito come amministra la Giunta
regionale.
Concludo con l'ultimo punto dicendo che sarebbe bene, con una
situazione industriale di questo tipo in cui il bilancio regionale
impegna per il 1985 più di quaranta miliardi e senza togliere le
prerogative degli Assessori, della Giunta e della maggioranza,
creare quelle condizioni perchè ci sia un confronto serio in modo
da non arrivare più in Consiglio con le sole ratifiche, in modo da
poter dare un giudizio sul ruolo che deve avere la Commissione
speciale sull'industria, se deve continuare ad esistere o se è
meglio sopprimerla, in modo che su questo problema delicato ci sia
il concorso di tutti.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Volevo ribadire, partendo dal finale
dell'intervento, che personalmente sono pienamente disponibile ad
affrontare qualsiasi problema inerente il discorso della politica
industriale in Valle e quindi disponibile anche a partecipare a
riunioni di Commissione, a fornire ai Consiglieri regionali nelle
varie sedi tutti gli elementi e tutte le notizie di cui siamo in
possesso. Molto probabilmente in quelle sedi potrò anche essere più
completo nelle risposte, anche perchè certi tipi di domande
potrebbero avere pubblicamente dei risvolti non sempre positivi o
comunque coerenti con gli obiettivi che tutti ci poniamo.
Per quanto riguarda la CO.ROS, rispetto alle tre domande che
sono poste, ho da dare questo tipo di risposta: attualmente la
CO.ROS lavora al 70% della sua capacità produttiva e le produzioni
principali sono i vecchi modelli della rubinetteria Sottini, nuovi
modelli e fusioni per letti in ottone, rubinetterie per nuovi
clienti. Per quanto riguarda la situazione occupazionale, si
prevede la cassa integrazione per il 30% del personale fino al mese
di aprile/maggio, successivamente si prevede che lo stabilimento
lavorerà a pieno ritmo alle produzioni per le quali attualmente si
stanno predisponendo i campioni.
I motivi delle difficoltà dell'azienda sono da ricercarsi
prevalentemente nella stagnazione del mercato delle rubinetterie
conseguente anche alla crisi del mercato edilizio.
Rispetto alla seconda domanda, la CO.ROS, e questo ha
giustificato l'intervento della Giunta regionale, ha presentato un
progetto per il rilancio dell'attività dello stabilimento di Cogne
basato su tre obiettivi di cui il primo è la ricerca di nuovi
clienti nel settore delle rubinetterie, ed a questo proposito devo
dire che la Giunta ha subordinato il suo intervento alla stipula
degli accordi fra l'azienda e le seguenti società con cui finora
sono stati instaurati rapporti commerciali: la New Form di
Romagnano Sesia, la Friedrich Groe e la Hans Groe tedesche, il
gruppo Masco che è una multinazionale con stabilimenti in Europa, e
la Lofti Adelamer di Tunisi. Questi sono i contratti che sono stati
richiesti all'azienda prima di ottenere gli interventi.
Al secondo punto vi è la ricerca di nuovi clienti in altri
settori, rientrando nel campo della diversificazione della
produzione dell'azienda. Sono stati acquisiti sinora alcuni clienti
nel settore della fabbricazione dei letti in ottone che è uno dei
settori rispetto ai quali la CO.ROS diversifica la propria
attività. Questi clienti sono la Solmet, la Porro e l'S.B..
Al terzo punto: fabbricazioni di nuovi prodotti per la società
Sottini. Si tratta di una nuova serie di monocomandi già presentati
alla Celsae di Bologna che sarà immessa sul mercato nei prossimi
giorni.
Quarto punto: continuazione dell'attività di produzione dei
vecchi modelli Sottini ancora richiesti.
Per quanto riguarda l'accordo con la Masco che è in fase di
ultimazione come trattative, si basa su uno scambio produttivo per
cui la Masco fornirà alla Sottini le parti meccaniche dei
monocomandi e la Sottini fornirà i componenti in fusione:
l'interscambio sarà in rapporto di 1:5 in favore della Sottini.
Per quanto riguarda la terza domanda, che è la parte che più
volte viene sottolineata, le richieste attualmente sono esaminate
dai funzionari dell'Assessorato e sono analizzate dai tecnici della
Finaosta, oppure sono date in incarico ad aziende o a
professionisti esterni.
Per quanto riguarda il futuro, nel progetto di ristrutturazione,
che sarà sottoposto all'esame dei Consiglieri regionali, è stata
prevista l'istituzione di un apposito servizio di valutazione e
controllo degli investimenti, anche in relazione all'importanza che
questi vengono ad assumere. La costituzione di una specie di nucleo
di valutazione era già stata precedentemente proposta, però con il
Comitato allora non si avviò il discorso in quanto i rappresentanti
delle organizzazioni sindacali non avevano nominato i
rappresentanti. E' possibile che l'ipotesi avanzata dal Consigliere
Millet sia da prendere in esame, e cioè di nominare al di là di
tutti questi esperti un nucleo che possa valutare la qualità e le
garanzie circa gli investimenti.
Si dà atto che dalle ore 11,44 riassume la Presidenza il
Presidente Giovanni Bondaz.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Ringrazio l'Assessore per le risposte:
circa i motivi che hanno indotto la Giunta a concedere questo mutuo
restano ancora molte perplessità perchè si basano su dei
presupposti di buona intenzione che verificheremo in futuro.
Per quanto riguarda la disponibilità dell'Assessore, gli do atto
che l'ha sempre dichiarata, però dobbiamo definire qual è la sede
in cui si attua questo confronto a livello di Consiglio regionale e
delle parti sociali, perchè oggi non esiste. Riteniamo che sia
importante giungere a questo momento di confronto con uno strumento
tecnico, in modo che poi chi dovrà decidere possa avere dei
presupposti tecnici, per evitare che si debba dire: "Ma se
l'avessimo saputo".
Restiamo in attesa di vedere cosa farà la Giunta al riguardo,
daremo i nostri contributi in base a quello che si farà
concretamente, e non solo sulle dichiarazioni di disponibilità che,
seppure apprezzabili, non risolvono il problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK