Consiglio Regionale della Valle d'Aosta - Oggetto del Consiglio n. 657 del 27 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 657 del 27 maggio 1999 - Resoconto
SÉANCE DU 27 MAI 1999 (MATIN)
OGGETTO N. 657/XI Discussione dei disegni di legge relativi al
rendiconto e all'assestamento di bilancio.
Président Suivant la coutume, nous procéderons à l'examen
conjoint des points 23, 24 et 25 à l'ordre du jour. Je tiens à
rappeler qu'au sujet de ces trois projets de loi, la IIème
Commission du Conseil s'est exprimée à la majorité par un avis
favorable. Nous avons également reçu et vous en avez eu copie dans
la journée d'hier, le rapport des réviseurs aux comptes signé par
les collègues Beneforti, Ottoz et Piccolo.
La parole au rapporteur, Conseiller Rini.
Rini (UV) I tre disegni di legge che stiamo per esaminare sono
collegati, quindi la relazione terrà conto dei tre provvedimenti.
Provvedimenti che consentono di assestare il bilancio di previsione
in corso, sulla base delle risultanze contabili del rendiconto,
consentendo altresì di apportare modifiche alle leggi di spesa.
L'avanzo di amministrazione accertato al 31 dicembre 1998
ammonta a lire 198.081.559.491, comprensivo delle economie tecniche
di lire 20.334.994.384 da riscrivere sul bilancio del 1999, per cui
risultano disponibili lire 177.746.565.107. In base
all'accertamento di fine anno si rettificano i residui attivi e
passivi iscritti preventivamente al bilancio 1999.
Visti i risultati di gestione della Gestione Straordinaria della
Casa da gioco di Saint-Vincent si impegnano 38 miliardi di lire
come finanziamento straordinario in conto esercizio. L'ammontare di
lire 2.496 milioni viene riassegnato al settore della "finanza
locale", per la concessione di finanziamenti ai comuni per la
creazione di un patrimonio immobiliare, per la realizzazione del
dormitorio pubblico di Aosta, per la concessione di contributi ai
comuni per l'assistenza agli extracomunitari, per la concessione di
contributi agli enti locali per il funzionamento di scuole materne,
per la realizzazione diretta da parte degli enti locali di una
procedura informatizzata unitaria per l'applicazione della
contabilità prevista dal regolamento regionale n. 1/99.
Viene autorizzata la spesa di lire 1.147,305 milioni ai fini
dell'utilizzo dei finanziamenti statali e comunitari assegnati nel
1997 e 1998 e reiscritti nel bilancio 1999 in quanto non
utilizzabili, che serviranno per la realizzazione dei programmi
operativi Interreg - Italo-Svizzera e Italo-Francese 1994/1999.
Viene prevista la spesa di lire 135 milioni per l'attuazione di
progetti che consentono la spesa di 900 milioni di lire assegnatici
sulla base della capacità di spesa, mediante il recupero di risorse
non utilizzate da altre regioni.
Si autorizza un ulteriore stanziamento di 2 miliardi sul
capitolo 37960 per far fronte agli interventi urgenti disposti in
occasione della valanga di Lavancher in Comune di Morgex.
La spesa di 20 miliardi prevista per l'anno 1998 e non
effettuata viene posta a carico dell'esercizio 1999 per il fondo di
cessazione servizio del personale regionale.
Si autorizza per il 1999 una maggiore spesa di 130 milioni per
contributi per interventi di promozione e sostegno dei fondi
pensione a base territoriale regionale.
Si prevede la spesa di lire 18.294 milioni per la copertura del
disavanzo dell'USL per l'esercizio 1998 e di lire 7.933 milioni di
lire per il rimborso al Fondo sanitario nazionale degli oneri per
mobilità sanitaria passiva degli anni 1995 e 1996.
Per la gestione delle comunità per minori e in particolare per
il rinnovo della convenzione per la gestione della Comunità
regionale "Maison d'accueil" di Aosta si prevede una maggiore spesa
di 570 milioni.
Viene autorizzata una maggiore spesa di 1.120 milioni di lire
per assicurare l'integrale corresponsione degli assegni di studio e
delle spese di alloggio a favore degli studenti universitari per
gli anni accademici 1997/1998 e 1998/1999.
Si prevede di erogare alla Società Autostrade Valdostane (SAV)
un contributo straordinario di lire 1.765 milioni a titolo di
concorso nelle maggiori spese occorse per la realizzazione del
sistema tangenziale autostradale di Aosta in dipendenza della
intersezione con il tracciato della cabinovia Aosta/Pila. Per
servizi di autolinea si prevede di erogare alle società
concessionarie un ulteriore importo di lire 1.174 milioni per
contratti stipulati con la Regione ai sensi della legge regionale
n. 29/1997.
È prevista un'ulteriore spesa di lire 6 miliardi per interventi
in materia di agricoltura così ripartiti: 2.500 milioni per
interventi su alpeggi e fabbricati rurali, 2.000 milioni per
interventi nella viabilità, l'irrigazione e gli acquedotti rurali,
1.000 milioni per contributi nelle spese di conduzione e gestione e
lire 500 milioni per mezzi tecnici per la produzione agricola.
Viene inoltre prevista la spesa aggiuntiva di lire 500 milioni
per indennità agli allevatori per l'abbattimento di animali infetti
da brucellosi, tubercolosi e mastiti.
Per avviare il rimborso dei "crediti di imposta" alle compagnie
petrolifere per operazioni di vendita di carburanti in esenzione
fiscale prima dell'entrata in vigore della legge regionale n.
7/1998, si prevede di impegnare la somma di lire 3.600 milioni.
Le maggiori spese autorizzate a carico del bilancio 1999
ammontano a complessive lire 104.894.305.000 con parziale utilizzo
dell'avanzo di amministrazione dell'esercizio 1998.
Dopo questa breve, e direi noiosa elencazione di dati, che
rientra nella prassi, vorrei fare ancora alcune considerazioni.
Ritengo positivo il fatto che questo provvedimento arrivi in
quest'aula in anticipo rispetto agli anni precedenti e questo è
importante per l'Amministrazione regionale, per la sua funzionalità
e per contribuire a migliorare la capacità di spesa che, come
possiamo verificare, quest'anno è aumentata.
La macchina amministrativa ha funzionato meglio ed è aumentata
la capacità di utilizzazione delle risorse. Rileviamo che la
percentuale delle somme impegnate rispetto alle previsioni è
ulteriormente aumentata rispetto al 1997, raggiungendo il 90
percento, come pure è aumentata la percentuale dei pagamenti
rispetto agli impegni raggiungendo il 70 percento.
Altro dato positivo è senz'altro il basso ricorso al credito che
porterà ad un risparmio futuro per quanto riguarda le spese
relative all'ammortamento dei mutui.
Per quanto riguarda le rideterminazioni e autorizzazioni di
spesa previste, ritengo molto importanti alcuni provvedimenti,
quali la riassegnazione di fondi nel settore della finanza locale,
l'aumento della spesa per la corresponsione di assegni di studio e
delle spese di alloggio a favore di studenti universitari, e in
modo particolare la previsione di ulteriori stanziamenti a sostegno
dell'agricoltura, per poter intervenire sugli alpeggi, i fabbricati
rurali, la viabilità rurale, l'irrigazione e gli acquedotti, e ciò
per cercare di agevolare l'attività agricola che è sicuramente
necessaria, anche per il mantenimento sul territorio della
popolazione di montagna che con la sua attività, oltre a
salvaguardare l'ambiente, contribuisce a far sì che la nostra Valle
sia più attraente, ordinata e apprezzata dai turisti.
Gli investimenti nel settore agricolo hanno sempre anche
riflessi su altri comparti, come per esempio in quello
turistico.
In questi disegni di legge possiamo evidenziare sicuramente
molti aspetti positivi, ma questo non significa che non ci sia da
lavorare per cercare di migliorare ancora. Alcune difficoltà sono
sempre ancora presenti, esistono ancora certe difficoltà nella
riscossione dei propri crediti, questo dovuto in buona parte ai
meccanismi di trasferimento dei fondi statali. Seppure si è
migliorata la capacità di spesa in generale, in alcuni settori
dell'Amministrazione permane ancora una certa lentezza nel
procedimento di spesa, dovuta a volte alla complessità eccessiva
delle procedure e alla difficoltà d'interpretazione di nuove
normative.
Ancora troppo alte sono le spese correnti a scapito delle spese
disponibili per investimenti, troppi sono ancora i residui passivi
soprattutto nel settore della formazione professionale, nei
programmi d'informazione d'interesse regionale, come nel settore
dell'assetto del territorio e la tutela dell'ambiente. Questi atti
consentono di fare il punto della situazione economico-finanziaria
e permettono di verificare concretamente cosa è successo nella
gestione annuale del bilancio.
Si possono ovviamente dare delle diverse chiavi di lettura di
questi atti, a seconda della posizione in cui ci si trova. Ricordo
che in fase di approvazione del bilancio preventivo si è sentito
più volte parlare di libro dei sogni; ebbene, cercando di essere
obiettivi e seri, se confrontiamo i risultati del consuntivo con i
progetti e gli obiettivi di previsione, possiamo verificare
l'attendibilità dei dati previsionali e la puntuale realizzazione
di quanto proposto.
Personalmente ritengo che il lavoro svolto finora sia buono ed è
per questo che voterò e vi invito a votare favorevolmente questi
disegni di legge, con la convinzione che, come ho già detto,
dovremo lavorare ancora per superare le difficoltà che ancora
permangono, chiedendo all'Assessore competente, alla Giunta e alla
struttura tutta di continuare negli sforzi sulla strada
intrapresa.
Président La parole à l'Assesseur au budget, aux finances et à
la programmation, Agnesod.
Agnesod (UV) Innanzitutto mi corre l'obbligo, e lo faccio con
convinzione, di ringraziare tutti coloro che hanno collaborato
all'analisi, alla verifica di questo documento contabile, iniziando
dal relatore e dai tre revisori dei conti che hanno operato in
questo periodo, verificando puntualmente quelle che sono state le
voci e come si è sviluppato questo conto consuntivo. Ringrazio la
II Commissione, tutti i componenti e il Presidente, per il lavoro
svolto in commissione stessa.
Vorrei iniziare questa mia analisi riflettendo su alcuni punti
significativi che emergono, elementi che si colgono in questo
consuntivo, di un indirizzo che sta andando nella direzione che ci
siamo dati su degli obiettivi che abbiamo posto come obiettivi da
raggiungere, quello della maggiore capacità di funzionamento della
struttura regionale, quindi maggiore capacità di spesa, maggiore
capacità d'impegno, più disponibilità e snellezza delle strutture
nei confronti dell'attività che da parte dell'Amministrazione in
senso politico viene loro proposta.
La mia relazione poi sul rendiconto della Regione vuole essere
un'analisi per quanto possibile accurata e attenta alle cifre che
compongono e determinano questi risultati. Occorre evidenziare in
modo chiaro e senza equivoci interpretativi che la gestione di
competenza del 1998 si chiude con un bilancio in disavanzo pari a
196,500 miliardi, vale a dire a fronte delle entrate accertate al
31 dicembre 1998 di 2.740 miliardi, ci sono state fino a quella
data spese impegnate pari a 2.936 miliardi, quindi con un disavanzo
pari a 196,500 miliardi.
In sede di assestamento è stata applicata la somma di 262
miliardi, che è l'avanzo di amministrazione del 1997, consentendo
con quest'operazione di ottenere un risultato di segno positivo -
un utile di esercizio si definirebbe se fosse un'azienda privata -
di 66 miliardi e qualcosa. Questo è l'avanzo della gestione di
competenza 1998.
Il 1997 si era chiuso con un disavanzo di 39 miliardi, al quale
era stato applicato l'avanzo del 1996 di 198 con una conseguente
chiusura di 158. Questo cosa significa? Significa che nel 1998,
come dicevo all'inizio, è aumentata la capacità di spesa; si è
speso ed impegnato di più.
Sempre a questo riguardo occorre evidenziare un altro aspetto
positivo, e cioè le entrate accertate, escluse le contabilità
speciali, alla chiusura dell'esercizio 1998 sono pari a 92,20
percento di quelle stanziate definitivamente.
È un risultato positivo poiché sullo stesso incide, mantenendolo
più basso, l'accertamento del 9 percento delle previsioni relative
al ricorso al credito. Una così bassa percentuale di ricorso al
credito rappresenta da una parte una buona capacità di accertamento
di tutte le altre voci di entrata, e dall'altra un sicuro risparmio
futuro per quanto riguarda le spese relative all'ammortamento dei
mutui, quindi un minore ingessamento in futuro del bilancio
regionale.
Fin qui abbiamo parlato di gestione di competenza dell'esercizio
1998, ma per completare e giungere al risultato finale occorre
verificare la situazione dei residui.
Iniziando dai residui attivi, vale a dire i crediti, si può
osservare che risultano minori accertamenti nella gestione degli
stessi per un importo pari a 2,5 miliardi, che vanno ad aggiungersi
ai 66 e ai 134,5 dei minori accertamenti dei residui passivi,
formando così l'avanzo di amministrazione dell'esercizio 1998, pari
a 198 miliardi, a cui vanno sottratti i 20 che sono di competenza
dei fondi aventi destinazione vincolata, trasferiti dallo Stato e
dalla Comunità europea e di cui si provvede alla reiscrizione nella
parte spesa del bilancio, e vanno sottratte pure le economie
realizzate nel settore specifico della finanza locale, ammontanti a
2,5 miliardi, che come abbiamo previsto e disposto nella nostra
legge finanziaria 1999-2001, votata da questo Consiglio a dicembre
scorso, devono essere riassegnate sempre nel settore della finanza
locale. Quindi, tolte queste due riassegnazioni obbligatorie, si
ottiene l'avanzo di amministrazione disponibile, accertato al 31
dicembre, che è di 175 miliardi.
Abbiamo verificato il quadro che consente di giungere a questo
risultato dell'esercizio finanziario. Vorrei esprimere a questo
punto un giudizio positivo anche per quanto attiene
all'attendibilità dei dati espressi nel corso della predisposizione
del bilancio di previsione; conferma quanto già espresso in tale
sede, cioè che esiste una buona programmazione, una programmazione
attendibile e attenta a non forzare artificiosamente i dati
riguardanti le entrate. Qui ne abbiamo una prova tangibile,
evidente; si può constatare in effetti che le entrate accertate al
Titolo I - quello derivante dai tributi propri della Regione e del
gettito dei tributi erariali, e che rappresenta il 92,32 percento
delle entrate totali - sono di 1.800 miliardi, escluse le
contabilità speciali, e confermano gli stanziamenti definitivamente
previsti con una differenza negativa rispetto alle previsioni di
solo il 2 percento.
Rispetto ai due anni precedenti si evidenzia un incremento negli
accertamenti del 3,16 percento rispetto al 1997, e del 3,78
percento rispetto al 1996, e questo mi pare un elemento
estremamente importante, che fa parte di quegli elementi
significativi di cui parlavo all'inizio, su cui intendiamo andare
perché ci pare corretto agire in questa direzione.
Sul Titolo I, per contro, la riscossione presenta una leggera
flessione rispetto alle previsioni definitive; è stato riscosso
infatti il 61 percento di quanto definitivamente accertato; queste
difficoltà sono da attribuire in particolare alla difficoltà di
acquisizione delle somme spettanti alla Regione come quote di
tributi erariali e del gettito IRAP.
Per quanto riguarda il Titolo II, le entrate accertate, 53
miliardi, sono pari a circa il 93 percento degli stanziamenti
previsti; si constata una riscossione del 46 percento e questo a
causa di certi meccanismi di trasferimento dalle amministrazioni
dello Stato delle risorse assegnate in questo caso per fondi
specifici.
Sul Titolo III, entrate derivanti da rendite patrimoniali, 71
miliardi, 4 percento sul totale delle entrate accertate, le entrate
stesse sono pari al 91 percento sugli stanziamenti previsti e di
queste il 65 è stato riscosso. L'alta percentuale degli
accertamenti è dovuta, come per l'anno scorso - un'altra nota
positiva - ad un miglioramento della gestione degli immobili e
delle attività della Regione.
Il Titolo IV incide in misura minima sul contesto globale delle
entrate regionali; questo titolo riguarda l'alienazione di beni
patrimoniali e su questo vi è stato un accertamento della somma di
4 miliardi, cioè il 36,68 percento del previsto, di cui riscosso il
71 percento.
Concludendo quest'analisi sulle entrate, ritorniamo a commentare
il Titolo V, concernente i mutui della Regione e che la Regione
deve attivare per poter far fronte alle proprie spese. Il risultato
del Titolo V deve essere valutato positivamente, in quanto non è
stato necessario ricorrere all'indebitamento, grazie ad un buon
andamento delle altre voci delle entrate. Sottolineo ancora il
fatto che il mancato ricorso al credito rappresenta un risparmio
nei futuri bilanci.
Occorre, sempre rispetto alle entrate, confermare una tendenza
da parte dello Stato ad allungare i tempi di erogazione di risorse
già destinate ed accertate definitivamente e che quindi spettano a
tutti gli effetti alla nostra regione. Questo fatto rientra in una
politica di contenimento della spesa in generale che lo Stato si è
dato, un patto di contenimento con gli enti locali che però nel
nostro caso, tenuto conto delle competenze e di conseguenza degli
oneri che appartengono alla Regione, non riscontra utilità per
nessuno. Questo fatto è stato già segnalato e posto in evidenza nei
confronti dell'Amministrazione centrale dello Stato e confidiamo in
un miglioramento delle procedure nel corso d'anno e quindi un
accorciamento reale dei tempi di versamento effettivo dei
finanziamenti statali e comunitari, siano essi dovuti a titolo di
quote di partecipazione al gettito fiscale, sia che si tratti di
quote di cofinanziamento di specifici programmi e progetti.
Per quanto concerne la parte riguardante i residui, occorre dire
che esiste nel complesso del procedimento della spesa una certa
lentezza, anche se rispetto al 1997 il tasso di smaltimento, di
pagamento di 1600 miliardi al 1° gennaio 1998 è aumentato dal 40,03
percento al 41,88. E soprattutto se letto unitamente alla
percentuale 6,6 percento dei residui eliminati dal conto per
perenzione amministrativa, si evidenzia una maggiore capacità di
smaltimento anche dei residui passivi, e anche questo è un elemento
positivo.
Questo poi, per quanto riguarda il discorso dei residui, è un
discorso molto contabile perché legato con la regolamentazione
della nostra legge finanziaria di contabilità, una legge che ci
siamo dati come Regione; nulla vieta che noi possiamo diminuire dai
3 ai 2, 3 delle spese di investimento, 2 per le spese correnti,
portarle ad altri limiti, quindi annullarle del tutto e riprenderle
tutte in conto competenza. Questo è un accorgimento che è possibile
fare, ma tant'è, la situazione è questa, quindi su questa ci
misuriamo e su questa diamo i risultati. Pertanto rispetto al 1997
c'è stato anche in questo settore un aumento di smaltimento, dal
40,03 percento al 41,88.
Le economie sui residui sono risultate di 65 miliardi, pari al
6,1 percento, e sono il risultato di un'accurata valutazione
sull'effettiva possibilità di spesa delle somme accantonate. Questo
è un lavoro che è stato fatto da tutti i servizi della Regione, è
un lavoro che viene fatto regolarmente quest'anno con puntualità, e
che ha dato questo tipo di risultato. Tale operazione ha consentito
di rendere immediatamente disponibili per gli interventi della
Regione sin dall'esercizio in corso, evitando un inutile e dannoso
congelamento delle risorse.
Il volume dei residui è comunque aumentato e le ragioni sono da
addebitare alla complessità delle procedure di spesa, spesso
condizionate da adempimenti non di competenza regionale. Altresì il
permanere di difficoltà interpretative in materia di appalti, ha
contribuito a rallentare le procedure di spesa.
Si tratta comunque alla fine di una questione puramente
contabile, su cui il Consiglio, se lo ritiene, può intervenire.
Questo aspetto è molto irrilevante, perché si tratta in molti casi
di lavori che sono stati avviati ed evidentemente i lavori non
tengono conto della data del 31 dicembre; questi vengono avviati
quando sono completate le procedure d'istruttoria e cadono in
questa fase di chiusura d'anno. Ma, come dicevo prima, è un
elemento sicuramente non determinante e molto relativo dal punto di
vista politico.
Il rapporto spesa corrente-investimenti è allineato con i dati
espressi nel 1997. Occorre in questo rapporto tenere conto
dell'importante quota assorbita dalla spesa corrente relativamente
ai servizi scolastici e ai trasferimenti correnti all'USL,
risultata pari rispettivamente a 156 miliardi e 288 miliardi.
Dobbiamo dire che rispetto al 1996 e al 1997 queste spese sono
aumentate in misura significativa; nel 1997 avevamo 151 per il
Servizio sanitario nazionale e 253 per i servizi scolastici, nel
1996 158 e 209 miliardi, mentre quest'anno siamo passati a 156 e
288. Quindi malgrado ci sia stato questo aumento di spese che sono
senza alcun dubbio incomprimibili e obbligatorie, abbiamo avuto una
tenuta nel rapporto fra spese d'investimento e spese correnti, e
questo mi pare significativo.
Concludendo quindi le nostre indicazioni sul conto consuntivo,
non si può che esprimere un giudizio positivo nel complesso del
documento, e questo giudizio emerge soprattutto in alcuni punti che
sono poi i punti fondamentali dell'analisi di un bilancio per un
ente pubblico, punti sui quali deve concentrarsi il dibattito e la
discussione politica e amministrativa.
Mi riferisco in particolare all'elevata attendibilità
previsionale delle entrate, che contengono una differenza di solo
il 2 percento rispetto alle previsioni iniziali, che vengono
elaborate quattro o cinque mesi prima dell'avvio dell'esercizio di
riferimento. Un fatto questo oltremodo positivo, in quanto questo
risultato incide nel ricorso al credito mantenendolo più basso.
Altro elemento positivo, che emerge dal raffronto con
l'esercizio precedente, è un aumento degli impegni e una maggiore
capacità di spesa della macchina regionale, dell'organizzazione
amministrativa della Regione, pur se non possiamo non tener conto
del rinnovo che c'è stato nel corso del 1998 del Consiglio
regionale, quindi della riorganizzazione delle strutture, di tutte
le strutture, anche le dirigenziali. Questo ha comportato
sicuramente dei tempi con minore incisività, ma nonostante questo è
emersa una maggiore capacità di spesa da parte della macchina
regionale.
Positiva è l'operazione sui residui, che consente di rendere
immediatamente disponibili sul bilancio 1999 quei 65 miliardi che
sono il risultato di una valutazione accurata sull'effettiva
possibilità di spesa delle somme accantonate.
Rispetto al 1997 si evidenzia anche sui residui passivi una
maggiore capacità di smaltimento. Abbiamo avuto l'assegnazione di
nuovi finanziamenti comunitari e statali, derivati dal recupero di
risorse finanziarie non utilizzate da altre regioni e assegnate
alla nostra regione. Questo è un altro elemento che caratterizza la
buona conduzione e la buona attività della nostra macchina
amministrativa regionale; 900 milioni sono oggetto di
quest'assestamento, 750 milioni è l'importo della delibera sulla
formazione professionale, votata da questo Consiglio nel corso
della passata seduta.
Queste sono alcune considerazioni che ritenevo giusto esprimere
a quest'Assemblea, che si accinge ad esaminare questo documento
contabile.
Voglio illustrarvi ancora i contenuti e le motivazioni delle
scelte effettuate sulla finanziaria bis e sull'assestamento.
Innanzitutto la finanziaria bis ha lo scopo di adeguare le
autorizzazioni di spesa in relazione alle sopravvenute necessità
d'intervento e alle maggiori disponibilità finanziarie derivanti
dall'applicazione al bilancio corrente dell'avanzo di
amministrazione del precedente esercizio. La finanziaria autorizza
la spesa di 105 miliardi.
Per quanto riguarda gli interventi, li avete in elenco nelle
tabelle; ci sono degli interventi obbligatori tipo gli oneri
derivanti da sentenza giudiziaria esecutiva per la sentenza del Col
du Joux nel Comune di Saint-Vincent, sono 18 miliardi; i 20
miliardi per il fondo pensione, i 18,3 miliardi per il ripiano
della gestione dell'USL, i 38 miliardi della casa da gioco. Ci sono
degli interventi che sono obbligatori, quindi abbiamo anche in
questo caso scelto una strada di correttezza perché non siamo
andati a rimpinguare dei capitoli tanto per fare, ma siamo andati a
prevedere questo avanzo che ci siamo trovati nelle indicazioni,
dove le spese erano comunque obbligatorie da fare.
Concludo qui la mia esposizione su questi tre disegni di legge,
ringrazio nuovamente tutti coloro che con serietà e impegno
vorranno portare il loro contributo all'analisi di questi
documenti. Voglio solo aggiungere un elemento, che gratifica
l'azione di questa regione tutta insieme, al di là degli
schieramenti, e mi riferisco all'attestazione attribuitaci dalla
Standard & Poor's, che ha analizzato e verificato il nostro
sistema e di conseguenza il nostro bilancio.
Quest'attestazione pone la nostra regione in vetta ad una
classifica di affidabilità finanziaria, che permette a noi tutti,
malgrado le difficoltà gravi sopraggiunte - vedi il tunnel - e
altre situazioni di congiuntura anche nel settore dell'economia che
creano alcune apprensioni, di guardare con una certa fiducia al
nostro futuro.
Vorrei comunicare al Consiglio la presentazione di due
emendamenti: uno all'articolo 7, interventi nel settore del
sociale, che aggiunge dopo il comma 1 il seguente comma 2: "Al
comma 4 dell'articolo 9 della legge regionale 6 dicembre 1993, n.
83 (Disciplina del volontariato) la locuzione "in misura pari
all'80 percento delle spese ritenute ammissibili" è sostituita
dalla locuzione "per un importo non superiore all'80 percento delle
spese ritenute ammissibili". Questo è un adeguamento che legittima
questa norma, perché probabilmente la definizione attuale non era
del tutto legittima. Questo emendamento è presentato dall'Assessore
Vicquéry.
Ci sono poi due articoli aggiuntivi, che vengono inseriti
all'articolo 14 bis e 14 ter presentati dall'Assessore Lavoyer, che
si riferiscono a delle disposizioni in materia di contributi ad
organismi sportivi, secondo la legge n. 3/98. Sono degli articoli
che non incidono nella parte finanziaria della Regione, ma
esplicitano meglio i concetti che sono già contenuti in articoli di
questa legge.
Eventualmente ritorneremo successivamente su questi emendamenti,
magari li facciamo distribuire, così se ci saranno richieste di
chiarimenti da parte dei consiglieri, questi verranno dati
successivamente.
Président Le débat est ouvert.
La parole au Vice-président Viérin Marco.
Viérin M. (Aut) Innanzitutto per sapere come vogliamo procedere,
discutiamo tutti e tre i punti insieme?
Président Nous sommes en discussion générale sur les trois
points: 23, 24 et 25, que l'on discute conjointement.
La parole au Vice-président Viérin Marco.
Viérin M. (Aut) Oggi siamo a discutere di un conto consuntivo e
mi sembra che la relazione dell'Assessore abbia toccato solo
l'aspetto dei numeri ed in maniera marginale, con una
considerazione finale sulle statistiche, sulle quali bisognerebbe
fare anche altri ragionamenti.
Oggi un conto consuntivo è sempre più importante come lettura
politica del lavoro di un governo, e non come mero conto contabile,
che poi gli uffici fanno in maniera molto precisa; quindi direi che
il dibattito va fatto in senso prettamente politico. Facendo un
esame in questo senso, bisogna altresì essere coerenti di ribadire
le varie posizioni con dati alla mano e quindi con dati di lettura
che il conto consuntivo ci permette di avere.
L'Assessore ha esordito con i residui; io lo seguo a ruota e a
questo punto vediamo cosa significano i residui o quale incidenza
hanno i residui su questo conto consuntivo.
L'Assessore onestamente all'inizio dell'analisi dei residui
presenti in questo conto consuntivo ha detto che c'è una certa
lentezza, che c'è una certa complessità, che si sta però
smantellando pian piano l'importo dei residui. Posso concordare,
anzi dovrò calcare la mano sui primi due concetti, cioè la lentezza
e la complessità, ma dovrò anche smentire l'Assessore sulla terza
affermazione, cioè lo snellimento dei residui passivi.
E parto proprio da questo, Assessore, per dire che non è vero
che si stanno snellendo, perché se lei analizza sia i residui
attivi che quelli passivi, lei può verificare che nell'ultimo
triennio 1996-1997-1998 il totale dei residui attivi è nel 1996 di
997, nel 1997 di 1.077, nel 1998 di 1.289. Ma l'altro fatto ancora
più grave è che se andiamo a prendere i residui provenienti da
passati esercizi, vediamo che è venuta meno la capacità che
dovremmo avere di smaltire almeno i residui di 3-4 anni fa, perché
nel 1996 avevamo residui di competenza di passati esercizi, quindi
antecedenti al 1996, pari a 230 miliardi, nel 1997 pari a 326, nel
1998 abbiamo ancora residui di competenza di passati esercizi per
498. Nell'arco di due anni abbiamo più che raddoppiato i residui
che sono di competenza di passati esercizi, quindi non del 1998, e
questo è un dato grave.
Stesso concetto sui residui passivi, che sono in complessivo
pari al 45 percento. Nel 1996 avevamo 934 miliardi di residui
passivi, nel 1997 1.060, nel 1998 1.132, quindi abbiamo avuto una
crescita e non un certo snellimento. Fatto grave è che anche questi
residui passivi hanno avuto lo stesso "trend" dei residui attivi,
cioè non abbiamo avuto neanche qui la capacità di smaltire quei
residui che erano di competenza di esercizi passati, cioè del 1997,
e così via. Infatti nel 1997 sui 1.060 erano 430, oggi sono 481,
quindi si è verificato un continuo ingrandimento di questo
fenomeno.
Già nel passato dibattito sul consuntivo del 1997 anche il
Presidente della Giunta manifestò questa preoccupazione,
sottolineando la necessità di fare una grossa riflessione sui
residui perché incidevano sempre più sul bilancio, e si auspicava
un'inversione di tendenza, che invece ancora oggi non abbiamo
avuto.
Sempre il Presidente della Giunta, un anno fa, disse che
l'inversione di tendenza si poteva effettuare migliorando la
capacità di spesa, ma soprattutto di pianificazione e di
programmazione, e sta qui il passaggio politico! Infatti sui
residui noi possiamo tranquillamente accertare, numeri alla mano,
che questa inversione di tendenza non c'è stata, che quanto
auspicato da questa Giunta un anno fa non è purtroppo avvenuto.
Passando agli altri aspetti che hanno carattere politico
sostanziale di gestione della Regione, possiamo dire che per quanto
riguarda l'avanzo di amministrazione abbiamo avuto nel 1994 80
miliardi, nel 1996 198, lo scorso anno 262, quest'anno 198, e qui
per correttezza devo ammettere che c'è stato un piccolo
miglioramento, perché siamo ritornati sui livelli del 1996, sui
circa 200 miliardi di avanzo anziché i 262 dell'anno passato.
Mi preoccupa un altro dato, analizzando la capacità di spesa,
che è stata del 70 percento rispetto alle somme disponibili, dove
soprattutto i tre settori più importanti sono: l'assetto del
territorio e tutela dell'ambiente che ha speso il 38 percento, la
formazione professionale che tante volte qui abbiamo analizzato con
vedute diverse che ha speso il 46 percento, e lo sviluppo
economico, che doveva essere il fiore all'occhiello di
quest'Amministrazione e quindi seguito in maniera prioritaria, che
si è attestato al 63 percento. Se da una parte riteniamo che ci sia
stato un miglioramento sull'avanzo di amministrazione, si è
verificata una situazione che ci preoccupa alquanto per quanto
riguarda, come dicevo prima, la non capacità di spesa in settori
vitali per il futuro della Valle.
Altro aspetto negativo sono le spese correnti. Quando abbiamo
discusso il bilancio del 1998 - quindi nell'autunno 1997 - ci è
stata prospettata una percentuale delle spese correnti del 63,5
percento. Allora si disse da parte della Giunta che questo era un
dato previsionale, ma che l'obiettivo era di andare a definire con
il conto consuntivo sul 1998 una percentuale diversa con azioni che
si sarebbero svolte nell'arco dell'anno.
Oggi queste azioni non le abbiamo viste, perché ci ritroviamo a
consuntivo il dato al 63,4 percento, che è il mantenimento di
quella previsione fatta nel 1997, che è inoltre peggiorativo se
confrontiamo i tre consuntivi - 1996: 58 percento, 1997: 63
percento, 1998: 63,4 percento - un lievitare costante delle spese
correnti. E questo è un altro aspetto negativo da un punto di vista
politico-amministrativo.
Successivamente possiamo verificare alcune motivazioni che
l'Assessore ci ha esplicitato sia per iscritto che verbalmente
oggi. Quando dice che sui residui attivi c'è la complessità di
spesa, data soprattutto dalla burocrazia e dalla procedura degli
appalti, ricordo che questa maggioranza già nella passata
legislatura, perché gli Assessori sono stati riconfermati quasi
complessivamente, diceva che avrebbe migliorato tutto l'apparato
della burocrazia con la famosa "lampada di Aladino" che si chiamava
legge regionale n. 12 sui lavori pubblici.
Su questa vicenda gli Autonomisti hanno fatto più volte
interpellanze e dibattiti in quest'aula, dicendo che la lampada di
Aladino non c'era, e piuttosto che questa situazione si poteva
trasformare in un pozzo senza fine. E pozzo senza fine si sta
confermando, perché anche voi della maggioranza state confermando
correttamente questa difficoltà. Quando si dice anche nella
relazione che il permanere delle difficoltà interpretative di nuove
norme in particolare in materia di appalti ha contribuito a
rallentare la procedura di spesa, questa è un'affermazione che è
completamente opposta alle varie affermazioni che questa Giunta e
la passata Giunta hanno fatto più volte in quest'aula, e cioè che
la legge n. 12 era rivolta alla semplificazione del quadro, era
rivolta a dare snellezza e velocità all'esecuzione degli appalti.
Non c'è stato niente di tutto questo!
Andiamo invece su quello che può essere l'aspetto politico e
programmatico di dove andremo a destinare questo avanzo di
amministrazione, più eventualmente l'assestamento dei capitoli. Qui
vediamo delle cose interessanti perché strane, e anche per capire
di più voglio porre subito una domanda. Ad esempio, tabella D,
capitolo 20440, mettiamo in competenze 18 miliardi per oneri
derivanti da sentenze giudiziarie esecutive o accordi transattivi;
vorremmo sapere qualcosa di più su questi 18 miliardi. Che cause
abbiamo perso, che trattazioni abbiamo fatto?
Andiamo a vedere nella finanziaria alcuni aspetti. Si dice
all'articolo 6, comma 1, che si autorizza la spesa per la copertura
del disavanzo dell'USL per l'esercizio 1998, previsto in 18,294
miliardi; anche su questo argomento in passato si sono dette tante
cose, la minoranza, e non solo gli Autonomisti, hanno detto tante
cose e oggi assistiamo al verificarsi di quelle cose, che la Giunta
tenta di by-passare con un discorso di assestamento e di variazione
in fase di…
(interruzione dell'Assessore Agnesod, fuori microfono)
… esatto, ma poi mi risponderà.
Questa è la classica tecnica di dire: teniamo delle toppe e poi le
inseriamo dove vogliamo. Lei mi risponderà nella replica e avrò
tempo anch'io poi per dirle qualcosa sulla sua replica, che prevedo
già quale sarà.
Poi abbiamo i 750 milioni per interventi previsti dalla legge n.
27 concernente le concessioni di finanziamenti ai comuni per la
creazione di un patrimonio immobiliare.
Noi, in fase di discussione del bilancio, abbiamo chiesto di
aumentare quel capitolo; ci fu detto che quel capitolo doveva
andare a morire perché non si poteva più fare certi interventi di
questo tipo con la legge n. 27, pertanto quel capitolo era
sufficientemente finanziato. Vorrei capire che necessità sono nate:
c'è qualche cugino o qualcuno che deve fare qualche intervento che
non era preventivato nell'arco del 1999? Se all'atto
dell'approvazione del bilancio del 1999 si doveva andare
all'eliminazione di questa procedura, e oggi invece dobbiamo
rimettere qualcosa, è perché probabilmente dobbiamo soddisfare
qualche appetito? Lo vorrei sapere, visto che si è detto in un
dibattito sul bilancio 1999 cose diverse!
Con l'articolo 9 si autorizza la maggior spesa di 1.120 milioni
sul capitolo inerente la corresponsione degli assegni per lo studio
e spese di alloggio previste dalla legge regionale 14 giugno 1989,
n. 30, a favore degli studenti universitari per l'anno accademico
1997-1998 e 1998-1999; anche questo fu oggetto di vari dibattiti,
di mozioni della minoranza, allora non furono approvate quelle
mozioni; si è saputo alcuni giorni fa che la Giunta avrebbe fatto
una variazione di bilancio per riuscire a far fronte anche a quegli
studenti che non avevano visto accolta la loro domanda. Non è che
qualche studente con il senno del poi non possa più avere diritto a
questo riconoscimento, oppure vista la posizione
dell'Amministrazione regionale, qualcuno che voleva fare domanda
non l'ha fatta perché ha concluso che non c'erano i soldi?
Questa è una domanda da porsi, perché c'è gente che non ha fatto
la domanda sapendo che non c'erano i soldi, perché è stato detto
pubblicamente che l'impegno finanziario per quel tipo d'intervento
era quello.
L'articolo 10 autorizza la spesa di 1.765 milioni per erogare
alla SAV un contributo straordinario a titolo di concorso fino al
50 percento delle maggiori spese occorse in sede di realizzazione
della tangenziale di Aosta, in dipendenza dell'inserzione con il
tracciato della preesistente cabinovia Aosta-Pila.
Questa è una cosa che vogliamo capire. Ma vogliamo capire anche
perché si utilizza fino al 50 percento, perché se si mette in
bilancio su opere già fatte non si può dire fino al 50 percento, in
quanto ci saranno già dei costi determinati, comprovati, e
l'Amministrazione deve sapere cosa va a fare e come va ad
intervenire. Non si può scrivere su cose già realizzate che
s'interviene a titolo di concorso fino al 50 percento: chi lo
decide se poi do il 10, o il 5, o il 45 o il 49? Lo si deciderà
rispetto a qualche comportamento della controparte diverso rispetto
a quello che magari si pretende? Sono cose che non possono essere
scritte?
Proseguendo, al comma 2 dello stesso articolo si autorizza per
il 1999 la spesa di 1.174 milioni per consentire l'erogazione a
favore delle società concessionarie dei servizi autolinee, si
tratta dei contributi in conto esercizio derivanti dai contratti di
servizi stipulati con la Regione ai sensi della legge regionale n.
29/97, per l'anno 1995, quindi 4 anni fa.
Anche qui vorremmo sapere se questo finanziamento che è stato
inserito sempre in questo assestamento di bilancio, e quindi non in
discussione di bilancio complessivo, va a coprire in maniera
complessiva il contenzioso che si era venuto a creare su questo
problema, o se questo è solo una piccola parte. Vorremmo cioè
capire se questi denari che vengono utilizzati per pagare delle
spese dovute di competenza del 1995, servono a definire tutta la
questione o meno.
All'articolo 12 si utilizza per il 1999 la spesa di 3.600
milioni per avviare il rimborso dei crediti d'imposta in merito
alle esenzioni fiscali sui prodotti petroliferi, e si dice che
questo è l'intervento per iniziare a definire la chiusura del
vecchio sistema prima dell'avvento della famosa "Carte Vallée",
perché famosa ormai è già anche fuori dai confini valdostani, ma
non famosa per l'efficienza, famosa per l'inefficienza.
Questi 3,6 miliardi da pagare quale percentuale rappresentano?
Se dobbiamo mettere delle cifre per il 1998, come faccio a mettere
in bilancio 3,6 miliardi per iniziare a coprire una spesa che devo
fare e che dovrei avere già accertato, perché siamo già a fine
maggio 1999? Vorrei sapere qual è la spesa complessiva sul 1998,
perché qui si parla solo di 3,6 miliardi per avviare il rimborso
dei crediti d'imposta del 1998; cosa vuol dire avviare? È lo stesso
discorso che si è fatto per la SAV, ma è ancora più grave; possiamo
quasi dire tra virgolette che c'è un "debito fuori bilancio". Come
facciamo a dire che c'è una somma che mettiamo a bilancio per
sanare una parte del 1998 e senza dire niente? Nel bilancio del
2000 metteremo una somma per sanare un debito di bilancio non
previsto? Perché per avviare vuol dire che non è a complessivo
saldo. Quindi vorrei sapere qualcosa su questo.
Toccando invece l'aspetto dell'agricoltura, gli Autonomisti due
o tre mesi fa fecero un'interpellanza sulla grave situazione
finanziaria del settore, dimostrando, dati alla mano, che andando
avanti in quella maniera, avremmo avuto solo il 15-20 percento di
risorse finanziarie di competenza del 1999 per far fronte ai
contributi che dovevamo erogare per il 1999.
In tutta onestà l'Assessore Perrin confermò questa situazione e
disse che vi avrebbe fatto fronte con l'assestamento di bilancio.
Ad onor del vero abbiamo trovato degli interventi abbastanza
cospicui in questo assestamento di bilancio su due capitoli, il
42825 per 4,5 miliardi e il 49620 per 500 milioni.
Se però sul capitolo 42825 riteniamo che la cifra possa far
fronte alle necessità, sbagliamo perché non sarà sufficiente,
Assessore, e lei lo sa perfettamente, perché per il bilancio 1999
abbiamo messo 12 miliardi, ma di questi una bella fetta l'abbiamo
già spesa per pagare le competenze del 1998, ancora di meno è
l'altro capitolo perché per l'abbattimento degli animali per il
discorso del piano sanitario avevamo messo 600 milioni, ma sappiamo
che in questa campagna di bonifica sanitaria 1997-1998 e 1998-1999
il fenomeno della bonifica sanitaria è peggiorato, quindi avremo
sicuramente delle richieste in più. Se comunque l'intervento c'è
stato, riteniamo che non sia sufficiente, e lo verificheremo alla
fine dell'anno. Ci preoccupa di più il fatto che non siano state
inserite variazioni per il capitolo 42800, rassegne sul bestiame,
che è già stato rosicchiato dai pagamenti di competenza di altre
campagne 1997 e 1998, per cui sul 1998-1999 non c'è quasi
niente.
Per quanto riguarda il discorso degli allevamenti ufficialmente
indenni, l'Assessore onestamente dice (e posso dargli ragione): c'è
un intervento per l'anno successivo e quindi l'intervento è sempre
postdatato di un anno, e onestamente su questo non abbiamo di che
dire.
Mentre abbiamo di che dire sulla legge n. 65/92, oneri e danni
derivanti dalla normativa igienica e sanitaria in vigore, legge di
cui abbiamo dibattuto in quest'aula in due o tre occasioni
quest'anno, parlando del grave problema della bonifica sanitaria.
In quelle occasioni si è detto che gli allevatori che saranno
colpiti in maniera grave potranno fare affidamento su questa legge
n. 65. Noi facciamo rilevare alla Giunta che su quella legge però
c'era pochissima disponibilità finanziaria, ma oggi la Giunta non
ci propone niente come intervento aggiuntivo, dice che quei soldi
sono sufficienti. Erano già pochi allora, non capisco come facciano
ad essere sufficienti oggi! Non vorrei che fra 3-4 mesi il settore
agricolo possa dire: ci hanno indicato di fare domanda in base alla
legge n. 65, poi per queste domande non ci sono disponibilità
finanziarie.
Pertanto vorrei sapere dall'Assessore se ci sono state già
domande in tal senso, quante sono in percentuale, se si prevede che
con quella poca disponibilità finanziaria prevista a bilancio sul
1999 si possa far fronte comunque a questo discorso.
Rispondendo infine all'Assessore che in conclusione del suo
intervento ha detto che le statistiche danno un'attendibilità
finanziaria al nostro bilancio, una credibilità, eccetera, posso
anche condividerle da un punto di vista finanziario, perché da
alcuni anni il bilancio dal punto di vista numerico, di
predisposizione, è migliorato…
(interruzione dell'Assessore Agnesod, fuori microfono)
… infatti, è qui che volevo capire,
perché se lo guardiamo da un punto di vista di attendibilità
economica, i dati che ho menzionato, ad esempio il fatto della non
capacità di spesa sui tre fondamentali settori: l'assetto del
territorio e tutela dell'ambiente, lo sviluppo economico e la
formazione professionale, non può dirci, Assessore, che c'è
un'attendibilità economica; se c'è una attendibilità finanziaria
per cui i conti stanno in piedi, lo posso anche capire, ma non è
certamente una situazione in cui abbiamo dimostrato di aver saputo
utilizzare al meglio le nostre risorse finanziarie!
Président La parole au Conseiller Ottoz.
Ottoz (UV) Residui attivi, l'Assesseur a remarqué qu'ils ont
augmenté de 172 milliards, ce qui fait une augmentation de 326
milliards l'année dernière à peu près, l'exercice précédent, et 98
milliards dans l'exercice dont nous allons approuver le budget.
Puisque la grande partie de ces résidus actifs est provoquée par
le Titre I, soit la partie "del riparto fiscale" qui nous a été
liquidée en retard, je voudrais savoir par l'Assesseur de quelle
façon est-il possible d'éviter cette souffrance de liquidité, qui
est provoquée par le transfert retardé de l'Etat à notre Région,
dans le sens que le mécanisme de la Trésorerie unique fait si que
l'Etat déplace les fonds en fonction de ses exigences et non pas
des nôtres.
Il arrive que cela puisse avoir des effets sur la façon de
laquelle la Région paie ses fournisseurs, paie les travaux,
c'est-à-dire l'unique façon que la Région a, en maintenant en
parité les autres paramètres, si les résidus actifs augmentent, est
celle de retarder les paiements ou de retarder la légitimation des
paiements aux fournisseurs.
Un autre élément, sur lequel j'aimerais avoir un détail,
concerne la question au Titre V "Entrate derivanti da mutui,
prestiti e da altre operazioni", là où la partie à encaisser est
très, très, très haute. Ici nous avons encore à encaisser 93,49
pour cent, donc je demande si cela correspond à une souffrance de
ceux qui ont des dettes envers la Région, ou pas.
J'aimerais savoir de toute façon quelles sont les mesures que la
Région peut envisager, pour accélérer le retard des paiements que
la "Ragioneria dello Stato" fait à nos égards et si cela
actuellement est en train de provoquer ou pas un retard des
paiements de la Région.
Président La parole à la Conseillère Squarzino Secondina.
Squarzino (PVA-cU) L'insieme di questi tre disegni di legge
costituisce la descrizione della capacità della Regione di
utilizzare le risorse che ha a disposizione e, posso aggiungere, le
ingenti risorse che ha a disposizione. Quindi se si analizzassero
questi documenti in modo minuzioso, sarebbe come passare ai raggi X
un intero anno di amministrazione, perché se ne registrano tutte
quante le luci e le ombre. Non farò questo, naturalmente, mi
limiterò soltanto ad alcune osservazioni, ad alcuni punti che già
sono stati precedentemente ricordati, ma su cui vale la pena di
attirare l'attenzione.
Innanzitutto vorrei sottolineare un fatto positivo, cioè il dato
che non si sia ricorsi all'indebitamento; credo che questa sia una
cosa molto importante, perché se non in modo
minimo…
(interruzione dell'Assessore Agnesod, fuori microfono)
… appunto, perché un basso ricorso
al credito significa, come nella relazione viene detto, una
"capacità di accertare le entrate" e soprattutto "un risparmio
futuro per l'ammortamento dei crediti". Quindi questo dato va
sottolineato come aspetto positivo, mentre permane la difficoltà da
parte della Regione di incassare le entrate.
Il dato più problematico, a mio avviso, riguarda la bassa
capacità di spesa della Regione in alcuni settori, che sono stati
già ricordati, che emergono con molta chiarezza dalle tabelle che
sono riportate nella relazione che accompagna l'approvazione del
rendiconto generale. Sono i settori dei programmi
d'informatizzazione, in cui si raggiunge il 40 percento circa, sono
i settori dell'assetto del territorio e tutela dell'ambiente, sono
i settori relativi alla formazione professionale. È ben vero che
complessivamente il dato raggiunge il 70 percento di capacità di
spesa, ma rimangono comunque delle fette consistenti - il 30
percento - che mantengono i residui passivi, diminuendo la capacità
di spesa complessiva.
Nella relazione sono individuati una serie di motivi per cui si
verifica questo fenomeno; quello che manca - forse non qui nella
relazione, ma rientra a mio avviso in un programma che la Giunta
deve darsi se vuole effettivamente riuscire a risolvere alla radice
i problemi che qui sono elencati - è l'individuazione di come
procedere per prevenire tali inconvenienti. Non è sufficiente,
infatti, individuare con chiarezza quali sono i motivi della
difficoltà della Regione di smaltire i residui passivi: non è
sufficiente evitare che aumentino ancora; bisogna anche pensare ad
intervenire per cambiare.
Una delle cause - è detto - è la lentezza dei procedimenti di
spesa; ogni volta che l'Amministrazione dimostra un'insufficiente
capacità di spesa mette in luce anche un elemento negativo del
proprio funzionamento. La relazione riconosce tali limiti, come
derivanti dalla riorganizzazione della struttura. Mi permetto di
ricordare che una delle finalità con cui si è proceduto a
ristrutturare l'intero sistema amministrativo della Regione era
proprio quella di migliorare il servizio. Sarebbe interessante, e
lo chiedo come un impegno che dovrà essere messo in atto,
verificare se ci sono difetti e limiti in questo modello
organizzativo della struttura, e quali sono, se ci sono, i limiti
nell'attuazione del modello e quali sono i motivi di questi
limiti.
Si parla di difficoltà nei programmi d'informatizzazione
d'interesse regionale, ma c'era un piano triennale 1997-1999 molto
dettagliato, molto chiaro e molto preciso; che fine ha fatto? Come
mai così tanti ritardi in questo settore, che fra l'altro è
nevralgico proprio per snellire la burocrazia e per accelerare i
processi decisionali dell'Amministrazione?
Si parla di difficoltà nel settore della formazione
professionale; si è più volte parlato di questo problema in aula e
aspettiamo ancora di conoscere le ragioni di tali ritardi. Era
stato promesso un resoconto, un piano analitico che mettesse in
luce i motivi di questi ritardi, ma per adesso abbiamo soltanto
constatato che alcuni corsi programmati e approvati non si sono
svolti e che ingenti finanziamenti impegnati non sono stati spesi,
per cui si sono dovute riprogrammare tutte le iniziative per il
prossimo anno.
Si parla di difficoltà relative all'assetto del territorio,
dovute a procedure complesse. Sicuramente le procedure sono
complesse, ma va detto che in alcuni casi i tempi di previsione e
di attuazione dei lavori sarebbero meglio definiti se si seguissero
le procedure previste in materia di programmazione dei lavori
pubblici e parlo della legge regionale n. 12/96. Se si facesse un
quadro ben chiaro che ci consentisse di conoscere per tempo gli
orientamenti e le priorità, di conoscere per tempo nel programma
regionale triennale le progettazioni definitive, si avrebbero anche
gli elementi per poter poi definire, nel programma operativo
annuale, i lavori e solo i lavori che possono effettivamente essere
svolti in quell'anno, e quindi riuscire a concluderli entro
l'anno.
Per quanto riguarda l'incremento delle spese correnti, qui credo
che questo rapporto continuo fra l'incremento delle spese correnti
e il decremento delle spese di investimento deve far riflettere,
perché se non riusciamo in qualche modo, non dico ad invertire, ma
almeno a pareggiare la quantità di spese che noi mettiamo negli
investimenti rispetto alla quantità di spese correnti, non
facilitiamo la ripresa economica di questa Regione.
Rispetto all'incremento delle spese correnti della scuola e
della sanità, sono certa che uno dei motivi di questo aumento è
legato al fatto che manca una programmazione chiara di dove si
vuole arrivare e cosa si vuole fare, una programmazione che non sia
legata solo al contingente ma che abbracci un periodo di più ampio
respiro. Se non c'è un quadro chiaro dei progetti che si vogliono
realizzare, si rischia di seguire le singole richieste che
provengono dal territorio e dalla comunità. Solo a fronte di un
progetto chiaro di quali sono gli obiettivi che uno vuole
raggiungere, si è in grado di definire quali sono le priorità che
vanno individuate e anche in quali settori le spese vanno
finalizzate.
Per quanto riguarda le scelte che vengono fatte nella legge
finanziaria bis, in cui vengono ridistribuiti nei diversi settori
105 miliardi, constato che, se facciamo l'elenco delle priorità, al
primo posto c'è il Casinò. Diciamo che la Giunta ha il cuore che
batte per il Casinò perché per questo sono stanziati ben 38
miliardi, quindi una somma importante e la più alta fra quelle che
sono stanziate.
C'è poi un forte stanziamento per l'USL, che raggiunge circa 26
miliardi, di cui 18 miliardi sono finalizzati al disavanzo del 1998
e circa 8 miliardi per la mobilità passiva. Come vado ripetendo da
4-5 anni, si continua a prevedere nelle leggi finanziarie una
copertura del disavanzo di gestione dell'USL, perché c'è sempre un
divario fra le richieste che l'USL fa in base alle sue previsioni
di spesa e quanto la Regione mette in bilancio.
Alla resa dei fatti si dimostra che l'USL fa una programmazione
più precisa di quella fatta dall'Assessorato nel momento in cui
viene decisa la cifra da stanziare in bilancio. Direi proprio che
questo atteggiamento è negativo, non tanto perché vengono date
all'USL con ritardo le somme per coprire il disavanzo, quanto
perché, se non si definisce con chiarezza quali sono le risorse di
cui un ente può disporre per fare la sua programmazione, non si
consente di fatto all'ente di avere una propria autonomia.
Abbiamo visto in tutti questi anni come la Regione, ed in
particolare l'Assessorato alla Sanità finanziasse via via un
progetto piuttosto che l'altro, a seconda se questo interessava
politicamente l'Assessorato oppure no. Per cui l'atteggiamento
della Regione di mantenere sempre un disavanzo da coprire
successivamente, si rivela essere un'ulteriore modalità di
controllo della Regione nei confronti dell'USL.
Fra l'altro mi sembra che sarebbe anche venuta l'ora di cambiare
la legge sulla contabilità che prevede questo controllo abbastanza
stretto della Regione sull'USL. Ho visto che è stato definito il
contratto fra la Regione e l'USL, staremo a vedere se queste nuove
modalità rispettano nei fatti l'autonomia dell'azienda. Ho alcuni
dubbi, Assessore, quindi ci rivedremo il prossimo anno, in sede di
bilancio, per verificare se questa nuova procedura ha innovato sul
serio e non solo a parole.
Vedo con piacere - ma di questo abbiamo già parlato con
l'Assessore Pastoret - il fatto che siano stanziate delle risorse
per gli studenti universitari, e non sto a ripetere le cose dette
nel corso del dibattito sull'interpellanza, perché ormai sappiamo
cosa pensiamo su questo problema.
Rispetto alla sanità dimenticavo di ricordare un aspetto. Ci
sono 7,9 miliardi, quasi 8 miliardi, che vengono rimborsati al
Fondo sanitario nazionale per oneri addebitati al Servizio
sanitario regionale per la mobilità sanitaria passiva; in realtà
sono molte di più le spese della mobilità sanitaria passiva. Come
l'Assessore ben sa, nel 1995 abbiamo esportato pazienti per 8.700
milioni, nel 1996 abbiamo esportato pazienti per 8.875 milioni. Poi
è vero che abbiamo già pagato quasi il 50 percento, però rimangono
ancora complessivamente 7.900 milioni dovuti a 3.930 milioni del
1995 e a 4.005 milioni del 1996.
Questo significa che nel 1995 e nel 1996 abbiamo esportato
ammalati per più di 8 miliardi, quasi 9 miliardi nel 1996. Tale
cifra è ancora in aumento, e questo ci pone un problema sulla
qualità della sanità in Valle d'Aosta, sui servizi che possiamo
dare agli utenti di questa Regione.
C'è poi una domanda che pongo, che è già stata posta
precedentemente, da altri intervenuti: non capisco che tipo di
finanziamenti siano quelli previsti all'articolo 10, comma 1, cioè
un contributo di lire 1.775 milioni alla SAV per certi oneri che
sono stati sostenuti; sarebbe interessante sapere che tipo di opere
sono state fatte, qual è l'onere che la società ha dovuto sostenere
nel corso della realizzazione del sistema tangenziale autostradale
di Aosta per l'interferenza con la funivia Aosta-Pila.
Aspetto nella replica una risposta a queste domande.
Président La parole au Conseiller Lanièce.
Lanièce (Aut) Il conto consuntivo che stiamo analizzando
rappresenta uno strumento importante: dovrebbe rappresentare uno
strumento fondamentale per la gestione dell'azienda Regione e
quindi un atto che possa permettere al Governo regionale di fare il
punto della situazione economica e finanziaria, verificando cosa è
stato fatto e cosa è successo nella gestione annuale del
bilancio.
È proprio su questo che dovrebbe incentrarsi il dibattito in
Consiglio regionale, per dare orientamenti utili per l'impostazione
delle gestioni future. Però anche oggi, come ogni anno, dobbiamo
prendere atto che il dibattito non c'è. Purtroppo si discute molto
sul bilancio di previsione, ma quando c'è da verificare il
consuntivo, gli interventi sono svolti al minimo indispensabile e
non c'è un grosso dibattito. Questo penso che sia un fatto da far
riflettere, e ogni anno lo diciamo, anche se l'anno successivo però
purtroppo si ripresenta lo stesso problema. Questo è un invito a
cercare di far sì che il dibattito su questo strumento fondamentale
per la gestione dell'azienda Regione venga approfondito nei
prossimi anni, perché si tratta di uno strumento fondamentale per
verificare cosa ha fatto l'Amministrazione regionale nell'anno di
cui stiamo trattando.
Sarebbe pertanto opportuno poter confrontare quanto è stato
detto al momento della presentazione del bilancio di previsione e
quanto oggi valutiamo, leggendo il rendiconto generale per
l'esercizio finanziario 1998.
Cosa emerge da una valutazione complessiva di questo rendiconto?
Facendo riferimento alla gestione di competenza, si può notare come
per quanto riguarda le entrate, a fronte di una previsione
definitiva di circa 3.002 miliardi si sono avuti accertamenti
finali pari a 2.740 miliardi.
Andando a vedere alcune voci, per verificare in modo puntuale
l'analisi delle voci di entrata, l'Assessore, nel suo intervento,
aveva detto che quest'anno c'era stato un miglioramento per quanto
riguarda le entrate, nel senso che lo scostamento fra le previsioni
e gli accertamenti è minimo. Lo scostamento è di circa il 10
percento come totale; però andando a verificare alcuni capitoli
delle entrate, si può verificare che questo scostamento è maggiore
rispetto alla media delle entrate. Infatti, se andiamo a vedere al
capitolo 1210, quote fisse di ripartizione sul gettito dell'IRPEG,
a fronte di una previsione finale di circa 65 miliardi senza tenere
conto dei residui in questo caso, abbiamo una minore entrata sulle
previsioni di 19 miliardi, che corrisponde quasi a un terzo. In
questa voce siamo di fronte non ad una percentuale alta, come nelle
altre voci, del 90 percento, ma ad una percentuale del 60
percento.
Chiediamo pertanto le motivazioni, tenuto conto che questa voce
riguarda l'IRPEG, quindi potrebbe essere collegata al fatto che, se
c'è una riduzione per quanto riguarda le entrate dovute al gettito
IRPEG, vuol dire che nel 1998 c'è stata una diminuzione delle
entrate per le ditte, per l'attività commerciale ed economica
valdostana, e quindi automaticamente si potrebbe dedurre che il
1998 dal punto di vista dell'economia non è stato positivo, se c'è
una riduzione notevole rispetto alle previsioni. L'Assessore ci
spiegherà poi come interpreta questa diminuzione abbastanza
consistente delle entrate in questa voce.
La stessa cosa vale anche per il capitolo successivo, il 1220,
che riguarda il gettito delle ritenute da fonte; a fronte di 26
miliardi di previsioni, sempre senza residui, si ha una minore
entrata di 18 miliardi, anche qui consistente. La stessa cosa vale
per il capitolo riguardante il gettito dell'IVA, dove a fronte di
207 miliardi si ha una riduzione di entrate previste di 26
miliardi. Queste sono alcune valutazioni sulle quali chiederemo
all'Assessore di darci delle delucidazioni.
Nel suo intervento l'Assessore ha messo poi in evidenza che in
altri titoli delle entrate lo scostamento fra gli accertamenti
finali e le previsioni definitive è diverso rispetto alla media
complessiva; in modo particolare al capitolo riguardante le entrate
derivanti da alienazione di beni patrimoniali, trasferimenti di
capitali, da rimborsi di crediti, abbiamo una percentuale del 36,68
percento rispetto alla media che è del 92 percento, mentre è da
sottolineare in positivo il fatto che al Titolo V si ha un
accertamento finale di 10 miliardi a fronte di una previsione di
108 miliardi che riguarda interessi derivanti da mutui, ed è
sicuramente un elemento positivo che non si sia fatto ricorso ai
mutui.
Per quanto riguarda le spese, anche qui a fronte di una
previsione definitiva delle spese pari a 3.275 miliardi si sono
avuti impegni finali di spesa pari a 2.936 miliardi. Andando a
verificare alcuni capitoli delle spese, vorrei far notare alcuni
fatti, in modo che l'Assessore possa nella sua risposta dare delle
delucidazioni in merito a queste vicende. Ad esempio, nel capitolo
33665, interventi finalizzati alla riqualificazione della città di
Aosta, si hanno 23 miliardi in meno di economie; trattandosi di una
riduzione abbastanza consistente come economie di spesa rispetto
alle previsioni, vorrei avere delle spiegazioni.
Facendo invece una considerazione più complessiva, si può vedere
che nell'ambito dell'Assessorato all'industria ci sono state delle
economie di impegni sulle previsioni finali, comprensive in questo
caso di residui, di circa 11,3 miliardi. Questa è una riduzione
abbastanza consistente, lo scorso anno vi era una riduzione di 4,6
miliardi, quest'anno siamo passati a 11 miliardi; tenuto conto che
vi è una riduzione anche sui capitoli che riguardano interventi
promozionali nell'artigianato e su quelli che riguardano interventi
di valutazione delle risorse energetiche, visto che questi tre
capitoli rappresentano i fondi a disposizione per rivitalizzare il
settore industriale valdostano, vorrei delle delucidazioni in
merito a queste riduzioni rispetto alle previsioni definitive fatte
nell'ambito del bilancio di previsione passato.
Vi è un'economia di spesa pari a 6,6 miliardi nell'ambito degli
interventi promozionali per il turismo; questo è un settore molto
importante e anche qui chiediamo delle delucidazioni.
Vi è un'altra economia di spesa, sempre facendo riferimento alle
previsioni, nell'ambito del settore dei trasporti, che è pari a 5,4
miliardi.
Infine, un altro settore che ha già affrontato il collega Viérin
è quello della formazione professionale; anche qui vi sono economie
di impegni su previsioni finali per un totale di 8,2 miliardi.
Anche questo sembra un importo esagerato, tenuto conto
dell'importanza degli interventi per la formazione professionale.
Sono interventi fatti ad hoc per dare ai cittadini valdostani
quella formazione professionale utile e necessaria per l'attività
lavorativa. Anche qui c'è una consistente differenza fra quanto
previsto nel bilancio di previsione e quanto di fatto abbiamo
appurato nel conto consuntivo.
Per quanto riguarda i residui, che sono già stati trattati dal
collega Viérin, da una parte si deve tenere conto di quanto ha
dichiarato l'Assessore sul miglioramento in parte di questa
gestione, tenuto conto che comunque c'è stato un aumento dei
volumi, però per quanto riguarda i residui bisogna sempre tenere
presente che anche quando si fa notare che c'è stato un
miglioramento, molte volte questo miglioramento avviene solo grazie
ad una accurata opera di ripulitura di antichi residui che sono
stati eliminati per perenzione. E infatti se si va a vedere in
questo caso, c'è stata nel 1998 un'eliminazione per perenzione di
69 miliardi di residui. Pertanto, quando si parla di residui
bisogna tenere conto che un miglioramento molte volte avviene solo
a seguito di un'opera di ripulitura di antichi residui.
Vorrei evidenziare il peggioramento della situazione
patrimoniale rispetto al 1997 di 40 miliardi, pertanto anche su
questo fatto chiediamo delucidazioni all'Assessore.
Degli altri elementi da evidenziare, per non ripetere quanto ha
detto il collega Viérin, riprendo solo il problema delle spese
correnti e delle spese d'investimento.
Nonostante la buona volontà, nonostante le buone dichiarazioni
che ogni anno ci vengono fatte in sede di bilancio di previsione
sulla possibilità di migliorare la percentuale delle spese correnti
rispetto alle spese d'investimento, quando si va a verificare il
conto consuntivo la percentuale resta quella oppure peggiora, non
migliora mai! Infatti anche quest'anno abbiamo una percentuale pari
al 63 percento contro una percentuale degli investimenti pari al 37
percento.
Questo è un dato saliente e significa, in pratica, che i 2/3 del
nostro bilancio vengono utilizzati per spese correnti. Il fatto che
siamo in presenza di una così forte percentuale di spese correnti
comporta sicuramente un fatto negativo, che va a detrimento di
qualsiasi iniziativa che possa portare in futuro a un qualcosa di
positivo per la nostra Regione. Si tende a portare avanti un
discorso di ordinaria amministrazione, come il gruppo degli
Autonomisti ha già fatto notare nella discussione del bilancio di
previsione, facendo notare che nel bilancio di previsione discusso
a dicembre 1998 i fondi globali - che rappresentano quei "sogni nel
cassetto", quegli interventi lungimiranti che possono dare
importanza all'attività governativa - erano stati ridotti
pesantemente, e che addirittura rispetto al passato per la prima
volta sui fondi globali vi era una maggiore presenza di spese
correnti rispetto a spese d'investimenti. Infatti dei 76 miliardi
il 54 percento era destinato a spese correnti, mentre il 45,5
percento a investimenti. Anche allora, in sede di discussione del
bilancio di previsione, avevamo evidenziato questa forte presenza
di spese correnti che oggi, in sede di discussione del conto
consuntivo, dobbiamo di nuovo verificare.
Pertanto l'invito è di riuscire finalmente a far seguire alle
parole i fatti, cioè riuscire in un prossimo futuro a diminuire le
spese correnti, altrimenti si rischia sempre di ingessare il nostro
bilancio e di svolgere un'attività di ordinaria
amministrazione.
Stiamo entrando nel terzo millennio, abbiamo bisogno di puntare
alla straordinaria amministrazione, dobbiamo cercare di fare dei
grossi progetti per la nostra comunità, che diano un respiro forte
alla nostra economia. Questa politica può essere attuata solo
attraverso degli investimenti, non attraverso la gestione
ordinaria, tipica delle spese correnti.
Questo è un fatto da evidenziare, quindi invitiamo la Giunta a
cercare di ridurre in futuro questa forte presenza delle spese
correnti che ingessano il nostro bilancio per quasi i 2/3 del suo
valore.
Questo è quanto; l'invito è a fare in modo non solo che ci sia
maggiore attenzione nelle spese d'investimento rispetto alle spese
correnti, ma soprattutto che nei prossimi anni ci sia una maggiore
attenzione a questo rendiconto, perché, come dicevo, il rendiconto
è un momento molto importante in quanto permette alla Giunta di
poter dimostrare il suo operato e alla minoranza di avere ulteriori
delucidazioni in merito ai vari capitoli e alle varie decisioni
prese dal Governo regionale. L'invito è quindi a favorire nel
prossimo futuro una maggiore discussione su questo atto molto
importante per la nostra regione.
Président La parole au Conseiller Piccolo.
Piccolo (FA) Permettetemi in merito al conto consuntivo, grazie
all'opportunità che mi avete dato, e per la prima volta in sei
anni, di essere uno dei revisori del conto e di avere avuto la
possibilità di approfondire con gli uffici dell'Assessorato più da
vicino il documento contabile, di poter esprimere di conseguenza
alcune mie considerazioni sul documento.
È un conto consuntivo che sintetizza il lavoro svolto dal
Governo e dalla maggioranza regionale, e consente di valutare se
questa ha ben operato rispettando le previsioni e in questo senso
penso che abbia bene operato.
Vi posso garantire che i documenti contabili regionali non sono,
almeno per me, così di facile lettura, pur avendo avuto
l'esperienza di circa vent'anni di amministrazione comunale.
Infatti, sia il bilancio di previsione che il conto consuntivo
regionale sono completamente diversi dai documenti contabili degli
enti locali, in particolare anche di quelli delle società
private.
Vorrei quindi e in modo sintetico, e senza avere la presunzione
d'insegnare nulla a nessuno, di poter meglio chiarire ai colleghi
cosa contengono e indicano le voci più rappresentative del conto, e
nello stesso tempo portare il mio modesto contributo al dibattito
che andremo a fare, anche dopo l'ampia relazione dell'Assessore e
del collega Rini, relatore, e senza voler fare una controrelazione,
evitando, al tempo stesso, di ripetere alcune loro
considerazioni.
A proposito delle percentuali che andrò a leggere, frutto del
lavoro dei funzionari dell'Assessorato, ho il dovere in
quest'occasione di ringraziare, a titolo personale, gli uffici per
l'impegno profuso in questi mesi e in particolare per la
disponibilità che alcuni di loro mi hanno riservato in questi
ultimi giorni, pur essendo oberato di lavoro. Vorrei a questo
proposito in particolar modo ringraziare di cuore la signora Bertin
e la signora Barmasse, non solo per i dati e le percentuali
fornitemi, ma soprattutto per la pazienza avuta nei miei confronti
per cercare di farmeli capire.
Fatte queste doverose premesse, cercherò di entrare nel merito
del conto consuntivo e portare il mio modesto contributo
sull'argomento.
Gestione delle competenze, distinta in entrate e in spese. Per
quanto attiene le entrate rispetto alle previsioni definitive, che
sono le previsioni iniziali più le variazioni in corso di
esercizio, sono state accertate circa il 91 percento delle entrate
spettanti alla Regione e di queste ne sono state riscosse circa il
71 percento. Le percentuali evidenziano una buona capacità della
Regione di rendere certi i propri crediti, mentre registrano un
rallentamento nella capacità di riscossione degli stessi
introitandoli nelle proprie casse.
Il rallentamento appare più evidente nel Titolo I, che riguarda
i tributi propri, il gettito di tributi erariali o quote degli
stessi devolute alla Regione; questo è dovuto in particolare ai
ritardi con i quali lo Stato trasferisce alle autonomie locali le
risorse di loro competenza e a queste si aggiungono sia gli effetti
della riforma del sistema di riscossione dei tributi, in seguito ai
quali i contribuenti possono operare la compensazione fra crediti e
debiti di tributi diversi, sia la rateizzazione degli importi
dovuti, creando un certo rallentamento nel calcolo delle quote da
trasferire.
Per contro si registra una maggiore capacità di riscossione nei
Titoli II e III, che comprendono i contributi e le assegnazioni
dello Stato, dovuta soprattutto ai meccanismi di trasferimento dei
fondi dallo Stato e dalla Comunità europea quale cofinanziamento
dei progetti specifici.
Per quanto concerne le spese rispetto alle previsioni definitive
- previsioni iniziali più le variazioni in corso di esercizio -
queste sono state impegnate per circa il 90 percento, di cui
risulta pagato alla chiusura circa il 77,8 percento. Tali
percentuali sottolineano una buona capacità della Regione ad
adottare atti d'impegno, che rappresentano la sua capacità di agire
attraverso l'emanazione di atti amministrativi che la obbligano
verso l'esterno. Appare pure buona la capacità di pagare gli
impegni assunti. Si deve tuttavia prendere atto di una certa
lentezza del procedimento della spesa nei settori condizionati da
difficoltà interpretative di nuove norme e da procedure sempre più
complesse, in particolare in materia di appalti che allungano i
tempi fra l'impegno e il pagamento.
Gestione dei residui, distinti in attivi e passivi. Residui
attivi. I residui attivi rappresentano i crediti derivanti
dall'esercizio 1997 e precedenti e che la Regione deve ancora
riscuotere. Dalla lettura dei dati che risultano dal conto
consuntivo si rileva che al 31 dicembre 1998 sono rimasti da
riscuotere circa il 46 percento dei crediti in carico al 1° gennaio
1998 e di questi ultimi la Regione ha riscosso il 53,5 percento. Il
volume dei residui è aumentato rispetto al passato e la causa è
sempre e comunque da attribuire alla difficoltà di acquisizione
delle somme spettanti alla regione quali quote di partecipazione al
gettito fiscale.
Residui passivi. I residui passivi rappresentano i debiti che la
regione ha contratto nell'esercizio 1997 e quelli precedenti e che
deve ancora pagare. Dalla lettura dei dati si rileva che al 31
dicembre 1998 sono rimasti da pagare circa il 45,4 percento dei
debiti in carico al 1° gennaio 1998, e di questi ultimi la Regione
ne ha pagati 41,9 percento.
Pur registrando una buona capacità della gestione dei residui
passivi, si nota una tendenza all'aumento del volume degli stessi
dovuti a fattori che condizionano negativamente il procedimento
della spesa, come già avevo richiamato nella gestione della
competenza.
Nel concludere, il risultato di amministrazione del conto
consuntivo 1998 chiude con un avanzo di amministrazione di circa
198 miliardi, dovuto da lire 1.290 miliardi di residui attivi
rappresentanti in maggior parte da compartecipazione della Regione
ai tributi erariali, dal fondo cassa al 31 dicembre 1998 di lire 40
miliardi, da cui devono però dedursi i residui passivi pari a circa
1.132 miliardi, che portano ad un avanzo di amministrazione di 198
miliardi.
Concludendo, non posso che esprimere un giudizio di massima
positivo anche a nome del mio movimento sul conto, pur con le
evidenziazioni fatte nell'intervento, nella speranza che portino ad
un documento contabile più perfetto per il futuro anno.
Président La parole au Conseiller Marguerettaz.
Marguerettaz (Aut) Comincio con un'osservazione di questo
genere, premettendo che il mio sarà un intervento più specifico su
determinati punti dei vari disegni di legge. Ma ciò nonostante
voglio fare un richiamo ad un passaggio che ho sentito nella
relazione del collega Rini, quando ricordava come nel corso del
dibattito del bilancio preventivo per il 1998 da più parti si era
intesa la definizione su quel bilancio preventivo di "libro dei
sogni".
In questo senso la memoria non mi fa difetto; in quell'occasione
dissi che proprio di libro dei sogni non si trattava, anzi mi
ricordo che feci proprio un'analisi di come in questa nostra
regione sia ormai quasi difficile, per non dire vietato,
sognare.
Fatta questa piccola premessa, voglio intervenire in particolare
sul disegno di legge n. 26 per porre anzitutto alcune domande
all'Assessore alla pubblica istruzione. Non mi è parso di cogliere
- non l'ho seguita fino in fondo, quindi può darsi che sia io in
difetto - nell'illustrazione di questo disegno di legge un punto
che non può essere sottaciuto durante il dibattito, e il punto
riguarda l'articolo 8 del disegno di legge n. 26, in cui si dice
che a partire dal 1° settembre di quest'anno il trattamento
previdenziale, quindi pensionistico, dell'indennità per il
prolungamento di orario di servizio per l'insegnamento della lingua
francese nella scuola materna ed elementare, previsto dalla legge
n. 1/68, è sospeso. Non vorrei fare un dialogo a due con
l'Assessore, visto che siamo entrambi insegnanti elementari, quindi
direttamente interessati, la collega Squarzino pur essendo
pensionata appartiene ad una categoria superiore che non è toccata
da questi provvedimenti…
(interruzione della Consigliera Squarzino Secondina, fuori
microfono)
… certo, certo. Questa decisione che
questo Consiglio assumerà votando questa legge credo che necessiti
di un'ampia e approfondita spiegazione, non tanto sulle motivazioni
che sarebbe utile illustrare, quanto sulle prospettive che si
aprono dopo questa decisione. Credo che tutti gli insegnanti
elementari, che non so quanti fra l'altro siano a conoscenza di
questo provvedimento, una volta che ne saranno a conoscenza
lecitamente vorranno sapere che ne è della loro pensione su quella
parte così importante dello stipendio degli insegnanti, che incide
come sappiamo per un terzo sul loro stipendio e per la quale parte
diversi insegnanti hanno avuto delle trattenute pari al 12 percento
di quest'importante fascia stipendiale per diversi anni. Quindi è
una domanda che pongo all'Assessore o a chi vorrà rispondermi, ma
sulla quale aspetto una risposta.
Un'altra considerazione che voglio fare, sempre su un punto
specifico, riguarda il finanziamento alle scuole private. Questo
capitolo di spesa, ho avuto modo di vedere nel corso degli anni, è
uno di quei capitoli che meno di ogni altro comporta dei residui.
La previsione è sempre centrata, però regolarmente ogni anno si
pone questo problema, nel senso che puntualmente, ad una certa
scadenza delle rate trimestrali che la legge prevede siano versate
alle scuole materne elementari private, vengono a mancare i
fondi.
Questo è un problema che non si pone da quest'anno, quindi non
ne faccio una colpa all'Assessore, è un'impostazione probabilmente
che va rivista ma che si trascina da alcuni anni. Anche perché
questo fatto comporta notevoli problemi ai gestori di queste
scuole; ad esempio, mi risulta che quest'anno ci siano delle
difficoltà per il pagamento delle spese di manutenzione ordinaria
degli stabili, vedi riscaldamento e cose di questo genere, mentre
non ci sono problemi per il pagamento del personale, che però in
passato ha avuto qualche difficoltà. So che regolarmente il
problema poi si risolve, ma si risolve in che modo? Con degli
assestamenti di bilancio successivi.
Nel frattempo è chiaro che il personale di queste scuole va
pagato, è chiaro che ci sono delle fatture con privati che vanno
onorate, e questo fa sì che i gestori di queste scuole spesso siano
obbligati a ricorrere a dei prestiti bancari con gli interessi che
ne derivano.
Vede, Assessore, in genere ho sempre fatto un intervento sul
conto consuntivo sottolineando spesso e volentieri nei vari
capitoli la gravosità che hanno i residui passivi; quest'anno
vorrei fare un invito: auspico che al prossimo conto consuntivo
sotto questa voce vi sia anche un residuo maggiore, perché questo
starebbe a significare che si è fatta una sovrastima e non una
sottostima.
So bene - vorrei anticipare la risposta dell'Assessore, così
spero che magari la risposta, se così voleva essere, avrà un altro
taglio - che questi conteggi vengono fatti sulla stima di un
bilancio preventivo che le stesse scuole presentano, ma direi ormai
l'esperienza insegna che, siccome il bilancio della Regione non
coincide con il bilancio della scuola, che è evidentemente a
cavallo di due bilanci regionali, bisognerebbe prevedere
un'assegnazione di spesa al capitolo specifico maggiore, sulla base
anche dei dati passati, rispetto al bilancio che le scuole
presentano. Mi aspetto una risposta anche su questo tema.
E poi mi aspetto dall'Assessore Lavoyer una spiegazione degli
emendamenti che ha presentato, in particolare su questi due
emendamenti pongo due domande. Per quanto riguarda l'articolo 14
ter che venga spiegato, semplicemente; per quanto riguarda il 14
bis vorrei invece che mi dicesse se si tratta di un refuso così
come è scritto, o se invece c'è una motivazione che mi attendo,
perché sull'articolo 14 bis l'osservazione che faccio è la
seguente.
Leggendolo velocemente appare necessario questo emendamento,
perché cosa dice in pratica? Siccome la legge, che riguarda i
finanziamenti alle società sportive, prevede giustamente che le
società aventi diritto abbiano svolto un'attività da almeno un
anno, nel momento in cui due società si fondono è chiaro che la
nuova società non ha svolto ancora un anno di attività, perché è
nuova, e quindi giustamente deve avere diritto ad accedere nella
misura in cui le società in origine hanno svolto la loro attività
per almeno un anno.
Le chiedevo se si tratta di un refuso il fatto che all'interno
di questo emendamento si è inserita la lettera b) dell'articolo 3,
comma 1 - la lettera b) sono i finanziamenti per le attività così
chiamate di alto livello, la lettera a) sono i contributi ordinari
e la lettera c) quelli speciali - perché la legge per quanto
concerne le lettere a) e c) prevede che le società abbiano svolto
almeno un anno di attività, invece per i contributi di cui alla
lettera b) al comma 4 dell'articolo 4 così recita: "Ai fini della
concessione di cui all'articolo 3 comma 1 lettera b) le società o
associazioni sportive beneficiarie devono aver svolto nella regione
attività federale per almeno tre anni consecutivi".
Quindi chiedo se è un refuso o se invece c'è una motivazione,
perché se è un refuso bisogna emendare l'emendamento.
Président La parole au Vice-président Viérin Marco pour deuxième
intervention.
Viérin M. (Aut) Dicevo prima al Presidente che non si può
chiudere la discussione generale in anticipo. Il concetto è che se
uno della maggioranza o qualcun altro prende la parola, ci possono
essere degli spunti per fare il secondo intervento. È già successo
purtroppo in altre occasioni che il Presidente del Consiglio ha
chiesto in anticipo chi voleva parlare, per velocizzare la chiusura
della discussione generale, cosa che non è certamente corretta.
Presidente Ringrazio il Vicepresidente per questa lezione di
stile nella condotta dell'Assemblea.
Qualcuno desidera intervenire in prima o in seconda battuta?
Si tel n'est pas le cas, la discussion est fermée sous réserve
de préciser la modification de l'amendement présenté par
l'Assesseur Lavoyer.
La parole à l'Assesseur au tourisme, aux sports, au commerce et
aux transports, Lavoyer.
Lavoyer (FA) Per confermare quanto affermato dal Consigliere
Marguerettaz. L'obiettivo è quello, chiaramente la lettera b) non
c'entra niente, è un refuso, quindi chiederei al Presidente che
l'emendamento rimanga con lo stesso testo, senza la lettera b),
quindi: "Fermo restando quanto disposto dai commi 2 e 4, possono
beneficiare dei contributi di cui all'articolo 3, comma 1, lettera
a) e c), le società sportive…",
eccetera.
Président Nous avons pris bonne note de la correction formelle
de l'amendement.
La parole à l'Assesseur au budget, aux finances et à la
programmation, Agnesod.
Agnesod (UV) Il dibattito che si è avuto in aula rispetto a
questo documento contabile ha evidenziato un'attenzione da parte
dei consiglieri perché questa macchina regionale riesca a produrre
con maggiore efficacia la propria attività.
Credo che però dovremmo anzitutto affrontare alcuni argomenti
che, secondo me, meritano un approfondimento, e mi riferisco al
capitolo dei residui passivi.
Innanzitutto i residui passivi derivano da impegni, quindi
delibere adottate, impegni assunti attraverso delibere, che vanno
poi a collocarsi in programmi. Quindi io direi che il discorso dei
residui va smitizzato, va ricollocato nella giusta dimensione,
perché se fosse alto il volume delle economie allora ci sarebbero,
o si è speso meno sugli interventi e questo sarebbe positivo,
oppure sono stati stralciati o modificati i programmi, ma sono le
economie che danno un valore rispetto all'attività specifica degli
interventi e dei programmi proposti.
I residui sono impegni sul programma che già ci si è dati,
quindi se, come alcuni anni fa, la legge di contabilità fosse
diversa da quella che abbiamo in questo momento - e sono alcuni
anni che questo Consiglio ha adottato questa legge - allora per un
intervento da 10 miliardi si sarebbe fatta una delibera d'impegno
di 1 e si sarebbe andati ad avviare il lavoro, mentre negli anni
seguenti sarebbero stati finanziati i 9 mancanti.
Adesso invece, giustamente, si deve prevedere la risorsa globale
complessiva, quindi i tempi poi sono condizionati da una serie di
fattori che derivano dalle pratiche burocratiche, autorizzazioni e
tutto quanto, e ci sono degli interventi che vanno sempre a
scavalco. Quindi sempre questa definizione, che poi alla fine può
diventare di una importanza minore rispetto a quella che potrebbe
venire evidenziata a prima vista, riguarda quelle cifre che sono
impegnate e che si riferiscono ad interventi in fase di esecuzione.
Si può ovviamente prevedere che la programmazione venga in modo
sempre più attento e puntuale riferita agli interventi che si
possono realizzare di anno in anno, ma una buona percentuale deriva
proprio dall'attività dell'Amministrazione, dall'attività dei
servizi, dall'attività dei vari comparti che sono riferiti a delle
leggi di settore e quindi l'attività a scavalco è un qualcosa di
cui non si può fare a meno.
Detto questo rispetto ai residui, volevo fare comunque rilevare
che non è stata la mia una riflessione incauta e una dichiarazione
non corrispondente alle cifre, perché in effetti rispetto al 1997
il tasso di pagamento dei residui passivi è aumentato, dal 40,03
percento si è passati al 41,88 percento.
Rapporto spese correnti con spese di investimento: anche qui
voglio fare riferimento a quanto ho già espresso in sede di analisi
della relazione precedente. Le spese correnti e le spese
d'investimento, rispetto al bilancio previsionale di cui stiamo
trattando il consuntivo, si sono allineate; c'è uno 0,2 di
differenza che va a riferirsi in maniera specifica all'aumento che
c'è stato nelle spese, che non sono comprimibili, riferite all'USL
e nelle spese sostenute per l'istruzione pubblica. Quindi sono 258
miliardi per l'istruzione e 151 riferite all'USL.
Queste sono spese che sono aumentate dal 1996 al 1997 e
soprattutto quest'anno nel 1998; evidentemente queste sono spese
correnti che vanno a modificare questo rapporto in senso positivo e
se si tiene conto di questo, l'aumento delle spese di investimento
c'è stato.
Per quanto riguarda il discorso dei 18 miliardi, qui avevo fatto
un piccolo riferimento nell'introduzione; l'importo si riferisce ad
una sentenza che c'è stata il 12 ottobre 1998 in cui il Tribunale
di Torino ha condannato la Regione e il Comune di Saint-Vincent a
pagare in solido nei confronti della SEV S.r.l. la somma di 18
miliardi complessiva, facendo il conto degli interessi e tutto
quanto.
Questo si riferisce a una pratica molto vecchia, che risale
addirittura agli anni '79; quindi è una pratica che si è trascinata
nel corso degli anni e adesso c'è questa sentenza che obbliga il
comune e la Regione a pagare.
La sentenza è immediatamente esecutiva, ciascun debitore
conseguentemente è tenuto a pagare l'intera somma, fatto salvo un
eventuale accoglimento della domanda di sospensione dell'efficacia
della sentenza stessa, domanda che abbiamo presentato in sede di
appello. Questa prima udienza, che doveva tenersi il 13 maggio, è
stata rinviata; al limite ci potrà essere una sospensione
temporanea, ma in questo momento ci troviamo nella obbligatorietà
di prevedere la spesa relativa.
Sulla tangenziale, anche qui credo ci sia poco da dire. Ci sono
degli impegni che sono stati presi dalla Giunta che ha avviato
questo lavoro nel 1990-1991, impegni che siamo tenuti a rispettare;
c'è una lettera di Bondaz di allora, sarà il 50 percento perché
questo è l'impegno che si era presa la Regione allora.
Il fatto che siamo arrivati adesso è perché la società ce li ha
chiesti adesso, pertanto stiamo concludendo in base alle richieste.
Non è colpa nostra se la richiesta non è stata fatta prima.
Definiremo il tutto attraverso un apposito provvedimento, che verrà
approvato da questo Consiglio.
La verifica della Standard & Poor's a cui faceva riferimento
Viérin è proprio sull'andamento economico del sistema e non sulla
contabilità, non è che quest'analisi che abbiamo avuto da parte di
questa società sia riferita ai conti che funzionano, che sono a
posto; cioè, non è un revisore dei conti la Standard & Poor's,
ma è stata un'analisi che è stata fornita rispetto alle indicazioni
d'impegno sugli investimenti del sistema Valle d'Aosta, in cui
anche il bilancio della Regione è inserito, quindi è una
valutazione che va nella direzione che diceva Viérin e non sulla
contabilità. Non è un elemento di contabilità che abbiamo fatto
verificare a questa società esterna, ma è una verifica fatta sul
contenuto degli impegni della previsione economica che abbiamo
inserito nel nostro bilancio.
Sui tempi delle entrate della "690" e del 1981, questo era stato
chiesto dal Consigliere Ottoz, ringrazio il Consigliere Piccolo
perché nel suo intervento ha risposto a questo quesito. Questa è
una difficoltà che si è avuta in questi ultimi anni per la
riscossione delle nostre entrate che ci spettano per legge da parte
dello Stato. Ci stiamo attivando per cercare di risolvere e di
proporre delle condizioni che ci consentano di vivere meglio.
Per quanto riguarda il Titolo V delle entrate sui mutui - è la
seconda domanda del Consigliere Ottoz - in effetti sono due voci,
di cui una di 1 miliardo si riferisce al prestito del credito
sportivo, un mutuo contratto l'anno prima a dicembre che poi è
slittato all'anno successivo, quindi è rimasto questo miliardo;
l'altra si riferisce ai prestiti dell'edilizia sanitaria, è un
programma della sanità slittato al 1999, sono 14,957.
Per le domande poste dal Consigliere Lanièce sull'IRPEG, sulle
ritenute alla fonte e l'IVA, che sono una conseguenza poi una
dell'altra, evidentemente qui ci si riferisce all'utile delle
imprese, cioè l'IRPEG è l'utile delle imprese, non quello che
incassano, ma l'utile. Più competitività si presume che sia il
motivo, perché più competitività sul mercato, quindi necessità di
contenimento dei prezzi, quindi minori utili alle imprese stesse.
Questa è la giustificazione, perché a fronte delle stesse
quantità…
(interruzione del Consigliere Lanièce, fuori microfono)
… guadagnano di meno, in effetti è
l'utile delle imprese, non il lordo che incassano ma quello che
riescono ad avere come margine. Le imprese probabilmente non
riescono più ad aumentare i prezzi di vendita dei prodotti che
realizzano; questa è la motivazione che si può leggere da questi
dati.
Per la città di Aosta non c'è nessuna riduzione; questi sono dei
mutui non attivati, perché l'attivazione è una conseguenza riferita
al programma che viene inserito. I programmi avviati sono
finanziati tutti, ci sono anche risorse sufficienti, quindi non
esiste questo problema; abbiamo evitato di attivare dei mutui
inutili perché sarebbe stata una cosa inutile.
Non sono delle economie di spesa questi elenchi che aveva fatto
il Consigliere Lanièce riferiti al turismo e all'industria, ma sono
riaccertamenti dei residui; sono residui passivi che sono stati
riaccertati attraverso l'intervento delle nostre strutture con le
strutture competenti dei vari assessorati e sono stati riallineati
rispetto alle necessità e alle esigenze per gli interventi. Sono
interventi per i quali presumibilmente sono state impegnate delle
cifre superiori agli interventi stessi come entità.
Mi pare di avere dato una risposta alle domande che mi sono
state poste, lascerei adesso, per quanto riguarda le domande fatte
in specifico sugli assessorati, la risposta ai miei colleghi.
Président La parole à l'Assesseur à l'éducation et à la culture,
Pastoret.
Pastoret (UV) Vorrei esordire, prima d'iniziare a dare le
risposte, con un apprezzamento rivolto alla Consigliera Squarzino,
perché a volte ci sono dei consensi che vengono dai consiglieri e
incasso volentieri quello che è stato detto rispetto agli assegni
per gli studenti, pur nella diversità delle valutazioni che abbiamo
avuto modo di fare. Grazie, Consigliera Squarzino.
A questo proposito c'era una richiesta del Consigliere Viérin,
il quale chiedeva se per una qualche ragione non ci fosse stato un
danno nei confronti degli studenti, perché questi avrebbero potuto
aver rinunciato a presentare la domanda.
Per quanto riguarda l'anno scolastico 1997-1998 il fatto che non
vi fossero dei fondi sufficienti si è saputo e si è accertato quasi
un anno dopo la presentazione delle domande, quindi per quell'anno
quel problema non poteva esistere.
Per l'anno 1998-1999 proprio su sollecitazione della Consigliera
Squarzino in questa stessa sala, nella seduta del Consiglio
precedente alla presentazione del bilancio di previsione, avevo già
anticipato rispondendo ad un'interpellanza che i fondi iscritti a
bilancio per gli assegni di studi sarebbero stati maggiori rispetto
all'anno precedente, e in sede di presentazione di bilancio di
previsione in effetti era stata iscritta una cifra superiore.
Mai altra notizia diversa e peggiorativa è stata diffusa né a
mezzo stampa né da parte dell'Assessore, e, credo, neppure da parte
dei consiglieri. Mai è stato detto che i fondi per l'anno
scolastico 1998-1999 non sarebbero stati sufficienti. Quindi se
qualcuno, per qualche ragione, ha ritenuto opportuno non presentare
la domanda, non è stato certamente né perché vi era una riduzione
di fondi, né perché erano state fornite notizie in questo
senso.
Per quanto riguarda le richieste che ha avanzato il Consigliere
Marguerettaz, sulla prima, quella che concerne le scuole private si
sono svolte in questi ultimi giorni delle riunioni per quanto
riguarda i rappresentanti delle scuole private, non ultimo ho avuto
un incontro martedì scorso con i rappresentanti dei genitori e
questo pomeriggio, proprio per il discorso dei finanziamenti per le
spese correnti, avrò un incontro con i rappresentanti delle scuole
private alle 14,30, nel quale incontro annuncerò loro che
liquideremo tutta la parte residua loro spettante.
Il Consigliere Marguerettaz sa, anche perché me ne ha dato atto
in sede di presentazione del bilancio di previsione, che noi
quest'anno abbiamo iscritto 600 milioni in più per quanto riguarda
i finanziamenti delle scuole private, passando da 4 miliardi a 4,6
miliardi. Ciò non significa che i problemi che lui ha evidenziato
poc'anzi siano in modo definitivo risolti. Infatti gli incontri che
abbiamo fatto nel tempo, l'incontro che farò ancora oggi e altri
che seguiranno nei mesi a venire, serviranno oltre che ad
analizzare e a risolvere i problemi concernenti la parte
finanziaria esistente, anche a definire, per il futuro, quali
saranno i percorsi, nel senso che da un lato le scuole private
dovranno avere una capacità di organizzarsi di modo che abbiano
delle certezze di entrate, e quindi di previsione, e dall'altro
l'Amministrazione potrà fare le sue previsioni in bilancio con un
quadro di certezza più elevato, altrimenti ci troveremmo a dover
gestire delle situazioni che creano dei problemi
all'Amministrazione e alle scuole private. Quindi sotto questo
punto di vista stiamo facendo delle ipotesi e l'impegno è che nel
giro di quest'anno e dell'anno prossimo si riesca ad azzerare la
situazione e a darsi poi delle regole, con eventuale ritocco alla
convenzione, che possano definire un quadro di certezza che sia di
soddisfacimento per gli uni e per gli altri.
Per quanto riguarda l'articolo 8, cercherò di essere sintetico
ma di fornire anche agli altri colleghi degli elementi di
conoscenza, altrimenti rischiamo di parlare io e Marguerettaz su un
fatto che è abbastanza complicato. Con la legge regionale n. 1/68
veniva, come è stato ricordato, istituito un apposito fondo
pensionistico a cui era iscritto d'ufficio tutto il personale
beneficiario delle indennità di lingua francese, fondo che era
finalizzato ad erogare all'atto della cessazione del servizio e con
criteri e modalità riferiti al trattamento ordinario di quiescenza
dell'epoca, che doveva fornire una pensione integrativa riferita
all'ammontare dell'indennità suddetta.
Questo fondo è stato ed è ancora alimentato da appositi
contributi, calcolati percentualmente sull'ammontare dell'indennità
spettante a ciascun iscritto e versati in parte a carico
dell'iscritto per il 12 percento e in parte a carico della Regione
per il 14 percento.
La prestazione previdenziale che detto fondo eroga consiste
nell'erogazione di un vitalizio e di un trattamento integrativo
della pensione ordinaria, ed è determinato con una quota
percentuale riferita agli anni di servizio, partendo dal minimo dei
20 anni fino al massimo dei 40 anni. Questo fondo risulta del tipo
a prestazione definita con regime finanziario della
ripartizione.
Questo fondo è sempre andato avanti dalla sua esistenza fino ad
ora. Il problema è che attualmente il contesto normativo di
riferimento del fondo si è modificato in modo radicale, in modo
tale da porre in posizione di estrema criticità gran parte
dell'impianto preesistente, quello che fa riferimento alla legge n.
1/68.
In primo luogo sono stati messi in discussione alcuni dei
requisiti, dei cardini su cui si fondava questa legge; uno di
questi cardini che è stato messo in discussione è la non
pensionabilità dell'indennità di lingua francese, che era il
presupposto essenziale dell'esistenza di questa legge. Difatti, per
effetto delle nuove norme sul sistema contributivo e pensionistico,
che prescrivono l'assoggettamento alla contribuzione ordinaria e la
conseguente computabilità in pensione di tutte le componenti
retributive del salario ivi comprese tutte le indennità accessorie.
L'indennità di francese rientra a pieno titolo fra gli elementi
retributivi sui quali è calcolato il trattamento ordinario di
quiescenza. Pertanto su questa indennità devono essere effettuate
le ritenute retributive a favore dell'INPDAP nella misura dell'8,75
percento a carico del dipendente e del 24,2 percento a carico
dell'Amministrazione. Tutto questo comporta, oltre a tutte le altre
ragioni, un effetto estremamente negativo sull'indennità percepita
dagli interessati, che verrebbe a ridursi sensibilmente, e questo a
causa di un prelievo contributivo pari complessivamente al 20,75
percento, il 12 precedente che continueremo a prelevare in virtù
del mantenimento in essere della legge del 1968, e l'8,75 percento
obbligatorio ai sensi delle vigenti disposizioni per
l'assoggettamento all'INPDAP. Questo per quanto riguarda i
dipendenti, senza contare l'onere che poi deriverebbe
all'Amministrazione regionale.
Considerato pertanto che l'assetto organizzativo e gestionale di
questo fondo non trova più copertura nelle norme preesistenti,
visto le riforme in atto che hanno in particolare definito alcuni
punti importanti, che sono: gli enti pubblici non possono
costituire né gestire direttamente fondi di pensione relativi ai
propri dipendenti; i fondi di pensione devono funzionare secondo il
regime tecnico finanziario della capitalizzazione e non sono
consentiti né il regime della ripartizione né il sistema della
prestazione definita; la gestione finanziaria dev'essere affidata
ad un investitore istituzionale espressamente abilitato;
l'erogazione delle prestazioni deve essere effettuata da una
impresa di assicurazione convenzionata.
Questa era la situazione. A questo punto ci si è posti il
problema di cosa fare ed è quindi per queste ragioni che si è
ritenuto, qui con il confronto e il conforto delle organizzazioni
sindacali che già fanno parte del fondo di previdenza in parte, di
organizzare un apposito incontro e da questo incontro, stante la
situazione, stante il quadro normativo, stante l'impossibilità
evidente per il fondo di continuare ad esistere alle attuali
condizioni, si è verificato che l'unica strada passava attraverso
la sospensione di ogni ulteriore iscrizione al fondo per il
personale, così come è detto all'articolo 8 della legge, cioè
andando ad interrompere il termine in essere fissato dalla legge 1
del 1968. Bisogna quindi passare attraverso l'assoggettamento
effettivo della suddetta, in modo da evitare un doppio prelievo
dell'indennità, da qui la necessità di sospendere il fondo e
regolarizzarlo in qualità di fondo di pensione preesistente ad
esaurimento con affidamento all'esterno delle funzioni esercitate
da questo fondo. Su questa cosa c'è stato un incontro nel mese di
marzo, l'ultimo definitivo con le organizzazioni sindacali, e
verificata l'impossibilità di procedere ulteriormente, verificata
fra l'altro tutta la situazione gravissima che si sarebbe venuta a
creare non assumendo provvedimenti di questo genere, si è proceduto
alla formulazione in sede di finanziaria di questo articolo, che
non sto a leggere in quanto tutti i consiglieri ne hanno copia.
Questo cosa significherà? E arrivo all'ultima parte della
domanda che il Consigliere Marguerettaz aveva sollevato. Tutto il
personale già in quiescenza continuerà a percepire a vita l'attuale
trattamento integrativo o nella misura spettante di
reversibilità.
Il personale in servizio che alla data del 1° settembre 1999 ha
maturato il periodo minimo di iscrizione al fondo previsto dalla
legge del 1968 per acquisire il diritto integrativo alla pensione
otterrà alla data di definitiva cessazione del servizio il
trattamento integrativo vitalizio commisurato all'anzianità
maturata e sull'indennità di francese percepita al 31 agosto 1999,
che andrà ad aggiungersi ad una pensione ordinaria, liquidata
dall'INPDAP, su una base comprensiva per il periodo successivo al
1° settembre 1999 dell'indennità di francese, perché a partire dal
1° settembre 1999 questa verrà assoggettata all'INPDAP.
Il personale in servizio che alla suddetta data ha maturato
un'anzianità d'iscrizione inferiore al minimo prescritto dalla
legge, otterrà all'atto della definitiva cessazione l'indennità una
tantum prevista dalla legge regionale del 1968, determinata con le
modalità di cui sopra e maggiorata dell'interesse maturato. Anche
per questo personale l'INPDAP erogherà una pensione ordinaria
comprensiva dell'indennità di francese percepita nei periodi
successivi al 1° settembre 1999, cioè all'entrata in vigore di
questa disposizione. Tutto il personale in servizio, comunque, in
particolare quello che ho ricordato al punto 3, quello non avente
ancora il diritto all'erogazione, potrà, se lo ritiene opportuno,
richiedere ed ottenere la conversione della rendita o
dell'indennità una tantum che gli spetterà, in un valore capitale
da trasferire in un altro fondo pensionistico complementare.
Questo è il quadro della situazione.
Président La parole à l'Assesseur à l'agriculture et aux
ressources naturelles, Perrin.
Perrin (UV) Vista la sensibilità del Vicepresidente Viérin per
il settore dell'agricoltura, mi sarei aspettato un elogio alla
Giunta per aver cercato, con la finanziaria bis e con alcuni
capitoli in aumento, di dare delle risposte ad alcuni problemi del
settore.
Prima di tutto, siamo intervenuti sugli investimenti, per far
fronte alle domande relative a fabbricati rurali, impianti
d'irrigazione, sostegni alla cooperazione; in secondo luogo, per
quanto riguarda la parte contributiva a sostegno del settore
zootecnico si è prevista una maggiore spesa di 500 milioni per gli
indennizzi all'abbattimento di animali infetti, capitolo che era
già stato dichiarato insufficiente anche per l'imprevedibilità del
fenomeno del risanamento, che quest'anno ci aveva costretti a
rivedere i nostri conti.
Credo che l'impegno del capitolo "oneri e danni" sia già
sufficiente; si sta comunque valutando l'entità delle richieste;
mentre per quanto riguarda il premio per l'acquisizione e il
mantenimento della qualifica di ufficialmente indenne, il
provvedimento è passato da poco in Consiglio, le liquidazioni alle
aziende sono testé avvenute.
Abbiamo poi rimpinguato il capitolo dei contributi per animali a
fine carriera con una previsione di maggiore spesa di 4,5 miliardi,
in questo caso le istruttorie si fanno generalmente ogni due mesi e
quindi i pagamenti sono effettuati nel corso della gestione del
bilancio annuale; non abbiamo ritenuto di andare a rimpinguare il
capitolo rassegne - si tratta di un premio al miglioramento
genetico - perché l'istruttoria viene fatta alla fine dell'anno,
quindi a cavallo fra le due gestioni, e i pagamenti vengono
eseguiti con l'esercizio finanziario successivo per quanto non
fosse disponibile sull'esercizio corrente.
Credo di avere molto sinteticamente risposto alle richieste del
Vicepresidente Viérin.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Vorrei fare alcune precisazioni, la prima
legata al credito vantato dalle compagnie petrolifere per quanto
riguarda i carburanti; la domanda qui era del Consigliere
Viérin.
L'obiettivo della legge n. 27 era quello di far coincidere i
quantitativi del carburante introdotto con i quantitativi di
carburante erogato, per evitare che in futuro ci sia una situazione
di squilibrio fra questi due quantitativi.
È possibile realizzare questo solo tramite la modifica del
sistema di distribuzione dei buoni, perché i buoni cartacei
venivano distribuiti sulla base di proiezioni e di previsioni fatte
dal servizio beni contingentamento che non sempre coincidevano con
i quantitativi erogati; di conseguenza la legge prevedeva la
necessità di andare a chiudere la partita precedente
all'introduzione della "Carte Vallée", andando a verificare la
situazione contabile e nel caso in cui ci fossero stati dei crediti
vantati dalle compagnie petrolifere, questi andavano pagati. Questo
viene fatto con la legge; il tutto è regolato da una convenzione
che sulla base dell'articolo 3 della legge n. 27 è stata stipulata
con le compagnie petrolifere, che stabilisce anche modalità e tempi
di pagamento dei crediti vantati dalle compagnie petrolifere.
Quindi sulla base dei conteggi effettuati oggi, in quanto sono
basati sul consuntivo dei dati del 1998, la somma da risarcire è
quella indicata nella legge finanziaria per quanto riguarda il
1999. Per gli anni a venire verranno ricalcolate le quote
successive.
Per quanto riguarda invece le domande poste dal Consigliere
Lanièce rispetto a quanto di competenza dell'Assessorato
all'industria, quanto assegnato e quanto speso, vorrei fare alcune
precisazioni. Le considerazioni che faceva Lanièce (che ci troviamo
di fronte a delle somme assegnate all'Assessorato che sono
inferiori a quelle impegnate) sono vere per gli interventi
riguardanti il risparmio energetico e la diversificazione delle
fonti di energie, in cui rispetto all'assegnato sono state
impegnate il 69 percento delle somme. Questo per due motivi
sostanzialmente, il primo è che si è verificata nel corso del 1998
una forte riduzione, quasi il dimezzamento della media mensile di
domande che venivano fatte per quanto riguarda la richiesta di
allacciamento al metano, e questo dimezzamento è conseguente al
fatto che il piano di metanizzazione della Valle è in fase
conclusiva e quindi c'è questa prima riduzione. Il secondo è dovuto
al fatto che, per quanto riguarda i contributi legati alle fonti
rinnovabili di energia, in riferimento alla legge n. 62/93 e alla
legge n. 43/98 che riguarda impianti fotovoltaici, collettori
solari, eccetera, nel corso del 1998 non sono stati liquidati i
contributi, in quanto i soggetti che avevano fatto domanda non
avevano ancora proceduto alla dimostrazione della rispondenza del
loro impianto alla normativa tecnica. Ciò quest'anno sarà superato,
anche grazie all'attività di promozione di questo tipo di
utilizzazione di fonti energetiche alternative fatta il mese scorso
con una mostra sulle possibilità di utilizzazione dell'energia
solare, che ha avuto un buon successo.
Per quanto riguarda gli altri settori devo dire che, ad esempio,
per quanto riguarda il capitolo 121001, interventi di promozione e
sviluppo dell'artigianato, rispetto alle somme assegnate di
competenza, dei 3,6 miliardi sono state spese 2,997 miliardi,
quindi l'82 percento delle somme assegnate è stato impegnato. Cosa
analoga per quanto riguarda l'obiettivo 121002, promozione e
sviluppo della qualità in campo economico, dove anche qui l'impegno
è stato rispetto all'assegnato dell'84 percento.
Sempre per il settore dell'industria gli interventi di
promozione e sviluppo rispetto a stanziamenti di 15 miliardi, ne
sono stati impegnati 14,792, pari al 98 percento.
In questi settori, quindi, il livello di utilizzo delle
assegnazioni è decisamente buono.
Per quanto riguarda il settore dell'artigianato, sono due gli
obiettivi interessati: uno è l'obiettivo 121203, gestione
interventi per lo sviluppo dell'artigianato, dove era stanziato
1,459 miliardo ed impegnato 1,182 miliardo, pari all'81 percento,
mentre per quanto riguarda interventi promozione e sviluppo
dell'artigianato, rispetto 3,656 miliardi stanziati, ne sono stati
impegnati 2,997 miliardi, con l'82 percento di utilizzo. Quindi
credo che siano cifre soddisfacenti.
Con questo ritengo di aver risposto alle domande postemi.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Sul tema della sanità sono stati posti
fondamentalmente tre temi: quello della mobilità passiva, quello
del disavanzo, quello delle spese correnti.
Sulla mobilità passiva, le cifre esatte sono per il 1995 di
3,930 miliardi, per il 1996 di 4 miliardi, e queste cifre si
riferiscono a un patteggiamento avvenuto fra le regioni perché
rispetto a quegli anni molte regioni non erano e non sono, alcune
di queste neppure oggi, informatizzate, non c'era una contabilità
precisa legata ai DRG, ai ricoveri effettivi.
Per quanto ci riguarda, abbiamo contestato la fatturazione alla
Regione Valle d'Aosta di molte prestazioni di cittadini non
risultanti residenti in Valle d'Aosta, e alla fine a livello
tecnico, dopo numerosissime riunioni abbiamo raggiunto un accordo
di massima, ma la contabilità è molto parziale. Per il 1997 ci sono
dei dati più precisi e noi contabilizziamo un acconto di 8,7
miliardi circa. Per il 1998 la presunta mobilità prevista dall'USL
è di 9,5 miliardi; questi sono i dati esatti. Dobbiamo però poi
defalcare quanto noi incasseremo come mobilità attiva e su questo
nel 1998 dovremo andare a contabilizzare tutta la parte relativa
all'Elisoccorso, che prima non era fatto. Poi la Giunta ha
determinato le tariffe precise e tutta la spesa riguardante
l'utilizzo dell'elicottero per i cittadini non valdostani verrà
contabilizzata sulle altre regioni.
La situazione è questa, ma si sta chiarendo perché è stato messo
in piedi un sistema informativo che quasi tutte le regioni stanno
recependo.
Per quanto riguarda il disavanzo, proprio oggi è arrivata una
lettera del Presidente della Conferenza dei Presidenti, dr. Chiti,
che comunica - anche se la cosa non ci riguarda direttamente - che
lo Stato ha riconosciuto un disavanzo per il 1994 e precedenti pari
al 50 percento delle spese richieste, e per gli anni finanziari dal
1995 al 1999 per un totale di 18.222 miliardi rispetto ai
25.000.
Cioè, si gioca su un disavanzo presunto di 30.000 miliardi, di
cui a tutt'oggi riconosciuti sono 20.000, mentre il resto è in fase
ancora di discussione a livello di Commissione parlamentare, e su
questo si stanno mettendo in piedi molti sistemi d'ingegneria
contabile pura, come quella di acquistare i patrimoni e darli in
gestione all'USL, ma non è il caso di perderci su questo perché il
problema non ci riguarda. Ci riguarda nel senso che abbiamo voluto
come Governo regionale ripulire tutto il passato e l'impegno
previsto in legge è notevole proprio per questo motivo, per far
chiarezza e sperare che ci sia dal 2000 in poi quello che viene
definito l'anno zero della spesa.
Ma su questo non voglio dilungarmi, lo sappiamo bene come stanno
le cose; c'è un nuovo sistema di contabilità che riguarderà non più
il sistema della quota capitaria, ma i livelli essenziali di
assistenza e in base a tale nuovo sistema ci comporteremo di
conseguenza.
Non voglio entrare nel merito di alcune affermazioni che sono
state fatte; il ragionamento, non so se posso definirla la "teoria
induttiva" della Consigliera Squarzino, secondo la quale il Governo
regionale, apoditticamente, sottostimerebbe le spese sanitarie per
poter di conseguenza fare un controllo sulla stessa, è la logica
conseguenza del modo di pensare della Consigliera Squarzino, che
però rifiuto totalmente perché così non è. E se fosse così, tutte
le altre regioni si comporterebbero peggio di noi.
La verità è che è molto difficile a livello di previsione andare
a definire la spesa corrente, perché ricordo alla Consigliera
Squarzino che circa l'85 percento della spesa della sanità è
considerata spesa obbligatoria, non derivante da scelte regionali o
da scelte delle singole aziende USL, ma da scelte del Governo
centrale. Questo è il contenuto del documento dell'Onorevole Chiti
riconosciuto direttamente dai Ministeri della sanità, del tesoro e
del bilancio.
Mi si spieghi come si può a livello di previsione andare a fare
i conti esatti se è sufficiente una modifica del prontuario
farmaceutico, per sballare di miliardi e di miliardi il tutto. Per
cui rifiuto questa teoria, che non so se è giusto definirla
induttiva; confermo, invece, esattamente il contrario, perché se
vediamo il "trend" di spesa della sanità dal 1994 al 1999, possiamo
verificare al contrario che l'impegno del Governo regionale per il
finanziamento è stato notevolissimo e corposo.
Concordo con la Consigliera Squarzino che è comunque necessario
ragionare in termini di programmazione; noi abbiamo due atti
fondamentali, il piano sociosanitario regionale e l'accordo di
programma, che sono i due atti fondamentali previsti dalla legge
per la programmazione. Vanno tarati gli interventi, e su questo
sono d'accordo; io sono dell'idea, e sto lavorando in questo senso,
che si debba arrivare ad un vero e proprio patto sociale fra le
parti che includa i medici, gli operatori, che includa ovviamente
le parti sociali, i sindacati e quant'altro, ovviamente l'USL, ma
altrettanto ovviamente il Consiglio regionale, perché i consiglieri
regionali e il Governo regionale devono essere consci che nel
momento in cui si votano ordini del giorno, mozioni o risoluzioni
per l'apertura di nuovi centri, a questi devono seguire i
finanziamenti specifici. Così non è stato finora, questo dobbiamo
dircelo con tutta chiarezza, perché se vogliamo essere
amministratori seri, come ritengo che tutti pensiamo di essere,
dobbiamo d'ora in poi comportarci così, per cui stiamo lavorando
per definire un patto sociale che stabilisca qual è l'offerta del
servizio che la sanità può dare in questa Valle a fronte di risorse
finanziarie che sono un capitolo importante, ma soprattutto a
fronte di risorse umane. Non voglio parlare del problema degli
anestesisti o del problema degli infermieri; è inutile che si pensi
di aprire chissà quali servizi, se poi le risorse umane a
disposizione non ci sono.
Questo è un ragionamento complessivo su cui torneremo, ma è
importante che anche noi mettiamo un punto fermo per evitare
polemiche a distanza, strumentalizzazioni e quant'altro, perché
dobbiamo poter dire alla cittadinanza cosa siamo in grado di
servire e di dare. Il resto ovviamente varrà sulla mobilità
sanitaria; non mi scandalizzerei, anzi non mi scandalizzo se
aumenta la mobilità sanitaria passiva, a me interessa che il
cittadino valdostano abbia delle risposte ferme e concrete, che le
si diano in Valle d'Aosta o fuori dalla Valle. È un tema
interessante su cui torneremo.
Président D'autres membres du Gouvernement? Est-ce que le
rapporteur souhaite intervenir? Nous procédons par conséquent à
l'examen article par article du projet de loi n° 25.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK