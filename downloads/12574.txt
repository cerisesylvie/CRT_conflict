Consiglio Regionale della Valle d'Aosta - Oggetto del Consiglio n. 3490 del 29 giugno 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3490 del 29 giugno 1992 - Resoconto
OGGETTO N. 3490/IX Posizione della Giunta regionale su
un'eventuale candidatura per i giochi olimpici invernali dopo il
referendum del 14 e 15 giugno.
(Interpellanze)
Presidente
Come convenuto svolgeremo congiuntamente le
interpellanze presentate rispettivamente dal Consigliere Pascale e
dal Consigliere Riccarand. Do lettura dell'interpellanza presentata
dal Consigliere Pascale:
Interpellanza Il 14 e 15 giugno 49.274 valdostani hanno
votato a favore dell'abrogazione della legge regionale 12 novembre
1990, n.68 relativa al sostegno della candidatura di Aosta
all'organizzazione dei giochi olimpici invernali del 1998, legge
che peraltro aveva già cessato ogni effetto giuridico il 31
dicembre 1991.
Si pone a questo punto il problema della interpretazione
corretta di questo voto referendario: il Comitato promotore del
referendum ne trae la convinzione che la maggioranza dei valdostani
non vuole sentire parlare di olimpiadi neanche per il futuro; la
precedente Giunta regionale e le forze politiche che la componevano
avevano già a suo tempo dichiarato che avrebbero tenuto conto del
risultato referendario ai fini di una riproposizione della
candidatura di Aosta per il 2002; il neo Assessore al Turismo
limita invece il significato del voto all'esperienza di Aosta '98,
secondo l'indicazione, peraltro poco chiara, del suo movimento che
aveva invitato per il si.
Poiché a livello nazionale è già rimbalzata la voce che questo
referendum boccia ogni possibilità di candidatura per la Valle
d'Aosta per il 2002 e questo non solo darebbe spazio alla
candidatura già presentata di Tarvisio, ma potrebbe rilanciare
anche quella di Sestrière, sull'onda del successo già ottenuto per
i mondiali '97 e tenuto conto che una eventuale ricandidatura di
Aosta per il 2002 andrebbe comunque decisa entro il corrente anno,
il sottoscritto Consigliere regionale
interpella
la Giunta regionale per conoscere:
a) qual'è l'interpretazione che la Giunta regionale dà del
risultato referendario del 14 e 15 giugno;
b) qual'è la posizione della Giunta regionale in ordine ad una
candidatura della Valle d'Aosta all'organizzazione dei giochi
olimpici invernali del 2002;
c) qualora la Giunta sia favorevole ad una nuova candidatura, se
non ritiene opportuno, prima di riproporre la stessa, consultare
nuovamente la popolazione valdostana attraverso un referendum
consultivo.
Do lettura della interpellanza presentata dal Consigliere
Ricca-rand:
Interpellanza Il referendum popolare del 14-15 giugno 1992 ha
rappresentato un importante momento di democrazia e di decisione
per il futuro della Valle d'Aosta.
Il voto popolare ha capovolto il voto espresso a suo tempo dal
Consiglio regionale ed ha bocciato in modo chiaro l'operazione
"candidatura olimpica".
Ha destato stupore il fatto che alcuni esponenti politici,
invece di prendere atto dell'esito del referendum, si siano
arrampicati sugli specchi per mantenere aperta la possibilità di
una ricandidatura.
In particolare sorprendente è la dichiarazione dell'Assessore
regionale al Turismo, Sport e Beni Culturali che, su "La Stampa"
del 16 giugno 1992, ha affermato: "questo risultato non deve
compromettere un discorso olimpico futuro".
Una dichiarazione grave all'indomani della bocciatura popolare
del "discorso olimpico"
Tutto ciò premesso, il sottoscritto consigliere regionale del
Gruppo Verde Alternativo
interpella
l'Assessore regionale al Turismo, Sport e beni Culturali per
sapere se è intenzione della nuova Giunta regionale riproporre o
sostenere una candidatura della Valle d'Aosta come sede di
Olimpiadi invernali nonostante il chiaro esito del Referendum del
14-15 giugno 1992.
Presidente
Ha chiesto di parlare il Consigliere
Pascale, ne ha facoltà.
Pascale (PSI)
Stamane il Consigliere Riccarand in sede
di discussione sulle dichiarazioni del Presidente del Consiglio ha
espresso un giudizio positivo sull'istituto referendario come
momento di partecipazione dei cittadini ed io condivido in linea
generale questo giudizio, ma devo anche precisare che in merito a
questo referendum, mi pare che tutta la vicenda sia stata
abbastanza ambigua e strumentale in tutti i suoi passaggi. Il 14 e
il 15 giugno si è votato per l'abrogazione della legge n. 68 del
1990 relativa al sostegno della candidatura di Aosta ai giochi
olimpici invernali del 1998 e si è votato nel momento in cui la
vicenda si era conclusa da un anno e la stessa legge aveva perso
ogni efficacia il 31 dicembre 1991.
Di fatto il referendum era inutile, tant'è che noi, per noi
intendo la vecchia Giunta, avevamo subito detto che avremmo dato a
questo pronunciamento referendario il significato di una
indicazione su quella che poteva essere una ricandidatura di Aosta
ai giochi olimpici invernali. Questo lo avevamo espresso come
Giunta e anche come forze politiche appartenenti alla vecchia
maggioranza. Altrettanto chiaro era stato il pronunciamento del
comitato per il no e dei Verdi Alternativi che sono stati gli unici
coerenti fin dall'inizio di questa vicenda nella loro posizione
politica. Purtroppo altre forze politiche hanno tenuto una
posizione un po' ambigua, e mi riferisco in particolare al
movimento dell'Union Valdôtaine che aveva dato indicazioni a votare
per il si, ma con riferimento preciso a quella che era stata la
vicenda 1998 senza attribuirgli ulteriori significati.
Per cui diventa molto difficile dire se davvero tutti i 49.000
elettori che hanno votato si il 14 e 15 giugno volevano esprimere
un no netto a qualsiasi progetto olimpico oppure soltanto dare un
giudizio su quella che era la vicenda '98. Tant'è che, subito dopo
il referendum alcuni esponenti autorevoli dell'Union Valdôtaine
hanno subito cercato di porre dei distinguo, questo referendum si
riferiva alla vicenda del '98, ma non esclude un qualsiasi altro
progetto olimpico della candidatura di Aosta e della valle
d'Aosta.
A questo punto essendo cambiato lo scenario politico, cambiata
la Giunta, cambiata la maggioranza, ci è sembrato opportuno
presentare questa interpellanza per chiedere qual'è
l'interpretazione che dà di questo risultato il nuovo governo
regionale, cui spetta probabilmente nel caso lo volesse riproporre
questa candidatura; quindi qual'è la posizione che questa Giunta
intende intraprendere per una possibile ricandidatura della Valle
d'Aosta per i giochi del 2002, decisione che comunque dovrebbe
essere poi presa a breve termine.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Anche l'interpellanza presentata dal
gruppo Verde Alternativo ha come scopo quello di avere un
chiarimento rispetto alle intenzioni della Giunta regionale e in
particolare dell'Assessore al Turismo, Sport e Beni Culturali
rispetto all'esito del referendum e rispetto al discorso di
candidature olimpiche.
Ci sono state infatti interpretazioni diverse da parte di
esponenti della Giunta regionale, riguardo a questo esito
referendario. Su "La Stampa" di martedì 16 giugno il neo Assessore
al Turismo, Ugo Voyat, così dice: "Questo risultato non deve
compromettere un discorso olimpico futuro, a condizione che venga
portata avanti però in modo differente". E' esattamente il discorso
contrario di quello che abbiamo fatto noi durante la campagna
referendaria, che ha fatto il Comitato promotore della raccolta
delle firme, e della iniziativa referendaria, dicendo chiaramente
che non si andava a votare sull'abrogazione di una legge, sarebbe
stato ridicolo, andare a votare esclusivamente sull'abrogazione di
una legge che sappiamo non era più effettivamente operante.
Il significato vero era di permettere alla popolazione di
pronunciarsi con l'unico strumento che abbiamo, che è il referendum
abrogativo di legge, se si voleva o non si voleva una prosecuzione
di questa operazione di candidatura olimpica, e quindi,
evidentemente, il tema concreto, la conseguenza immediata era; si
ricandida la Valle d'Aosta per il 2002 o non si ricandida. Credo
che la risposta sia stata chiara ed inequivocabile, e così è stata
interpretata in modo chiaro ed inequivocabile da tutti gli organi
di informazione a livello locale, nazionale e direi anche a livello
internazionale. Ho visto che sono usciti molti articoli su questo
esito referendario e non c'erano dubbi sull'interpretazione. Dubbi
però li abbiamo rilevati in alcune dichiarazioni, di alcuni
esponenti dell'Union Valdôtaine ed in particolare nelle
dichiarazioni del nuovo assessore regionale al Turismo.
Per cui questo ci preoccupa ed abbiamo voluto portare
l'argomento in Consiglio, in modo da avere una risposta chiara, su
quelle che sono le intenzioni della Giunta, speriamo che oggi venga
fuori dal Consiglio una posizione che non si presti ad ulteriori
equivoci su quelli che saranno i passi futuri rispetto a questa
vicenda. Vorrei anche dire all'Assessore al Turismo che questo
esito referendario ha avuto un grande rilievo sugli organi di
informazione a livello nazionale e internazionale. Non è un fatto
irrilevante che una regione come la Valle d'Aosta si pro-nunci
contro una candidatura come quella olimpica, anche se non è il
primo episodio, c'è stato il precedente di Losanna, del Colorado
negli Stati Uniti d'America, che si sono pronunciati contro la
propria candidatura per le olimpiadi invernali, però è sicuramente
un fatto importante per l'arco alpino che è un patrimonio
naturalistico che noi dobbiamo preoccuparci di difendere.
Allora io credo che l'Assessore al Turismo della Valle d'Aosta
invece di preoccuparsi di dire di rilanciare questo discorso
dovrebbe preoccuparsi di questo voto, anche dal punto di vista
della politica turistica. Noi abbiamo uno slogan che è usato dalla
pubblicità dell'Assessorato al Turismo, che è lo slogan credo
varato dall'Agenzia pubblicitaria Baratti e Sanguineti, che compare
in tutte queste immagini, in cui la valle d'Aosta presenta la
natura al di sopra di tutto. Quale occasione migliore di sfruttare,
per sottolineare ancora una volta di più, come nella nostra Regione
questo discorso naturale è, o dovrebbe, ma dovrebbe essere così, un
discorso da difendere, da tutelare, prima di tutto anche prima
delle olimpiadi, come del resto ha confermato l'esito del
referendum.
Credo che abbiamo avuto più pubblicità in positivo da questo
esito del referendum, rispetto a tutta la campagna pubblicitaria
che avrebbe dovuto scatenare la candidatura per le olimpiadi.
Mentre quella candidatura non ha avuto nessun rilievo sugli organi
di stampa, né nazionali, né internazionali, e gli unici che ne
hanno parlato erano persone pagate per scrivere sulla candidatura
di Aosta, pagate dal Comitato promotore, dalla Regione e qui
abbiamo avuto articoli da Famiglia Cristiana, il Sole 24 ore, Le
Monde, Repubblica, La Stampa tutta una serie di grandi organi di
stampa che hanno dato grande rilevanza a questo voto,
interpretandolo in modo molto positivo. Ho visto anche sul TG3, la
cartolina di Barbato che è stato un commento molto favorevole,
molto positivo, rispetto a questo voto, rispetto al grado di
maturità espresso dagli elettori Valdostani.
Credo che questa sia una cosa da utilizzare, anche dal punto di
vista promozionale e turistico. Perché da una parte non si può dire
di fare un discorso di tutela dell'ambiente, di tutela della
natura, di turismo diverso e dall'altra dire però con un comitato
diverso e con gente diversa di rilanciare il discorso della
candidatura olimpica.
Chiediamo che ci sia chiarezza su questo punto.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
Per brevissime considerazioni, e per
lasciare la parola all'Assessore Voyat che preciserà il senso delle
sue dichiarazioni. Volevo fare alcune annotazioni che riguardano il
referendum in sè. Proprio perché si tratta di referendum popolare è
stato voluto da un comitato, non riconducibile ad una sola o poche
sigle di partito, è stato un fatto di partecipazione popolare ad
una decisione importante che travalicava la domanda, il quesito che
il referendum stesso poneva, che si poteva dichiarare superato o
inutile per certi aspetti.
La partecipazione della gente al referendum, ed il risultato
inequivocabile, netto e preciso dimostrano che a questo referendum
l'elettore valdostano ha partecipato volendo esprimere una sua
propria posizione rispetto alla possibilità o meno di far svolgere
un'Olimpiade invernale in Valle d'Aosta. Questo mi pare il
concetto.
Si è verificata una forte mobilitazione popolare, questa
mobilitazione non è avvenuta su sollecitazione dei partiti, è stata
una partecipazione popolare che la gente ha assunto come scelta
importante per il proprio futuro.
L'esito è stato chiaro e preciso, non c'è nessuna possibilità di
girare i numeri per far immaginare o pensare che la gente abbia
voluto una cosa diversa da quella che ha voluto dire. La quantità
dei "sì" ha superato la soglia del 50 per cento degli elettori,
quindi non c'è nessun elemento che possa non far interpretare il
risultato del referendum per quello che è.
Rispetto a questo risultato la Giunta, questo governo regionale,
questa maggioranza intende: 1) rispettare quanto la gente ha voluto
esprimere con questo referendum del 14 e 15 giugno di quest'anno;
2) questo governo non ripresenterà proposte di candidature per lo
svolgimento delle olimpiadi invernali in Valle d'Aosta.
Presidente
Ha chiesto di parlare l'Assessore al
Turismo, Sport e Beni culturali Voyat, ne ha facoltà.
Voyat (UV)
Voglio precisare che le dichiarazioni che
avevo fatto non volevano e non potevano impegnare la Giunta e la
maggioranza sulla questione olimpiadi. Mi ero semplicemente
limitato a dire che un referendum su una legge a mio avviso non
poteva essere un referendum sulle olimpiadi e qualora si volesse
riparlare di olimpiadi in Valle d'Aosta avremmo dovuto consultare
la popolazione.
Penso che su questo non ci siano discussioni da fare o
interpretazioni da fare. Io ho fatto la propaganda per far votare
si, evidentemente limitandomi a quella che era la legge, senza
voler dare su questo referendum le interpretazioni che dà
Riccarand. Riccarand ha dato le sue interpretazioni, se permette do
le mie, dicendo chiaramente che se un domani di olimpiadi si deve
parlare bisogna consultare la popolazione.
Presidente
Ha chiesto di parlare il Consigliere Pascale,
ne ha facoltà.
Pascale (PSI)
Devo dire che dalle dichiarazioni
ascoltate dal Presidente Lanivi e dall'assessore Voyat sono emerse
proprio quelle ambiguità di cui parlavo prima.
Perché mentre il presidente correttamente prende atto del voto
referendario e dà del voto referendario il significato che danni i
Verdi, che dà il Comitato per il no, l'Assessore Voyat ribadisce la
posizione ambigua che ha tenuto il movimento dell'Union Valdôtaine
in questa vicenda, dicendo che avevano dato indicazioni per il si
solo per chiudere la vicenda '98, mentre invece non pregiudicano
come movimento la possibilità di riaprire questo progetto
olimpico.
Si mantiene questa ambiguità. Io volevo solo sottolineare che
tutta questa vicenda è stata strumentalizzata dal movimento
dell'Union Valdôtaine e con questa strumentalizzazione si è persa a
mio avviso una grande occasione per la Valle d'Aosta.
Prendo atto invece, che il Presidente a nome del Governo
regionale dà questa interpretazione abbastanza corretta, mancando
la contro prova di quello che è stato l'esito referendario,
prendiamo atto che si è chiuso quanto meno in questo momento il
capitolo della ricandidatura della Valle d'Aosta per il 2002,
candidatura che viene definitivamente accantonata, perché non ci
saranno i tempi poi per riproporre questa candidatura.
Presidente
Ha chiesto di parlare il Consigliere Riccarand,
ne ha facoltà.
Riccarand (VA)
Dichiaro tutta la mia soddisfazione per la
risposta del Presidente della Giunta. Credo che quanto affermato
oggi chiuda definitivamente e anche ufficialmente l'operazione
"candidatura olimpica" che tanto ha fatto discutere questo
Consiglio, che tanto ha fatto discutere la popolazione valdostana,
ma che era comunque una operazione profondamente sbagliata, che
alla fine ha avuto la sanzione che meritava.
Noi siamo soddisfatti di aver combattuto questo tipo di scelta,
che era sbagliata e controproducente rispetto alla nostra regione e
prendiamo atto che si è chiuso questo capitolo, e che possiamo
affrontare argomenti più importanti e più seri per il futuro della
nostra Regione all'interno di questo Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK