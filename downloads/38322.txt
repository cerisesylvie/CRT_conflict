Consiglio Regionale della Valle d'Aosta - Oggetto del Consiglio n. 1880 del 9 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1880 del 9 marzo 2016 - Resoconto
OGGETTO N. 1880/XIV - Interpellanza: "Interventi per
garantire agli utenti del trasporto pubblico condizioni di viaggio
confortevoli".
Follien (Presidente) -
Punto n. 28 dell'ordine del
giorno. Per l'illustrazione, la parola alla Consigliera Certan.
Certan (ALPE) -
Ripartiamo di nuovo dal trasporto
pubblico locale, in questo caso vado a presentare nello specifico
una situazione problematica che ci è stata evidenziata nell'alta
valle e nelle valli laterali. Presentiamo di nuovo un'iniziativa
riguardo a questo tema, perché lo scorso anno facemmo un Consiglio
straordinario, con tutte le relative Commissioni che hanno
preceduto, per cercare di coordinare e in qualche modo rivedere
anche il piano del trasporto su gomma, e riuscire in qualche modo
ad ottimizzarlo, a sistematizzarlo, a coordinarlo con la ferrovia
e, dopo un anno, ci ritroviamo a non aver fatto nessuno di quei
passaggi che auspicammo e che votammo all'unanimità. Ci siamo
ritrovati tutta una serie di azioni fatte da delibere, da decisioni
prese dal Governo regionale, ma comunque non abbiamo nessun tipo di
coordinazione o di piano generale dei trasporti rinnovato. Ora da
diverso tempo ci sono stati segnalati dei disagi, non siamo mai
intervenuti, però adesso riteniamo di doverlo fare: è un problema è
legato ad alcune corse, non a tutte le corse e a tutte le valli
laterali, ma concerne, in particolare, quelle che raccolgono e
trasportano gli studenti in cui gli utenti sono in esubero rispetto
ai posti previsti dai mezzi di trasporto.
Ora sappiamo che per i bus che fanno queste linee, c'è la
possibilità di avere qualche utente in piedi, è previsto per legge,
però vogliamo capire se è vero che, ad esempio per le valli
laterali, alcuni utenti rimangono in piedi per un lungo tratto del
percorso, che avviene su una strada anche abbastanza
accidentata.
Queste segnalazioni riguardano in particolare la valle di Cogne
e la tratta Aosta-Courmayeur e Courmayeur-Aosta, che riguardano
chiaramente tutta una serie di studenti e di utenti, che
usufruiscono abitualmente di queste due linee.
Chiediamo anche se riteniate che queste siano delle norme di
trasporto adeguate a un piano di sicurezza, visto che in questo
periodo il Governo regionale si preoccupa tanto per la sicurezza,
immaginiamo che si sia preoccupato anche per la sicurezza degli
utenti che viaggiano sui trasporti pubblici. Quindi chiediamo quali
siano state le convenzioni stipulate con i relativi operatori, al
fine di garantire un servizio adeguato a studenti, turisti e
lavoratori, È chiaro che poi a volte si combinano questi diversi
utenti, e probabilmente i pullman sono carichi oltre al numero
consentito - cosa interessante e anche positiva - però forse
bisogna prevedere altri tipi di soluzioni, perché gli utenti pagano
il biglietto e credo che abbiano diritto a un viaggio confortevole
e soprattutto sicuro, che sappiamo essere un cruccio
dell'Amministrazione e degli Assessori.
Poi, naturalmente, anche quali siano le eventuali soluzioni che
prevedete e se avete per caso dei tabulati che riguardano i
carichi, perché sappiamo che gli operatori devono conteggiare i
passeggeri che queste linee di bus trasportano, quindi, se per caso
avete dei tabulati, se potete farceli avere o farli avere alla
Commissione eventualmente.
Presidente -
Per la risposta, la parola all'Assessore
Marguerettaz.
Marguerettaz (UV) -
Ringrazio la collega Certan, perché
in questo modo riusciamo a evidenziare la realtà, essendo il
trasporto pubblico locale un settore dove c'è la possibilità di
avere dei numeri certi; purtroppo quando abbiamo parlato della
Aosta - Pré-Saint-Didier avevamo dei numeri che oscillavano,
andavano quasi in libertà. Noi poi abbiamo avuto modo di mandare i
dipendenti regionali a contarli, e proprio nella migliore delle
ipotesi parlavamo di duecento utenti medi, e non trecento o
trecentocinquanta. Qua abbiamo invece dei numeri che sono molto
precisi. Proprio per andare incontro alla sua domanda, collega
Certan, le faccio una media dei passaggi dal 7 gennaio, abbiamo
preso il 7 gennaio per non avere una media sbagliata, perché è la
data dove abbiamo ripreso la scuola, al 6 febbraio. La corsa delle
6:15 del mattino, che è stata introdotta per poter assicurare il
collegamento con il primo treno Aosta-Torino, ha avuto una presenza
media, in un mese, di dodici persone. Sto parlando della linea 6:15
da Courmayeur per arrivare ad Aosta, dodici persone.
La corsa delle 6:45 da Courmayeur ha avuto una presenza media di
quarantasette persone e la corsa delle 6:45 intensificata da
Courmayeur cinquantatré persone. L'altra corsa, sempre delle 6:45,
con l'intensificazione, trentanove persone. Sulla corsa delle 7:00
da Morgex, che è un bis, i posti medi sono quarantotto. Sulla corsa
delle 6:45 da Aosta, quindi quella che sale, cinquantaquattro
persone. Sulla corsa delle 13:35 da Aosta, che sale, trenta
persone. Alle 13:35 da Aosta, un bis di Morgex, trentuno persone.
Alle 13:35 da Aosta che è l'intensificazione, trentuno. L'altra
corsa di intensificazione trentacinque persone. Sulla corsa delle
16:45, quarantatré persone.
Si evince quindi che gli autobus, che hanno una capienza di
cinquantacinque persone, sono adeguati e rispetto alla premessa non
emergono necessità di aggiungere ulteriori mezzi. Ovviamente le
segnalo che a volte i ragazzi, per evitare di dividersi, per fare
un viaggio con le persone che frequentano con le loro amicizie, a
volte preferiscono salire su un autobus che non ha più capienza, e
rimanere in piedi, intendo capienza seduta.
Sulla domanda su quali siano le disposizioni. Come lei ben sa,
le disposizioni non siamo noi a darle, ma è un decreto ministeriale
che, a seconda che gli autobus siano sopra o sotto i ventidue
posti, prevede delle categorie: la classe A per veicoli con sedili
predisposti per passeggeri in piedi e la classe B: veicoli non
predisposti per passeggeri in piedi. Sulla linea Aosta-Courmayeur
vengono utilizzati degli autobus interurbani classe 2 da dodici
metri, che dispongono di cinquantacinque posti a sedere e ventidue
posti in piedi, quindi hanno la possibilità di portare
settantasette persone. Là non abbiamo nessuna media che va a
superare questo limite, anzi. Questo ovviamente per fugare i dubbi,
perché si dice eccesso, non c'è alcun eccesso, anzi.
Nell'eventualità, la responsabilità sarebbe dell'autista, qualora
vi fossero degli incidenti o qualora vi fossero altre
problematiche. È tutto scritto sulla carta di circolazione, quindi
ogni autobus ha la possibilità di essere controllato dalle forze
dell'ordine. L'uso dei posti in piedi, come avrà modo di vedere, è
per percorsi che non devono superare i trenta minuti. Il
riempimento di questi autobus ovviamente avviene nelle fasi
terminali, nella seconda fase del percorso, e quindi siamo
ampiamente al di sotto del disposto normativo.
L'ultima domanda: "se ritiene congruo quanto viene pagato
dall'utente, dall'Amministrazione regionale", la congruità
dell'Amministrazione regionale non è da valutare, perché sono le
risultanze di un appalto. Ho avuto modo di dirlo quando ho risposto
alla collega Morelli, prima per questo servizio avevamo un
corrispettivo che oscillava dai 3 ai 4 milioni di euro nei
confronti di Trenitalia, ormai la situazione è in una fase di
valutazione dal punto di vista legale, noi abbiamo pagato a
Trenitalia quello che ritenevamo fosse corretto pagare sulla base
del contratto esistente. Trenitalia ha delle altre pretese, vedremo
quale sarà il risultato. Però diciamo che indicativamente si parla
di valori che si avvicinano ai 3 milioni. Se diamo retta a
Trenitalia, andiamo a pagare 4 milioni. La congruità di quello che
paghiamo oggi è di 320 mila euro all'anno. Il costo, tanto per
darle un dato preciso, è quello risultante dall'appalto, e noi
paghiamo 1,859 a chilometro Iva esclusa.
Per quanto concerne il pagamento dell'utenza, le volevo
fare un parallelo, prendendo la tratta più lunga. Per l'utente che
sale ad Aosta e scende a Pré-Saint-Didier, o viceversa, prendiamo
questa tratta, il costo del biglietto dell'autobus era 3,20 a
corsa. Il costo che pagava l'utente del treno era per il biglietto
corsa singola Aosta - Pré-Saint-Didier 3,15. Quindi con l'autobus
pago 3,20, con il treno pago 3,15. Quando si diceva che costava di
meno - lo ribadisco, l'ho detto tante volte - è quello che emergeva
dall'abbonamento che aveva un contributo almeno prima del 40
percento, oggi del 30 percento, da parte dell'Amministrazione
regionale.
Quindi quando si diceva che il treno conviene, conveniva al
singolo, ma la differenza veniva pagata dall'Amministrazione
regionale. Oggi, siccome il cambiamento è avvenuto in corso d'anno,
avevamo anche convenuto in Consiglio che non avremmo fatto gravare
questa modifica agli utenti, agli studenti, assicurando, fino al
termine dell'anno scolastico, le stesse condizioni del treno anche
sull'autobus. Quindi oggi dal punto di vista della congruità,
parlando degli utenti, tutti gli utenti, i ragazzi che sono
titolari di abbonamento, pagano esattamente quello che pagavano
prima con l'abbonamento del treno.
Presidente -
La parola alla Consigliera Certan.
Certan (ALPE) -
La sua risposta è stata più ricca ancora
di quello che prevedevamo, quindi ancora più interessante, lei
probabilmente sapeva già che avremmo potuto essere interessati
anche sui numeri della Aosta - Pré-Saint-Didier e su quale
procedura stia attuando con Trenitalia. Abbiamo avuto informazioni
maggiori.
Che i ragazzi e gli studenti per non dividersi scelgano di
salire su un pullman pieno e di rimanere in piedi, Assessore, da
parte sua, è una risposta un po'
fabulosa
, perché credo che
sia gli autisti che gli operatori del servizio abbiano alcune
regole di sicurezza da garantire comunque, e non permettano ai
ragazzi di fare quello che preferiscono.
La risposta che ci ha dato invece riguardante i pullman di
classe 2, che vengono utilizzati per la linea Aosta- Courmayeur:
"sono cinquantacinque posti a sedere più ventidue posti in piedi"
credo che sia chiaramente la risposta che in qualche modo potremmo
dare anche noi a chi ci dice che fa il viaggio in piedi, ma è
previsto così.
Le chiederei anche di farci avere i dati completi che ci ha
letto e anche quelli della Aosta-Cogne e della Cogne-Aosta, perché
l'interpellanza riguardava anche la valle laterale. Nel testo ho
citato le due valli, ma avevo parlato anche della valle laterale.
Poco male. Se lei potesse farci avere questi dati, anche proprio
per dare informazioni corrette a chi invece si lamenta - forse
anche a ragione - e trova che questo servizio ogni tanto sia un po'
sovraffollato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK