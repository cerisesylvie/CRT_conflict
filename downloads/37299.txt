Consiglio Regionale della Valle d'Aosta - Oggetto del Consiglio n. 1118 del 26 marzo 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1118 del 26 marzo 2015 - Resoconto
OGGETTO N. 1118/XIV - Approvazione di mozione: "Promozione di
iniziative con altre Autonomie speciali a seguito della sentenza
della Corte costituzionale in merito ai ricorsi della Regione sulla
parte delle manovre finanziarie dello Stato lesive del principio
dell'intesa".
Presidente -
Per l'illustrazione della mozione, la parola
al Consigliere Gerandin.
Gerandin (UVP)
- Merci Président.
Prima di iniziare a entrare nel merito della mozione, vorrei
fare solo una breve precisazione. Noi - lo dico in tutta sincerità
- ci saremmo aspettati una comunicazione già nel passato Consiglio
in merito alla sentenza della Corte costituzionale; sto parlando
della sentenza 19 del mese di febbraio del 2015 con cui la Corte
costituzionale ha deciso in merito ai ricorsi presentati dalla
nostra Regione e da altre Regioni autonome e Autonomie speciali su
parte delle manovre finanziarie dello Stato che colpivano il famoso
"principio dell'intesa", quando si toccavano i principi del riparto
fiscale. Prima di entrare nel merito della sentenza di cui
chiederemo qual è la posizione del Governo regionale in proposito,
occorre precisare che questa sentenza fa seguito a una serie di
ricorsi che la Regione negli anni ha presentato per una serie di
manovre finanziarie che andavano ad intaccare le risorse
disponibili presso la Regione, il bilancio regionale.
Bisogna per forza fare una breve premessa. La Regione Valle
d'Aosta, l'11 settembre del 2010, a Roma, firma un accordo con lo
Stato in cui rinuncia ad oltre 300 milioni di IVA di importazione
e, in cambio, lo Stato riconosce dai 9 decimi ai 10 decimi
l'introito delle imposte locali. La Regione e tutti noi pensavamo
di essere al riparo da ulteriori manovre finanziarie dello Stato,
ma così purtroppo non è stato. Fra le conseguenze di questo
accordo, che ha conseguenze economiche e finanziarie nel contesto
della Regione, vi sono anche le varie finanziarie. Per fare
chiarezza, per dare qualche dato che sia significativo e
comprensibile ai cittadini, noi siamo passati da un saldo obiettivo
in termini di competenza euro-compatibile del 2010 (al netto della
spesa sanitaria) di un miliardo e 344 milioni ai 640 milioni e
pochi spiccioli previsti dall'articolo 5 della finanziaria 2015.
Cos'è questo obiettivo euro-compatibile? Sono le effettive risorse
che in questo momento sono a disposizione della Regione, perché di
fronte ad un bilancio che abbiamo approvato nel 2015 di circa 970
milioni, le risorse effettivamente disponibili al netto delle
manovre dello Stato, cioè il Patto di stabilità, sono quei 640
milioni. Molto opportunamente la Regione, negli anni, ha fatto
ricorso alla Corte costituzionale verso questa ingerenza di
carattere economico da parte dello Stato, anche perché i criteri di
riparto fra Autonomie speciali non era una percentuale sul bilancio
delle Regioni a Statuto speciale in cui la Regione incide per il
3,4 percento, non era neppure sul PIL complessivo delle stesse
Autonomie, che per la Regione vale poco più del 2,3 percento, bensì
erano i codici SIOPE del decreto legislativo 95 del 2012, che
assegna alla Valle d'Aosta un'incidenza del 9,16 percento. Aggiungo
che i ricorsi pendenti presso la Corte costituzionale sono state
carte importanti che la Regione Valle d'Aosta si è giocata sui
tavoli delle trattative nella definizione dei vari Patti di
stabilità pregressi, vedi quello del 2013, l'ultimo, perché in
questo momento noi stiamo ancora aspettando il Patto di stabilità
2014, sottoscritto da lei, Presidente, e dal Ministro Padoan, in
data 14 marzo 2014, in cui c'è un passaggio che tengo a
sottolineare e che dice:
"La Regione autonoma rinuncia per
l'anno 2013, sin d'ora, in via definitiva, a portare in esecuzione
l'ordinanza 272/2014 e comunque agli effetti favorevoli a essa
derivanti dall'eventuale accoglimento dei ricorsi pendenti dinanzi
alla Corte costituzionale"
.
Vengo alla sentenza della Corte costituzionale, una sentenza di
13 pagine che proverò a sintetizzare. In queste 13 pagine, che
fanno molto male al sistema delle Autonomie e alle Province
autonome in generale, fanno male perché alla fine, per arrivare a
una sintesi, dicono che, per la carità, lo Stato non dovrebbe mai
incidere e ledere le prerogative legate al principio dell'intesa,
tra le righe ci dice però che comunque l'intesa tra le Regioni e le
Province a Statuto speciale è lo strumento per il riparto, mentre
l'accordo è lo strumento bilaterale; ci scrive che entro il 31
ottobre 2014 si sarebbe dovuta trovare questa intesa tra Autonomie
speciali, Province autonome e Regioni...
"In assenza di tale
intesa entro i predetti termini, una determinazione unilaterale dei
criteri dev'essere concepita come rimedio ultimo per assicurare il
rispetto dei vincoli europei connessi alla manovra di
bilancio"
. Cosa significa? Ci dice che lo Stato non avrebbe
competenza per entrare a gamba tesa e fissare le condizioni di
riparto, però ti dice che lo Stato fa parte comunque di un grande
progetto, che l'Europa dà dei vincoli, dà dei termini di obiettivo
euro-compatibile e che in assenza di un'intesa lo Stato può
intervenire ai fini del rispetto del bilancio dello Stato. Dice
però anche un'altra cosa, che a nostro parere è molto importante:
in questa sentenza c'è un passaggio che, Presidente, Assessore...è
una delega che le fanno, perché la Corte costituzionale
praticamente fa una delega alla Valle d'Aosta. Io penso che possa
essere solo delegata alle due figure che in questo momento
avrebbero dovuto occuparsi di questo passaggio delicato, perché fa
la differenza tra le Autonomie speciali buone, cioè che hanno
trattato con lo Stato accordi più favorevoli, e quelle che
malauguratamente come la Valle d'Aosta, e solo la Valle d'Aosta,
non è stata in grado di trattare condizioni più favorevoli con lo
Stato, e cita in realtà una lettura costituzionalmente orientata
della norma, peraltro confermata dalla prassi, in particolare dalla
morfologia degli ultimi accordi stipulati in questa materia dal
Governo e dalle Autonomie speciali, e cita: l'accordo della Regione
Trentino-Alto Adige e Provincia autonoma di Bolzano (15 ottobre
2014), della Regione Sicilia (9 giugno 2014), della Sardegna (21
luglio 2014) e del Friuli Venezia Giulia (28 ottobre 2014). E
finisce dicendo:
"Dimostra che lo strumento dell'accordo serve a
determinare nel loro complesso punti controversi o indefiniti dalle
relazioni finanziarie dello Stato e Regioni, sia al fine del
raggiungimento degli obiettivi di finanza pubblica nel rispetto dei
vincoli europei"
.
Ora, perché dico che è un delega? Perché se altre realtà sono
riuscite a trattare con lo Stato, a portare a casa accordi più
favorevoli, vorremmo capire perché da questi tavoli la Regione ne è
rimasta fuori. Quando noi, per mesi, abbiamo provato a sollecitare
e capire se la Regione era presente a questi tavoli, o quanto meno
la Regione si era fatta promotrice di incontri con lo Stato, noi ci
siamo sentiti dire, di volta in volta: "No, la prossima settimana
andremo a Roma, la prossima settimana avremo un incontro, la
prossima settimana sottoscriveremo, definiremo un accordo e anche
il Patto di stabilità 2014". Ora il tempo è concluso. Se noi,
quando avevamo la possibilità di sederci a questo tavolo, avevamo
un asso nella manica col discorso del paventato ricorso alla Corte
costituzionale, con questa sentenza, se mi scusate, dall'asso siamo
passati al due di picche! Questa è la realtà con cui la Valle
d'Aosta si andrà a confrontare, se mai si confronterà per definire
anche il Patto pregresso 2014, ma soprattutto quelli che possono
essere i Patti futuri e le risorse in disponibilità presso il
bilancio regionale.
Ora, mi pare veramente dell'ipocrisia - torno un attimo al
disegno di legge che abbiamo deliberato oggi - quando in un
passaggio, lei, Presidente, ha ammesso candidamente questo dicendo:
"Beh, non possiamo mettere le risorse necessarie per tre anni
perché non abbiamo i soldi". Certo, non avremo mai i soldi se noi
siamo fuori da questi tavoli, se noi siamo una parte assente da
queste trattative! Presidente, noi avremmo sperato che nella breve
vacanza del Presidente Renzi, quando una delegazione da lei
presieduta si è recata a Courmayeur magari a discutere su quelli
che erano probabilmente i voti necessari - che poi non sono stati
necessari - per l'elezione del Presidente della Repubblica o
eventualmente il fatto di avere in prospettiva un Senatore in più,
noi avremmo gradito e sperato che si fosse parlato anche dei
problemi della Valle d'Aosta! Ora non è politica questa, è
semplicemente una realtà, una realtà amara, che fa male, e fa male
ai cittadini valdostani, perché noi ci sentiamo dire che lo Stato è
cattivo, che ci taglia le risorse, però noi non siamo mai stati
seduti ad un tavolo per provare a cambiare queste regole, queste
imposizioni, mentre altre Regioni l'hanno fatto...qua qualcuno si è
pure permesso di criticare dicendo che forse erano degli accordi al
ribasso...ma almeno sono stati fatti degli accordi! Noi non siamo
stati neanche capaci a sederci a questo tavolo. Ma è la Valle
d'Aosta che ne esce male, è la Valle d'Aosta che è mortificata da
questa sentenza della Corte costituzionale, è per quello che dicevo
che sarebbe interessante farne un quadretto, magari attaccarlo in
ufficio, perché questa è una sentenza della Corte costituzionale
con "dedica alla Valle d'Aosta"!
Noi non ci sentiamo colpevoli, perché...e mi dispiace dirlo,
guardi, noi avevamo pensato, forse erroneamente, che quando abbiamo
approvato la risoluzione concernente il Patto di stabilità
dell'anno scorso...leggo l'ultimo passaggio, dove c'era un impegno
in cui si diceva:
"impegna il Presidente della Regione e
l'Assessore al bilancio a confrontarsi con la commissione
consiliare competente sul percorso degli incontri coi
rappresentanti dello Stato, per la trattazione delle tematiche di
finanza pubblica".
Noi non pensavamo che fosse un accordo a
termine; noi pensavamo ed eravamo convinti che fosse un accordo di
prospettiva, dove potevamo e riuscivamo magari a fare dei passi
importanti come Consiglio. Capiamo, lo capiamo che c'è
dell'imbarazzo quando ci sono sentenze che ti dicono che ci sono
Autonomie buone e che qualcuna se n'è fregata o, meglio, che non è
stata in grado di portare a casa nessun tipo di accordo, però è
l'ora di finirla di raccontare le mezze verità o le bugie! È ora
che qualcuno si prenda la responsabilità, perché di questi
accordi...la politica attuale passerà, ma i danni permanenti ci
saranno nel futuro, anche per chi verrà, dopo di noi, ad
amministrare. Questo è il dramma che viviamo oggi, per cui siamo di
fronte ad una realtà in cui abbiamo meno della metà delle risorse
disponibili dopo l'accordo 2010, dopo le manovre finanziarie e dopo
i vincoli del Patto di stabilità. Dove pensiamo di andare, se non
siamo in grado di dire che l'accordo 2010 è da cestinare? Da
cestinare e da rivedere, così come hanno fatto altre realtà che
hanno avuto il coraggio di mettersi in discussione. Noi, invece,
nascondiamo, continuiamo a nascondere la polvere sotto il tappeto,
quel famoso tappeto che fra un po' non sarà più un tappeto, ma sarà
ben altro!
Presidente
- Grazie. Apriamo la discussione generale. Ci
sono interventi? Se non ci sono interventi, chiudiamo la
discussione generale... La parola al Consigliere Bertin.
Bertin (ALPE)
- Grazie Presidente.
Questa sentenza della Corte costituzionale che riguarda le
Autonomie speciali purtroppo consolida una tendenza ormai di lungo
periodo, di giudizi sfavorevoli alla Regione; è da diverso tempo,
oramai, che la Corte costituzionale si esprime quasi
sistematicamente contro le Regioni e a favore dello Stato. È una
tendenza preoccupante, ma che, come dire? È un segno dei tempi e,
come sappiamo, il diritto e anche la giurisprudenza si adattano al
cambiare della società e dei tempi. È assolutamente preoccupante
questa sentenza, anche perché, come detto in precedenza,
indebolisce la posizione di tutte le Regioni e in particolare della
nostra, che aveva anche giocato molto su questa possibilità. Oggi
ci troviamo appunto indeboliti da questo punto di vista, e l'unica
strada percorribile per affrontare queste questioni è un accordo
con lo Stato. Come detto, ci troviamo in una situazione che è di
debolezza, indeboliti anche da questa sentenza. È una questione che
va affrontata al più presto, che non possiamo rinviare, purtroppo
abbiamo già aspettato troppo. Altre Regioni si sono mosse in modo
più efficiente ed efficace del nostro, avendo, a mio avviso, anche
una visione generale dei rapporti tra Stato e Regioni che è ben
diversa dalla nostra. Il problema non è passare da un patto di
Palazzo Grazioli ad un altro, ma è instaurare un rapporto diverso
con lo Stato centrale. Dobbiamo, sotto questo punto di vista,
inseguire quello che è stato fatto da altri, ce lo siamo già detti
in diverse occasioni. Questa sentenza purtroppo non cambia la
situazione, anzi, come detto, la peggiora di molto.
Con questa mozione si suggeriscono alcuni strumenti per
realizzare quest'accordo. L'importante è che si inizi, che
soprattutto si abbia una visione, una strategia e degli obiettivi
precisi, in qualche modo avere oggi un rapporto leale e
collaborativo con lo Stato e che non ci metta sempre nelle
condizioni perdenti. Grazie.
Presidente
- Grazie Consigliere Bertin. Ci sono altri
interventi? Se non ci sono altri interventi, chiudiamo la
discussione generale. La discussione generale è chiusa. Per la
replica, la parola al Presidente Rollandin.
Rollandin (UV)
- La mozione che è stata presentata credo
si riferisca ad una sentenza...ne ho una del 25 marzo, ma non credo
citi
"i contenuti espressi a motivazione della sentenza della
Corte costituzionale in merito ai ricorsi presentati"
e non
credo faccia parte di quelle sentenze che...e l'altra, credo la 19
del 2015, non è citata...non so a quale si riferisca, comunque ce
ne sono due...e adesso ce n'è ancora un'altra, la 46 del 25 marzo
2015...no, ma siccome non è citata...appunto, non è citata, è stata
pubblicata adesso, comunque...
Leggendo questa sentenza, al di là delle chiose che possono
essere fatte e non so da dove, credo che il problema sostanziale -
e lo dice in modo chiaro - sia la fondatezza:
"La sentenza
afferma la non fondatezza della questione sollevata dalla Regione
ricorrente, in quanto ritiene che lo Stato può legittimamente
stabilire in modo unilaterale la misura del concorso, trattandosi
di adempimenti unilaterali...
- quindi qui non cita la Valle
d'Aosta piuttosto che...non c'entra niente, non c'entrano gli
accordi in quanto li cita tutti, il Trentino l'ha citato come noi e
non c'è nessuna particolare attenzione nei confronti di -
...in
modo unilaterale la misura del concorso, trattandosi di adempimenti
funzionali al raggiungimento degli obiettivi di finanza pubblica
fissati a livello europeo. Ciò tuttavia deve avvenire
provvisoriamente, in quanto è l'accordo
- secondo la Corte -
la sede privilegiata della regolamentazione complessiva dei
rapporti finanziari tra lo Stato e le Regioni speciali. In
particolare
- dice la Corte, e questo credo che sia un
passaggio importante -
l'oggetto dell'accordo è costituito dalla
diverse componenti delle relazioni finanziarie, che nel suo
complesso comprendono e trascendono la misura del concorso
regionale, e che il principio dell'accordo significa che le parti
devono porre in essere un confronto realmente orientato al
superiore interesse pubblico, da conciliare, nel limite del
possibile, con l'autonomia finanziaria della Regione e con
l'indefettibile vincolo comunitario".
Queste sono le
affermazioni che sono espresse nella sentenza. L'ultima sentenza,
che poi eventualmente le darò, è ancora più esplicita sul fatto che
ci sia il punto indifferibile della situazione generale che deve
essere mantenuta. Quindi, sicuramente, mentre la 19 tiene conto di
questo fatto dell'accordo, come ricordava...e a questo proposito
sicuramente vi sono state e vi sono difficoltà, vi sono stati una
serie di incontri che hanno permesso di verificare le motivazioni
alla base della nostra situazione rispetto alle altre, nel senso
che la penalizzazione che in parte lei ricordava, dell'applicazione
del riparto SIOPE che ci ha penalizzato per 140 milioni, questo ha
creato il
gap
che oggi noi lamentiamo rispetto sia al
discorso della nostra esigenza di mantenere le prerogative, sia nel
tener conto...noi abbiamo ricordato il discorso del decreto Monti,
del "salva Italia", e poi del 95 che anche lei ha
ricordato...chiaramente portavano tutti a una discriminazione nei
confronti del principio generale di riparto che dev'esserci tra le
Regioni.
Detto questo, noi con le altre Regioni stiamo collaborando,
abbiamo il tavolo aperto, e delle volte ci confrontiamo sulle
posizioni da prendere nei confronti delle Regioni. Pertanto, se ci
riferiamo alla mozione, al primo punto che dice:
"a promuovere
un tavolo permanente"
, il tavolo permanente c'è già, quindi
chiederemmo di modificare con un
"a proseguire e partecipare al
tavolo permanente"
; al secondo punto credo che abbiamo già
detto che non sono le delegazioni che vanno a trattare, è sempre
stato il responsabile con le finanze e con i Parlamentari che di
volta in volta possono essere invitati alla trattativa, quindi noi
non saremmo per accettare il secondo punto, per il terzo punto:
"a riferire e confrontarsi"
, quello credo che sia un dato
che possiamo fare quando vogliamo.
Se vengono modificati i termini che noi abbiamo detto, siamo
disponibili ad accogliere la mozione che va nella direzione da lei
auspicata.
Presidente
- Grazie Presidente. La parola al Consigliere
Gerandin.
Gerandin (UVP) -
Grazie Presidente.
Solo per dire che noi, quando abbiamo scritto la mozione,
l'abbiamo riferita chiaramente alla sentenza n. 19/2015, in quanto
per quella che lei ha citato ieri non c'erano i tempi tecnici;
avremmo dovuto avere il dono della preveggenza, quindi era
chiaramente legata alla sentenza 19 del 2015.
Detto questo, lei non ha fatto altro che confermare quello che,
peraltro, io magari non sarei stato così bravo a spiegare, nel
senso che effettivamente, dicendo che poi nella sentenza di ieri
viene ribadito un po' lo stesso concetto...per la carità, è vero,
perché lo Stato non sarebbe legittimato in parte ad entrare o
comunque ad incidere e mettere in discussione il principio
dell'intesa, però si dice se non c'è intesa tra le Autonomie
speciali e tra Regioni autonome, lo Stato è legittimato a muoversi
in maniera unilaterale e decidere le compartecipazioni.
Tornando al fatto della sentenza, quando le dicevo che era una
sentenza con delega perché questa sentenza della Corte
costituzionale era stata ripresa con quel commento, con quel
passaggio da parte della Consulta, gli accordi di Trento e Bolzano,
della Sicilia...poi glieli faccio avere, così almeno lo vedremo che
la Valle d'Aosta è l'unica che non viene citata perché è l'unica
che non ha sottoscritto accordi nel 2014, questo penso sia palese.
Se si ricorda, di questo noi ne abbiamo anche parlato più volte e
addirittura più volte lei ha negato che ci fossero accordi
sottoscritti, e diceva: "no, non hanno ancora sottoscritto, stanno
trattando". Bene, adesso ci sono le date che hanno sottoscritto,
per cui...no, per la carità, probabilmente noi non avevamo la
stessa tempistica, magari noi chiedevamo a settembre e questi hanno
sottoscritto a ottobre, però era già nell'aria e tanti accordi sono
stati sottoscritti. Ora, mi dispiace che non abbia almeno risposto
a un passaggio che per noi era assolutamente fondamentale: perché
la Valle d'Aosta non è stata in grado di concludere un accordo come
hanno fatto tutte le altre Autonomie e le Regioni a Statuto
speciale? Ecco, io non so il perché!
Detto questo, arrivo anche alle osservazioni che lei ha fatto in
merito alla mozione. Se c'è questo tavolo, non ho nulla in
contrario a dire di "proseguire", però ci terrei che il
"proseguire" fosse magari quello di prendersi l'impegno di
coordinare questo tavolo, di convocarlo, non so come funziona
questa convocazione, se c'è qualcuno che è a capo di questo tavolo
permanente delle Autonomie e, se non c'è, eventualmente qualcuno
dovrà farsi carico di convocarlo, conviene convocarlo; perché se la
sentenza è di questo tenore, lei, Presidente, lo sa meglio di me
che, fatto salvo che lo Stato ti dice che le Autonomie e le Regioni
devono contribuire per 100, viene molto difficile, per chi si mette
a capo in questo momento applicando il metodo SIOPE, che convochi
il tavolo per pagare di più. Dovremmo essere noi, che siamo
penalizzati con il metodo SIOPE, eventualmente ad essere i
promotori, i coordinatori del tavolo, perché se aspettiamo che ci
sia qualcun altro che lo fa al posto nostro, visto che qualcuno
dovrebbe pagare di più, dato 100 il totale, è chiaro che è
difficile che ci sia qualcuno che vada a promuovere questo
tavolo.
Sul secondo punto:
"a istituire una delegazione"
...beh,
se lei mi dice che è il responsabile finanziario di cui lei ha la
massima stima - ci mancherebbe! - ed i Parlamentari che stanno
trattando, io non mi sento proprio rappresentato, perché se i
risultati sono questi, dove gli altri hanno sottoscritto un accordo
per il 2014 e noi non sappiamo ancora a che punto siamo, se mai ci
siamo e se mai ci arriveremo a sottoscrivere un accordo, anche di
prospettiva, allora io veramente non mi sento rappresentato. Poi,
non lo so, magari qualcuno tra i miei colleghi si sentirà
rappresentato, e se qualcuno deciderà tra i firmatari di
modificarla a me potrà andar bene, ma io personalmente non mi sento
rappresentato. Vorrei che ci fosse qualche delegazione che,
magari...un po' com'è successo peraltro prima che il Trentino
siglasse questo accordo, è uscito un grosso articolo in cui si è
detto: "Abbiamo presidiato H24 il Ministero per riuscire a portare
a casa l'accordo". Ecco, non so se anche loro avevano i
Parlamentari, ne avevano un po' di più e avevano più facile
presidiare...no, capisco, loro hanno più Parlamentari, è più facile
presidiare! I nostri, oltre che dire: "Peccato che dobbiamo
applicare l'IMU"...sì, sì, probabilmente quando Trento e Bolzano si
sono portati a casa l'accordo sulla fiscalità diretta magari loro
provavano a spingere sull'acceleratore e accodarsi...magari a
questo punto noi staremmo parlando di imposizioni locali, come ho
già detto ieri.
Detto questo, non ci ha proprio detto nulla, perché vorremmo
anche capire...non lo so, forse non fa parte della mozione, ma
comunque è legato a questo, perché le ho detto che il Patto di
stabilità era legato al fatto che noi avevamo come asso nella
manica il discorso dei ricorsi alla Corte costituzionale, adesso le
ho detto che abbiamo il 2 di picche, per cui non so come chiuderemo
il Patto 2014...mi piacerebbe capire, anche perché ormai siamo a
fine mese, lunedì è il 30, tenuto conto che la legge di riferimento
è sempre la stessa e dice che al 31 marzo dell'anno successivo a
quello di riferimento bisogna certificare la verifica degli
obiettivi del Patto di stabilità...volevo solo capire se si è
pronti a certificare il rispetto del Patto di stabilità per la
Regione 2014, perché sennò sarebbe un'altra tegola che ci casca in
testa.
Detto questo, non è politica, Presidente, se vogliamo cambiare,
se vogliamo giocare sulle parole a me non interessa; a me quello
che interessa veramente e che interessa tutti noi è di cercare di
portare a casa, se possibile, un accordo che sia più vantaggioso
per la Regione. Mi dispiace che siamo stati fuori da tutti i tavoli
dove in questo momento hanno deciso e concluso accordi diversi. Noi
siamo rimasti al 2010, come al solito arriviamo un po' più tardi, è
un peccato...ma guardi, io torno a dire che può essere un buon
accordo quello che ha sottoscritto, peccato che noi non abbiamo
cambiato il sistema di economia per cui non abbiamo rilanciato
l'attività e fatto crescere il prodotto interno lordo, la
fiscalità, e adesso ne paghiamo le conseguenze! In più...beh, abbia
pazienza, da altre parti hanno avuto il coraggio di mettere in
discussione quelli che magari avevano siglato più o meno nello
stesso periodo in cui lei ha siglato l'accordo a Roma. Detto
questo, io non lo so, mi consulterò poi un attimo con
loro...delegare al responsabile finanziario e ai Parlamentari il
discorso del come trattare con lo Stato, sinceramente, dal punto di
vista mio personale, io non mi sento rappresentato. Grazie.
Presidente -
Grazie Gerandin. Ci sono altri interventi?
Se non ci sono altri interventi...la parola al Consigliere
Chatrian.
Chatrian (ALPE) -
Grazie. Io chiederei dieci minuti di
sospensione.
Presidente -
Il Consiglio è sospeso per dieci minuti.
Si dà atto che la seduta è sospesa dalle ore 16,20 alle ore
16,32.
Follien (Presidente) -
Colleghi, possiamo riprendere i
lavori del Consiglio dopo la sospensione. Qualcuno chiede la
parola? La parola al Consigliere Gerandin.
Gerandin (UVP)
- Merci Président.
Saremmo d'accordo e mi pare che ci sia anche un accordo con la
maggioranza di invertire i punti: il punto 3 passerebbe al punto 1,
così come è scritto; il punto 1 verrebbe riscritto mettendo
"proseguire e richiedere la convocazione del tavolo
permanente"
invece che
"promuove un
tavolo
permanente"
e verrebbe tolto il punto 2, quello della
delegazione per trattare con lo Stato.
Presidente -
Grazie Consigliere Gerandin. Possiamo quindi
porre in votazione la mozione con le modifiche. Apriamo la
votazione. Colleghi votate. Votazione chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK