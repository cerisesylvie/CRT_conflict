Consiglio Regionale della Valle d'Aosta - Oggetto del Consiglio n. 3435 del 21 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3435 del 21 marzo 2024 - Resoconto
OGGETTO N. 3435/XVI - Interpellanza: "Intendimenti in merito
all'eventuale realizzazione di un passaggio pedonale e veicolare a
raso della ferrovia nel centro di Aosta".
Bertin (Presidente) -
Punto n. 30. Si è prenotato il
consigliere Restano, ne ha facoltà.
Restano (GM) -
Nei giorni scorsi ho avuto modo di
partecipare, insieme ad altri colleghi Consiglieri e a
rappresentanti del Governo regionale, a una serata di presentazione
di un libro che tratta del rapporto di un'intera famiglia
d'impresari, industriali e banchieri con la montagna, in particolar
modo con la montagna della Valle d'Aosta.
In tale occasione il moderatore della serata, presentando i
relatori e la famiglia interessata, ha avuto modo di parlare del
territorio della nostra regione e di magnificare le bellezze delle
nostre montagne e ha fatto un esplicito riferimento alla città di
Aosta quale esempio, quasi l'unico esempio nelle Alpi italiane, di
città che ha al suo servizio una stazione sciistica, che in questo
caso è quella di Pila, e un importante impianto di risalita.
Indubbiamente il luogo dove si attesta l'impianto di risalita è
quello che noi tutti conosciamo della zona F8 della città di Aosta,
della Porta Sud della zona commerciale, della zona turistica, che
in questo caso vede interessata e viene interrotta dal tracciato
della ferrovia.
L'interesse per questa zona è notevole da parte di questo
Consiglio: sia nello scorso Consiglio sia durante questo Consiglio
si è parlato molto di ferrovia; recentemente le colleghe di PCP
hanno presentato un'iniziativa che riguarda i lavori del sottopasso
della stazione ferroviaria di Aosta, l'Assessore ha avuto modo di
rispondere dicendo che RFI ha avviato uno studio per ipotizzare di
realizzare un sovrappasso o un passaggio a raso in stazione,
affermando che questo potrebbe permettere di ricucire la città con
la zona commerciale.
I colleghi di Rassemblement hanno presentato una proposta di
legge per valorizzare in chiave storico-turistica la tratta
ferroviaria Aosta-Pré-Saint-Didier, lo scorso Consiglio abbiamo
parlato della porta Sud del capoluogo valdostano, sicuramente
l'interesse della popolazione, e quindi di questo Consiglio,
rispetto a quell'area della città di Aosta è notevole perché in
questa zona, come ho avuto modo di dire prima, vi sono parecchi
servizi ed è notevole perché sono cambiati gli stili di vita della
popolazione, anche dopo il lockdown. L'attività sportiva è
cresciuta, è cresciuto lo sport pedestre, le camminate, abbiamo
parlato di cicloturismo in crescita... i numeri abbiamo avuto modo
di analizzarli durante gli scorsi Consigli e tutte queste attività
si svolgono tra il Comune di Aosta e il Comune di Gressan, quindi è
importante raggiungere agevolmente questa zona.
Sono cresciuti gli investimenti da parte degli abitanti di
Aosta, delle attività commerciali, Aosta sta veramente investendo
su un'attività turistica e ha bisogno di affrontare il futuro in
maniera diversa rispetto a quello che gli permettiamo di fare a
oggi.
Ebbene, quest'interpellanza vuole chiedere la posizione politica
del Governo regionale rispetto alla realizzazione di un passaggio a
raso, che permetta di collegare la città con questa zona sportiva,
commerciale e turistica.
Ci permetterebbe di abbattere quella barriera architettonica che
oggi è costituita dal passaggio della ferrovia; lo si potrebbe fare
valorizzando anche la proposta di legge dei colleghi di
Rassemblement, perché si potrebbe attestare la partenza della nuova
ferrovia turistica un poco dopo il passaggio a raso.
Noi, Assessore, le chiediamo la volontà politica, non la
possibilità tecnica di realizzare questo progetto, vogliamo che
convintamente lei ci risponda - non so quale dei due Assessori
guardare - ciò che pensa il Governo rispetto a questa proposta,
così come siete stati in grado di fare sui progetti dei
collegamenti intervallivi.
Poi se si potrà fare si realizzerà, se non si vuole fare non si
realizzerà, se la risposta dei tecnici ci dirà che non si può
realizzare si faranno altre scelte, ma è importante sapere
politicamente qual è l'indirizzo che voi volete dare a questa
proposta.
Presidente -
Consigliere Aggravi per i minuti restanti,
ne ha facoltà.
Aggravi (RV) -
Con la seconda domanda chiediamo invece se
ci siano delle valutazioni e se siano previsti interventi per
recuperare quello che oggi comunemente viene chiamato Castello di
Bramafam o già Porta Beatrix, intrisa tra l'altro anche di
leggende, che è un'area che potrebbe rappresentare un'ulteriore via
di accesso verso la città di Aosta, recuperando tra l'altro un
reperto che - se sono vere o comunque accertate le fonti - è
sostanzialmente abbandonato dal 1700 circa; ho cercato di fare una
piccola ricerca.
Tra l'altro è una zona dove si potrebbe anche non soltanto
creare una nuova porta di accesso, ma anche delle strutture che
potrebbero essere utilizzate nell'ambito della valorizzazione
turistica della città di Aosta, è un accesso che, tra l'altro,
permetterebbe di collegare anche l'area di Ru de Challand e quindi
entrare anche verso la città di Aosta da quel lato.
Ovvio che noi riteniamo, almeno nell'economia dell'interpellanza
e anche delle azioni che il collega Restano ha ricordato, di avere
una strategia comune, cioè ci auspicheremmo che questo recupero, al
di là di tutto, possa essere inserito nell'ambito della
valorizzazione e soprattutto del recupero di un'area molto
importante, non soltanto per la città di Aosta ma anche per i
collegamenti che vanno verso l'alta Valle o comunque verso la nuova
struttura ferroviaria.
Presidente -
Risponde l'assessore Bertschy.
Bertschy (AV-VdA Unie) -
Il collega Restano ama
sollecitare delle risposte politiche, e io credo che siano giuste
sollecitazioni, anche perché qui prima di tutto abbiamo questo
ruolo, dare delle indicazioni e dare delle risposte.
Rispondo io, ma il confronto con il collega Grosjacques, come
con tutta la Giunta e la maggioranza, evidentemente è il lavoro che
facciamo, perché poi l'azione del Governo dei singoli Assessori non
è mai un'azione fine a se stessa ma è un'azione che deve diventare
un'azione collegiale.
Purtroppo ancora una volta devo dire che le scelte definitive le
vedrete sul Piano regionale dei trasporti, e questa cosa mi
dispiace, allo stesso tempo non vedo l'ora di potere presentare in
Giunta questo Piano regionale dei trasporti, di modo che si possa
liberare direttamente e definitivamente la discussione politica e
il confronto politico.
Quello che posso dire questa mattina, con la massima
tranquillità e anche la massima chiarezza, è che la visione
definitiva su quella zona, sull'importanza che quella zona riveste
per lo sviluppo economico, quindi per il risvolto turistico che può
avere per la città e per la nostra regione, è per noi altrettanto
importante di come l'ha presentata, collega Restano, e condividiamo
la sua presentazione, perché è necessario superare - ed è questo
che la politica si deve porre come obiettivo - un ostacolo che
ormai da troppo tempo non permette di garantire gli investimenti e
anche la valorizzazione di aree che sono di grande importanza.
Avete affrontato questo tema citando degli interventi singoli,
noi intendiamo affrontarlo in maniera organica, ed è per questo che
lo sviluppo definitivo lo vedremo nel Piano regionale dei
trasporti; però si devono porre degli obiettivi sia di ricucitura
della città e, allo stesso tempo, la scelta definitiva sulla
valorizzazione di un'infrastruttura che, al momento, è ferroviaria,
che il gruppo di Rassemblement ha deciso, in termini
d'infrastruttura pubblica, di destinare a una valorizzazione
turistica, perché ha presentato un progetto di legge sul recupero
della Aosta-Pré-Saint-Didier come infrastrutture di tipo turistico,
quindi lasciando da parte quella che sarà eventualmente l'attività
in termini di trasporto pubblico che quell'infrastruttura potrà
avere, quindi quello che dovremo fare come maggioranza è
presentarvi un'idea complessiva sia sulla ricucitura della città
attraverso il passaggio della ferrovia, sia di cosa vorremmo fare
di questa infrastruttura, perché oggi quest'infrastruttura ha un
valore nel trasporto pubblico che ognuno di noi poi deciderà come
portare a valore per il futuro.
Noi vogliamo risolvere il problema dell'attraversamento, quando
io ho citato quella risposta di RFI su una passerella per
oltrepassare la ferrovia, l'ho citata perché RFI, in risposta
all'idea di allargare il sottopasso, ha proposto di ragionare su un
collegamento esterno, aereo, all'aria aperta, a valle della
stazione.
È un tema che al momento non è ancora oggetto di studio, è un
tema che è stato proposto e che noi invece andremo a valutare nella
presentazione del nostro Piano regionale dei trasporti.
La volontà politica è di superare questo sbarramento ed
evidentemente di andare anche a realizzare l'attraversamento che è
di fondamentale importanza, però facendo poi delle scelte che sul
Piano regionale dei trasporti andremo a leggere tutti insieme
rispetto anche all'utilizzo dell'infrastruttura.
Quindi ancora un po' di pazienza per completare questo lavoro,
siamo alle battute finali e io vi chiedo questa disponibilità
perché ci sarà poi tutto il tempo di confrontarci sui progetti di
legge, come quelli presentati da Rassemblement, e su tutto quello
che avremo da discutere, perché ci sono una serie di temi che vanno
anche oltre a questi aspetti e che debbono essere presi in
considerazione, compresi alcuni immobili di proprietà di VDA
Structure che potranno essere oggetto di una rivalutazione
complessiva proprio se faremo delle scelte nella direzione di
valorizzare quell'area.
Per quanto riguarda la seconda domanda, leggo in maniera
integrale quello che è stato preparato dall'Assessorato ai beni e
attività culturali, sistema educativo e politiche per le relazioni
intergenerazionali e ringrazio il collega Guichardaz.
La seconda domanda chiede "Se a oggi siano previsti interventi
di valorizzazione e recupero del Castello di Bramafan e, di
conseguenza, quali ne siano gli intendimenti circa la sua
funzione": al momento non sono previste attività di valorizzazione
del Castello di Bramafam, gli uffici della Soprintendenza per i
beni e le attività culturali sono attualmente concentrati
nell'attività istituzionale su beni culturali in tutto il
territorio regionale e, per quanto concerne la città di Aosta, in
alcuni importanti cantieri di valorizzazione e restauro di
monumenti e siti archeologici, in vista del suo
duemilacinquantesimo compleanno.
In particolare è in atto un significativo intervento di
valorizzazione del comparto cittadino di Aosta Est con la
realizzazione di una nuova piazza spettacoli e di nuove passerelle
nell'area del Teatro romano, il restauro della Tour Fromage, la
rifunzionalizzazione di Palazzo Roncas, le attività di restauro
dell'Arco d'Augusto e di alcuni tratti della cinta muraria di
Aosta.
Inoltre è in fase di concezione
il riallestimento del
museo archeologico regionale e sono in atto alcuni primi interventi
conservativi dell'edificio della Villa Romana della Consolata,
propedeutici alla conservazione nel sito archeologico.
Coscienti che tutti i monumenti presenti sul territorio
cittadino meritano di essere degnamente tutelati e valorizzati, gli
uffici della Soprintendenza pianificano gli interventi
effettivamente realizzabili sulla base delle risorse umane e
finanziarie assegnate e definendo un programma di lavoro che tiene
conto della necessità di conservazione e promozione dei diversi
siti.
Non appena possibile, è sicuramente intenzione della
Soprintendenza procedere a effettuare un'attività di restauro e
conservazione di alcune torri cittadine, valorizzandone le
caratteristiche architettoniche, artistiche e storiche, al fine di
promuovere, tra l'altro, il circuito delle mura romane e delle
torri medievali.
Presidente -
Consigliere Aggravi ne ha facoltà.
Aggravi (RV) -
Buongiorno, Assessore, prima non l'ho
salutata, quindi restituisco il saluto. Diciamo che è l'ennesimo
carico di aspettativa sul Piano regionale dei trasporti, così
potrei dire, perché su tutta una serie di punti che stiamo cercando
di trattare in Consiglio, ne abbiamo anche contezza e soprattutto
condividiamo - questo lo vorrei sottolineare - che sono problemi
che vanno trattati in maniera organica e complessiva, pertanto fare
un'unica iniziativa in quell'area - come ho detto l'altra volta al
presidente Testolin - è molto complesso perché sono tante le
problematiche che ci possono essere, ma allo stesso modo è un'area
che ha delle grandi potenzialità.
Sul passaggio della Aosta-Pré-Saint-Didier voglio specificare un
elemento, al di là della nostra proposta di legge: l'obiettivo di
quella proposta di legge è riaprire e stimolare il dibattito sul
recupero di quell'infrastruttura.
Noi abbiamo fatto una proposta che riteniamo possa essere utile
e funzionale a recuperare un'infrastruttura che oggi è in totale
stato di abbandono, almeno al di sopra dell'area di Arvier, e che
potrebbe avere una nuova vita o comunque un nuovo recupero. Siamo
coscienti che l'infrastruttura, che tra l'altro non è di proprietà
della Regione, quindi c'è un convitato di pietra con cui parlare,
però è una proposta e, come ha detto anche il collega Restano,
potrebbe essere una proposta che si collega al recupero di
quell'area.
Lascio il tempo restante al collega, chiudo soltanto dicendo che
prendiamo atto della risposta sul Castello di Bramafam e anche
degli elementi in più che ci ha dato; ringrazio anche l'assessore
Guichardaz e le sue strutture per le informazioni date. Ovviamente,
lo annuncio già, sul tema e su temi collegati, torneremo con altre
iniziative.
Presidente -
Consigliere Restano, a lei la parola.
Restano (GM) -.
Mi aspettavo un poco più di coraggio nel
manifestare la volontà politica, però capisco: il Piano regionale
dei trasporti è l'atto principale dal quale partire, quindi attendo
e attendiamo questo Piano per avviare ulteriori discussioni.
Mi permetto di sottolineare che il termine "Passerella", mi
ricorda tanto la passerella del quartiere Dora e quindi mi sembra
così come sottopasso fuori dai tempi.
Bisogna osare di più, bisogna avere coraggio, bisogna
valorizzare la città e la capacità di coniugare determinate
iniziative, quale quella del recupero di certi siti culturali con
quelle dei trasporti e della promozione del turismo, credo sia
importante.
L'invito quindi è che quando gli uffici definiscono il programma
dei lavori - così lei ha detto - che sia la politica a definire le
priorità, quale sia la torre che ci interessa prioritariamente
ristrutturare, poi gli uffici ci daranno gli indirizzi
tecnico-amministrativi.
Sovente dico che dobbiamo, come politici, riappropriarci dei
nostri doveri, e questo è uno di quei casi, cercare di creare delle
sinergie tra i vari Assessorati e dare i giusti indirizzi.
Rimaniamo vigili su quella che sarà l'attività futura e
aspettiamo il Piano regionale dei trasporti.
Mi permetta, non le suggerisco il piano di prefattibilità,
perché questo è il lavoro di un'altra parte del Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK