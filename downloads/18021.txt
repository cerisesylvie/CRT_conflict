Consiglio Regionale della Valle d'Aosta - Oggetto del Consiglio n. 1093 del 26 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 1093 del 26 gennaio 2000 - Resoconto
OBJET N° 1093/XI Communications du Président du Conseil
régional.
Presidente
Do comunicazione al Consiglio dell'attività
della Presidenza e degli organi del Consiglio a partire dal 12
gennaio 2000:
Disegni di legge presentati:
Disegno di legge n. 68 presentato dalla Giunta regionale in data
11 gennaio 2000: "Modifiche alla legge regionale 9 maggio 1995, n.
15 (Interventi regionali per investimenti nel settore del trasporto
pubblico collettivo di persone)".
Proposta di regolamento n. 7 presentata dalla Giunta regionale
in data 11 gennaio 2000: "Attuazione dell’articolo
56 della legge regionale 19 marzo 1999, n. 7 (Ordinamento dei
servizi antincendio della Regione Valle d’Aosta.
Modificazioni alla legge regionale 23 ottobre 1995, n. 45 (Riforma
dell’organizzazione
dell’Amministrazione regionale della Valle
d’Aosta e revisione della disciplina del
personale)".
Disegni di legge vistati:
Disegno di legge n. 17: "Interventi a favore di imprese
industriali per la realizzazione di insediamenti produttivi
nell’area industriale "Cogne" di Aosta".
Disegno di legge n. 56: "Norme per la razionalizzazione
dell’organizzazione del Servizio socio-sanitario
regionale e per il miglioramento della qualità e
dell’appropriatezza delle prestazioni sanitarie,
socio-sanitarie e socio-assistenziali prodotte ed erogate nella
Regione".
Disegno di legge n. 64: "Modificazioni alla legge regionale 29
novembre 1996, n. 41 (Esercizio delle funzioni amministrative in
materia di impianti di distribuzione automatica di carburanti per
autotrazione), già modificata dalla legge regionale 20 gennaio
1998, n. 4.
Riunioni:
Ufficio di Presidenza: 2
I Commissione: 2
II Commissione: 2
III Commissione: 2
IV Commissione: 1
Il Consiglio regionale, nell'adunanza del 17 gennaio scorso, ai
sensi di quanto previsto dagli articoli 1 e 5 della legge regionale
n. 40/1999 e su indicazione del Presidente della Corte d'Appello di
Torino, ha nominato la Commissione regionale per il referendum
popolare.
In relazione a quanto stabilito dalla summenzionata legge
regionale il Cancelliere del Tribunale di Aosta, con nota in data
17 gennaio, ha fatto pervenire alla Segreteria generale del
Consiglio gli atti relativi alla proposta di referendum sulla legge
della Regione Autonoma Valle d'Aosta 3 novembre 1998, n. 52,
recante: "Disciplina dello svolgimento della quarta prova scritta
di francese all'esame di Stato in Valle d'Aosta".
Tutta la documentazione relativa al referendum popolare è stata
poi trasmessa ai membri della Commissione regionale per il
referendum il 18 gennaio.
Sempre il 18 gennaio il Presidente del Consiglio, con proprio
decreto, ha provveduto ad istituire presso la Presidenza un
"Ufficio per il referendum" per la verifica ed il computo delle
firme dei proponenti della richiesta referendaria.
Informo che l'Ufficio di Presidenza, nella riunione del 20
gennaio, ha determinato il compenso per i componenti della
Commissione regionale per il referendum popolare.
Comunico, infine, che la Commissione per il referendum è stata
convocata per le ore 17,30 di martedì 8 febbraio per l'insediamento
formale.
Scuso l’assenza del Presidente del Consiglio
Roberto Louvin e del Consigliere Giulio Fiou, impegnati per una
riunione della Commission politique e del Bureau International del
"APF – Assemblée parlementaire de la francophonie"
in corso di svolgimento in Québec.
Commemorazione dell'Onorevole Bettino Craxi
Nell'accingermi al mesto compito di ricordare la figura dello
scomparso Onorevole Bettino Craxi, mi viene, come prima cosa alla
mente, una riflessione sulla Morte che, André Malraux, scrittore
politico di altissimo rango, nonché collaboratore principale del
Generale De Gaulle, cui lo legava una comunanza nell'agire e nel
pensare, ha voluto far precedere alla raccolta di una serie di
"Oraisons funèbres", pronunciate nel corso della sua lunga carriera
di Ministro del Governo del Generale e dedicate a protagonisti
della Francia contemporanea.
Diceva Malraux
"Car il n'est qu'un acte sur lequel ne prévale
ni la négligence des constellations, ni le murmure éternel des
fleuves: c'est l'acte par lequel l'Homme arrache quelque chose à la
mort".
Riflessione pregnante di un uomo d'azione e di intelletto, dalla
giovinezza intrepida e vissuta con lo spirito di chi sa disprezzare
il pericolo per il raggiungimento delle idealità in cui crede.
L'Onorevole Craxi, scomparso il 19 gennaio scorso, appartiene di
buon diritto, come ha ricordato il Presidente Ciampi, nel suo
messaggio di cordoglio, alla storia dell'Italia repubblicana.
Storia caratterizzata da eventi lieti e meno lieti e costellata di
luci e anche di ombre.
Il Presidente Ciampi, la cui sobrietà di linguaggio, è nota sin
dagli anni in cui gestiva, con competenza, le sorti dell'economia
italiana dallo scranno di Governatore della Banca d'Italia, non si
è smentito neanche in questa occasione ed ha voluto ricordare,
senza retorica, la figura dello Scomparso individuato come
"leader politico, membro del Parlamento e Presidente del
Consiglio che ha svolto un ruolo importante nella vita politica del
Paese ed ha contribuito alla difesa dell'Occidente e al
consolidamento della Pace".
Le parole del Presidente Ciampi collocano la figura di Craxi nel
giusto contesto degli anni difficili di cui lo stesso Craxi è stato
protagonista, in fasi successive, prima nella sua veste di
Militante socialista, di Parlamentare e poi di Presidente del
Consiglio, che ha ispirato la sua azione alla tradizione del
socialismo democratico italiano ed europeo.
Craxi va dunque ricordato come un politico insigne, e
soprattutto come antesignano di un progetto di riforma delle
Istituzioni finalizzato a tentare di creare condizioni di
governabilità per un Paese, per natura ingovernabile.
Oggi, di fronte alla Sua scomparsa, molte sono state le
dichiarazioni: talune improntate alla mania di lodare i morti, come
ha ricordato, con la sua solita e tagliente ironia, il Senatore
Giulio Andreotti che, con Craxi, condivise a volte anche su
posizioni e visioni politiche divergenti, il cammino lungo e
accidentato della Democrazia del nostro Paese.
Dice il Presidente Andreotti che
"Se si esagera in lodi, dopo
il vituperio, si accentua lo squallore rispetto ad un congedo che
ha aspetti romantici: quel voler essere sepolto in una terra
lontana, fuori dalla Patria".
Di immenso rilievo ed ispirata, soprattutto, ad un profondo
senso di rispetto, di fronte alla morte, è stata la presa di
posizione del Santo Padre Giovanni Paolo II° che, prima attraverso
il portavoce della Santa Sede e successivamente per il tramite
della Segreteria di Stato, ha voluto testimoniare la sua accorata
partecipazione per la scomparsa di un Uomo, che tra l'altro è stato
il Protagonista del nuovo Concordato che regola tutt'oggi i
rapporti tra lo Stato Italiano e la Chiesa.
Altri Statisti europei, con grande onestà intellettuale, hanno
voluto rendere omaggio allo Scomparso. Mi limiterò a ricordare
l'intervento dell'ex Presidente della Repubblica portoghese, nonché
Europarlamentare e protagonista della rinascita democratica del
Portogallo, Mario Soares, che ha voluto evidenziare la comunanza di
intenti sua e di altri leader socialisti europei, tra cui Craxi,
nel sostenere le ragioni dell'Occidente.
In ultimo, merita una citazione, un giudizio, risalente a
qualche anno addietro, del grande dissidente russo, nonché premio
Nobel per la Pace, Andrej Sacharov, oggi scomparso, per il quale
"Craxi è tra i pochi occidentali che hanno aiutato la dissidenza
in Unione Sovietica ed è stato sempre autenticamente sensibile al
problema dei Diritti umani".
Il resto, poi, lo lasciamo dire alla Storia, nella speranza
sempre che la si voglia scrivere in modo serio ed obiettivo, come
sembra auspicare il Presidente della Camera, Luciano Violante, nel
suo saggio "Le due libertà", apparso in questi giorni nel panorama
letterario italiano e che farà senz'altro discutere, soprattutto,
all'interno della Sinistra italiana, nella molteplicità delle sue
articolazioni.
Commemorazione del Prof. Massimo Severo Giannini
È mancato lunedì scorso, all'età di 84 anni, a Roma, il
Professor Massimo Severo Giannini, giurista di fama internazionale,
autore di importanti studi di diritto amministrativo e
costituzionale, da sempre impegnato per l'ammodernamento della
Pubblica Amministrazione, soprattutto nella sua veste di primo
Ministro della Funzione pubblica nel 1979, nel Governo presieduto
dal Senatore Cossiga.
Con Massimo Severo Giannini scompare uno dei più prestigiosi
padri del diritto amministrativo, onorato da tutta la comunità
accademica e scientifica internazionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK