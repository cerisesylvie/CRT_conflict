Consiglio Regionale della Valle d'Aosta - Oggetto del Consiglio n. 821 del 23 settembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 821 del 23 settembre 2004 - Resoconto
OGGETTO N. 821/XII - Oneri finanziari per l'organizzazione di un
torneo quadrangolare di basket nel Comune di Gressoney-Saint-Jean.
(Interpellanza)
Interpellanza
Premesso che:
- la Giunta ha organizzato in Gressoney-Saint-Jean in
collaborazione con la locale amministrazione comunale e la società
che gestisce il locale Palazzetto dello sport un torneo
quadrangolare di basket denominato "Trofeo Valle d'Aosta",
impegnando oltre 45.000,00 euro di spesa;
- i costi sostenuti dall'amministrazione comprendono, il
trasporto e l'ospitalità di circa 80 persone per due giorni, oltre
alle indennità giornaliere per gli arbitri e il pagamento dei costi
- stimati in € 14.264,00 - per le riprese televisive effettate dal
circuito Sky, a fronte dell'incasso di "diritti televisivi
concordati simbolicamente in € 50,00";
il sottoscritto Consigliere regionale
Interpella
il Presidente della Regione e l'Assessore delegato per
conoscere:
1. a quanto è ammontato il costo complessivo del Torneo e
quali altri contributi economici vi sono stati oltre a quelli
regionali;
2. in cosa consistono i costi per le riprese televisive e a
chi sono corrisposti;
3. per quale motivo le riprese televisive non sono state
oggetto di offerta ai diversi operatori e quali sono i motivi che
hanno indotto ad accettare il riconoscimento di diritti televisivi
simbolici;
4. se è intenzione per i prossimi anni creare in Valle un
appuntamento fisso e di rilievo nel campo della pallacanestro e,
nel caso affermativo, su quali presupposti organizzativi.
F.to: Frassy
Presidente - La parola al Consigliere Frassy.
Frassy (CdL) - Molto brevemente, perché penso che il testo
dell'interpellanza sia abbastanza chiaro rispetto alle domande che
vengono poste. Possiamo semplicemente dire a premessa di questa
interpellanza che, seppure estemporanea, improvvisata e collocata
in un contesto di non facile accesso, riteniamo tale iniziativa
interessante, però gradiremmo capire se avrà delle prospettive
nelle prossime stagioni estive e soprattutto vorremmo capire quali
sono le situazioni che hanno portato l'Amministrazione regionale ad
accettare dei diritti televisivi - definiti giustamente
"simbolici", perché non potrebbero essere definiti altrimenti, se
non indecenti - di 50,00 euro da parte del circuito "Sky", che
dovrebbe aver ripreso le due giornate di torneo di basket per
ritrasmetterle poi sui propri canali. Assessore, non mi dica che il
costo di uno "spot" televisivo sarebbe di gran lunga superiore,
perché non è un buon parametro di risposta, in quanto sappiamo ciò
che vuol dire incassare i diritti televisivi ad esempio nel settore
del calcio, dove vi è un "business" dei diritti televisivi, perciò
vorremmo capire per quali motivi vi è stata la necessità di
accettare questo prezzo simbolico e in cosa sono consistite le
spese di riprese televisive che sono state sopportate
dall'Amministrazione regionale per oltre 14.000,00 euro; alla luce
della risposta, ci riserviamo una breve replica.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Vorrei anzitutto esprimerle la filosofia di queste
presenze sportive: la filosofia è che, nel tempo, la Valle d'Aosta
si è dotata di infrastrutture sportive che risultano... per le
amministrazioni a cui consegniamo la struttura generalmente
costruita con una spesa al 100%, sopportata sulla base della legge
n. 45 dall'Amministrazione stessa... le amministrazioni locali si
trovano ad avere delle strutture importanti, talvolta non
corrispondenti ad esigenze di tipo locale, ma nate in anni in cui
la costruzione di "palazzetti dello sport" sembrava essere di
estremo prestigio in diverse località della Valle.
Va detto che quello di Gressoney-Saint-Jean è un palazzetto che,
per la struttura, così come si configura, è molto apprezzato dalle
squadre di basket, che già in passato hanno avuto dei contatti con
l'Amministrazione comunale e con la gestione privata del palazzetto
dello sport; per cui quest'anno - a titolo completamente oneroso
per tale quadra di basket - è venuta in ritiro per 15 giorni
"l'Aek" di Atene e devo dire che si tratta di una compagine
significativa a livello europeo, è stata campione d'Europa della
specialità, quindi ci troviamo di fronte a degli sportivi che hanno
scelto Gressoney proprio perché ritengono che quella località si
presti per i ritiri per l'ossigenazione, per l'allenamento, avendo
a disposizione questa struttura molto bella. Quando abbiamo saputo
che "l'Aek" era in ritiro, già ragionavamo sull'ipotesi nella
differenziazione delle manifestazioni sportive che si svolgeranno
in Valle la prossima settimana... alla fine della settimana, per
esempio, avremo un grosso torneo di palla a mano che coinvolgerà le
12 squadre di serie A del campionato di massima divisione, sempre
in tale logica, in questo caso nei due impianti di Verrès e di
Châtillon... abbiamo con grande rapidità organizzato tale torneo,
che si è svolto fra 4 squadre professioniste della serie A: la
"Lauretana Biella", la "Basket Livorno", la "Reggiana" di Reggio
Emilia, più "l'Aek" di Atene. Si tratta quindi di squadre di
rilievo internazionale che hanno partecipato senza la richiesta di
alcun compenso per le proprie prestazioni sportive; pertanto, i
costi sostenuti per lo svolgimento del quadrangolare - nel caso
delle spese della Regione - sono stati esclusivamente quelli
organizzativi legati all'ospitalità delle 3 squadre partecipanti,
alla preparazione e alla messa a disposizione del palazzetto dello
sport, al reperimento dei premi necessari per la fase finale del
torneo, all'attività di promozione dell'evento, alla corresponsione
dei compensi per i giudici di gara e per i tecnici. È probabile che
l'impegno di 45.000,00 euro risulterà alla fine, a rendicontazione
fatta - stiamo aspettando le ultime fatture -, inferiore a quanto
avevamo impegnato. In tale organizzazione hanno collaborato sia
soggetti privati, sia l'amministrazione locale relativamente alla
predisposizione e messa in disponibilità delle infrastrutture
mediante un'attività di prestazione dei servizi, disposizione dei
beni e non, a nostro modo di sapere, con il versamento di
contributi finanziari diretti: nel caso della Regione, 45.000,00
più le riprese tivù; nel caso dei comuni, sempre prestazioni di
servizi.
L'organizzazione dell'evento è avvenuta in tempi molto
ristretti, offrendone anche una buona copertura televisiva,
assicurata da "Sky Italia S.r.l.", con un suo canale sportivo, alla
quale si è ricorsi a trattativa privata e non solo per la cifra che
era in ballo, ma soprattutto in considerazione dell'urgenza della
prestazione del servizio e del precedente proficuo rapporto
collaborativo avvenuto in occasione del trofeo di pallavolo
internazionale organizzato a Courmayeur. Il servizio fornito
comprendeva la produzione delle riprese tivù, la trasmissione
avvenuta in diretta per ben 4 ore con esposizione lungo tutto il
bordo del campo e quindi costantemente ripreso dalla tivù degli
striscioni riportanti il logo della Valle d'Aosta, nonché delle
gigantografie con l'immagine di montagne e località valdostane.
Siamo stati fortunati perché avevamo un telecronista valdostano,
Davide Pessina, che nella sua telecronaca ha "spinto" parecchie
volte sulla bellezza della nostra regione... è stata preceduta
dalla messa in onda di un servizio a presentazione della località e
della Valle d'Aosta con immagini riprese dall'elicottero per
l'occasione; questo ha avuto un considerevole ritorno promozionale
dell'immagine della Valle d'Aosta, superiore ai costi di produzione
e ripresa del singolo evento sportivo. Si fa presente che la
cessione dei diritti tivù rientra nella fattispecie del contratto a
titolo oneroso, a fronte del quale, proprio per salvaguardare
questa caratteristica di onerosità, vi deve essere comunque il
versamento di un corrispettivo, anche simbolico, come nel caso in
esame, per la regolare stipulazione dello stesso.
Essendo il trofeo alla sua prima edizione, si può immaginare
come la manifestazione sia stata concepita e realizzata non con la
finalità di un ritorno economico-patrimoniale in termini di vendita
dei diritti tivù - è già stato difficile riuscire a strappare la
diretta tivù da "Sky" - ma, nell'ottica delle competenze spettanti
all'Assessorato, di valorizzare l'offerta turistica della Valle e
di promuoverla con il più potente e capillare mezzo di
comunicazione a disposizione: la televisione. A questo proposito è
ovvio che nel momento in cui noi con le iniziative un po' "a
pioggia" di quest'anno, in parte alternative alla questione del
calcio... nel momento in cui avremo il quadro definitivo degli
accordi con la federazione, e nel caso del basket la nostra
intenzione è quella di fare un protocollo di intesa con la
federazione sportiva corrispondente, cercheremo di risolvere in
maniera coordinata la questione delle riprese televisive, perché
anche per noi sarebbe meglio stipulare un contratto complessivo che
riguardasse l'insieme della ripresa delle manifestazioni
sportive.
L'organizzazione dell'evento ha ottenuto un ottimo risultato da
parte delle squadre coinvolte, che hanno commentato molto
favorevolmente l'accoglienza e la sistemazione ricevuta e anche la
capacità organizzativa dal punto di vista tecnico. Mi preme in
questa sede ringraziare anche la federazione, perché si sono dati
molto da fare, hanno organizzato a loro spese dei pullman per
portare dei ragazzi a vedere la competizione, il palazzetto non è
capientissimo però i suoi 400-500 posti erano sempre pieni.
Naturalmente, se mai dovessimo immaginare per il basket di avere
delle manifestazioni ancora più importanti di questa, dovremmo
trovare una localizzazione più capiente e chi come voi sa e conosce
il mondo dello sport... l'unico posto dove possiamo ospitare
2.500-3.000 persone è il palazzetto dello sport di Courmayeur, è
inutile che ci "nascondiamo dietro il dito".
L'auspicio è che tale torneo venga nuovamente fatto, questo ce
lo hanno chiesto le squadre e alcune di loro hanno manifestato
l'interesse durante la pausa di campionato a portare la squadra in
ritiro in Valle d'Aosta non solo nella stagione estiva, ma anche in
quella invernale. L'organizzazione di tale evento ha perciò
consentito una promozione interessante dell'immagine della Valle
d'Aosta, la creazione di contatti proficui per collaborazioni
future, un migliore e più appropriato - ripeto e insisto su questo
Consigliere Frassy - utilizzo delle strutture sportive, che in quel
caso stentano ad essere utilizzate, non possono essere solo
palestre scolastiche, perché abbiamo investito molto su queste
strutture, quindi devono essere promosse ed utilizzate dagli
ambienti sportivi di riferimento.
Non nascondo l'ambizione che ognuno dei nostri palazzetti dello
sport per le proprie tipologie sia legato a qualche federazione
nazionale di uno sport. A Châtillon - il Consigliere Tibaldi lo sa
- abbiamo realizzato da poco uno degli impianti più interessanti di
calcio a cinque: "calcio a cinque" significa anche palla a mano,
perché hanno un'esatta corrispondenza dal punto di vista del
terreno di gioco. È chiaro che, se immaginassimo di aver costruito
strutture di questo genere per un uso meramente locale, le spese di
gestione di tali impianti peserebbero come dei macigni sulla
"schiena" delle amministrazioni; invece, se tali strutture possono
diventare un luogo di ritiro di squadre, un punto di riferimento a
livello nazionale per le federazioni e avere anche un uso
promozionale della struttura stessa, credo che potremmo
giustificare la costruzione e la gestione di impianti come
questi.
Presidente - La parola al Consigliere Frassy.
Frassy (CdL) - Prendiamo atto che la Giunta è composta da
filosofi; dopo la filosofia a cui faceva riferimento il suo collega
di Giunta, Marguerettaz, lei ha esordito con un discorso che ha
premesso essere filosofico.
Tornando alle cose concrete, credo che, se è condivisibile
utilizzare le strutture di cui disponiamo - che sono strutture
nuove e competitive rispetto ad altre ubicate in vicine regioni -,
è però importante evitare di ricadere in quegli schemi che ritengo
si possa dire, senza tema di smentita, deleteri dei ritiri
calcistici. Qual è la nostra preoccupazione? La nostra
preoccupazione è che tutta la gestione dei ritiri calcistici, al di
là della degenerazione nota, era una realtà "drogata" dalle ingenti
risorse finanziarie che l'Amministrazione regionale metteva a
disposizione per tenere in piedi questa situazione. Uscendo dai
confini valdostani ci siamo resi conto che quelle squadre che qui
erano ospitate ed erano pagate dalle altre parti pagano. "L'Aek",
proveniente dalla Grecia, che non è una nazione ricchissima e
neppure vicinissima, si è "arrampicata" per le nostre montagne,
perché ha ritenuto che in quelle montagne vi fossero condizioni
climatiche e funzionali della struttura che le consentissero un
ritiro. La riflessione che le sottoponiamo allora è quella di
evitare di replicare il meccanismo di quei ritiri calcistici,
perché, quando vediamo in televisione i Trofei "Birra Moretti",
"TIM", sappiamo che sono trofei che rendono a chi li organizza; in
questa Regione, incredibilmente, non si riesce mai ad utilizzare
una logica redditizia e di mercato, che da tutte le altre parti
funziona.
Visto che "l'Aek" è arrivata a Gressoney, riteniamo vi siano i
presupposti per far sì che Gressoney, ma anche qualsiasi altra
struttura sportiva, riesca a superare il problema delle spese di
gestione, ma non solo e soltanto sulle casse regionali. Auspichiamo
che si possa innescare un meccanismo, programmandolo per tempo -
perché questa è stata un'opportunità ed è stata colta -, che faccia
sì che le televisioni i diritti li paghino, perché sono circuiti
commerciali. Per dirla tutta: "l'Aek" è una squadra che, per chi
segue il basket, ha un suo nome e una sua notorietà; la "Lauretana
Biella" è una squadra che ha una tradizione, una vicinanza
geografica, è comunque una buona squadra; "Reggiana" e " Basket
Livorno": una è neopromossa e l'altra ha mancato la retrocessione,
per sua fortuna, di poco, perciò non erano squadre al "top".
Bisognerebbe creare dei meccanismi che facciano sì che questo
torneo, se si vorrà andare ad individuarne uno, sia un torneo a cui
accedano per qualificazione le squadre migliori del campionato
nazionale, piuttosto che di una serie di campionati che si svolgono
negli Stati comunitari; a quel punto, dal punto di vista sportivo,
creiamo un momento di grande interesse ed è interesse dei circuiti
televisivi fare delle offerte significative per ritrasmettere
quelle immagini, anche perché trasmettendole poi non vi saranno più
solo le belle immagini della Valle d'Aosta, ma anche i pannelli dei
vari "sponsor" che avranno interesse ad entrare in questo circuito.
Penso sia una realtà che, se funziona a tutte le altre latitudini,
debba funzionare anche nella nostra Regione, perciò l'auspicio è
che queste iniziative possano essere riportate in Valle d'Aosta con
un ritorno non solo di immagine, ma di tipo economico, anche perché
le 4-500 presenze a cui faceva riferimento l'Assessore è vero che
erano pur sempre persone interessate, ma sono state facilitate dal
libero accesso e dal gratuito mezzo di trasporto messo a
disposizione. Invito perciò l'Assessore ad innovare nell'ambito
sportivo le modalità di organizzazione dei momenti dei grandi
eventi sportivi, il basket in questo caso, ma qualsiasi altra
attività sportiva può dare lustro alla nostra Regione e alle nostre
strutture sportive.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK