Consiglio Regionale della Valle d'Aosta - Oggetto del Consiglio n. 1512 del 12 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1512 del 12 maggio 2022 - Resoconto
OGGETTO N. 1512/XVI - Reiezione di risoluzione: "Impegno a
promuovere un'azione di sensibilizzazione nei confronti dei Comuni
valdostani per valutare la proroga delle esenzioni dal pagamento
dei canoni per l'occupazione del suolo pubblico".
Marguerettaz (Presidente) -
Affrontiamo l'ultima
risoluzione all'ordine del giorno, punto n. 42.02. Ha chiesto la
parola il collega Marquis per la presentazione, ne ha facoltà.
Marquis (FI) -
A seguito della cessazione dello stato di
emergenza al 31 marzo è venuta meno la possibilità della gratuità
della tassa di occupazione di suolo pubblico per le attività
esercenti che occupano spazi pubblici e tenuto conto che viviamo
ancora in uno stato di difficoltà legato alla pandemia, perché di
fatto lo stato emergenziale è superato però la situazione non è
ancora tornata ai livelli dell'ordinarietà precedente.
Considerate le difficoltà che ci sono nell'ambito della gestione
delle attività commerciali e soprattutto della riorganizzazione che
hanno dovuto avere legata alla loro sopravvivenza in questa
difficile fase in cui hanno dovuto concentrare l'attività
soprattutto all'esterno delle proprie strutture, ampliando anche le
aree che prima erano dedicate all'attività esterna e quindi
tornando soggetti all'applicazione della tassa, avendo anche un
esponenziale aumento della medesima perché è rapportata alla
superficie di occupazione.
Tenuto conto di questo, tenuto conto del fatto che in Valle
d'Aosta hanno chiuso parecchie attività commerciali a titolo
definitivo, risulta che ce ne sono una cinquantina che hanno
cessato l'attività per via delle numerose difficoltà che hanno
dovuto affrontare in questa fase e non solo, anche per problemi di
natura strutturale, proponiamo di estendere il ragionamento che è
stato portato alla discussione al Comune di Aosta relativamente al
ripristino della tassa di occupazione del suolo pubblico. Di
cercare di trovare una soluzione su scala regionale di
sensibilizzazione dei Comuni a portare avanti ancora
quest'iniziativa di esenzione da questa tassa per un periodo da
valutare, ovviamente ristorando da parte della Regione i mancati
introiti da parte delle autonomie locali che verrebbero a essere
gravate da dei pregiudizi di bilancio. Questo anche in
considerazione delle difficili emergenze che ci sono ancora in
questo settore legate all'aumento del costo dell'energia, tutti
sappiamo qual è l'incidenza che c'è su questo tipo di attività,
così come su tante altre, dove da mesi abbiamo avuto anche modo di
parlare a livello politico, di cercare di ristorare in qualche modo
- laddove è possibile anche - questi costi per ridurre il peso
gestionale degli esercenti, ma soprattutto anche in un'ottica di
razionalizzazione della Pubblica Amministrazione. È meglio evitare
di ristorare togliendo subito l'applicazione delle tasse piuttosto
che fare un doppio passaggio, perché i soldi poi bisogna
restituirli attraverso della burocrazia e attraverso degli atti che
richiedono un grosso dispendio di tempi e di risorse. Sarebbe bene
e positivo cercare di aiutare questi settori commerciali che sono
in difficoltà attraverso la disapplicazione momentanea della tassa
di occupazione di suolo pubblico, piuttosto che prevedere poi dei
ristori a fronte dell'applicazione stessa della tassa, perché le
attività si trovano ancora in una situazione di difficoltà.
Ovviamente tutto questo in considerazione di creare anche una certa
uniformità di comportamento sul territorio perché, come dicevo
ieri, nell'ambito della gestione dell'iniziativa ispettiva fare
impresa deve mettere tutti nella stessa condizione possibilmente
sul territorio regionale, salvaguardando nel contempo l'autonomia
decisionale degli Enti locali, che non devono essere gravati da
pregiudizi derivanti da un comportamento uniforme. Un comportamento
uniforme in una piccola Regione credo che possa essere una cosa
molto positiva perché oltretutto non genera confusione e genera
un'omogeneità di applicazione della tassazione.
Dalle ore 12:28 assume la Presidenza il presidente
Bertin.
Bertin (Presidente) -
La risoluzione è stata illustrata,
apriamo la discussione generale. Chi vuole intervenire si prenoti.
Ha chiesto la parola il consigliere Manfrin, ne ha facoltà.
Manfrin (LEGA VDA) -
Intervengo per dire che questa
risoluzione è stata sottoscritta dal sottoscritto a nome del gruppo
Lega perché ricalca e ripercorre un'iniziativa che è stata discussa
la settimana scorsa nella massima Assise comunale proprio dal
gruppo Lega ed era una mozione appunto che chiedeva di intervenire
per andare incontro alle attività di somministrazione a fronte
della gravissima crisi che è venuta a crearsi proprio su questo
tema. È stato ricordato ma è bene approfondirlo effettivamente,
anche riprendendo la mozione presentata dai colleghi in Comune ad
Aosta, che nel periodo in cui si è poi preso in esame e da uno
studio effettuato da Unioncamere e Infocamere del 19 di aprile, che
è stato ripreso anche dal quotidiano "Aostasera", la Valle d'Aosta
era la seconda realtà italiana, dopo il Lazio, ad aver maggiormente
patito il periodo di pandemia che ha provocato la chiusura
definitiva di ben cinquantuno bar su tutto il territorio regionale.
Un dato quindi che sicuramente ci può e ci deve far riflettere, un
dato peraltro che, anche secondo il rapporto FIPE, deve anche farci
confrontare con la natura, la conformazione del nostro territorio,
il nostro territorio rispetto alle attività commerciali... sappiamo
che la nostra Regione primeggia per maggior densità di bar in base
agli abitanti, nel 2013 era pari a 3,5 bar per mille abitanti a
fronte di una media nazionale del 2,1 e quindi anche qui la nostra
particolarità evidentemente ci richiama ad avere una riflessione
sicuramente importante.
Rispetto all'iniziativa di cui ringrazio i colleghi che è stata
presentata in Comune ad Aosta si rivolgeva esclusivamente a
quell'Amministrazione, quindi limitatamente a un solo Comune, ma è
chiaro che il problema è stato sentito non soltanto sul Comune di
Aosta ma su tutto il territorio regionale, quindi ben venga
un'iniziativa che allarga lo sguardo e chiede, oltre che al Comune
di Aosta, di incidere sulle necessità che tutto il territorio
regionale evidenzia e che chiede di andare incontro a chi
effettivamente ha sofferto particolarmente, ovvero i locali di
somministrazione, che, come sappiamo, sono stati particolarmente
colpiti anche dalle norme che hanno deciso di restringere, per
esempio, gli accessi piuttosto che di dotarsi di particolari
strumenti che dovessero limitare il contagio ma che inevitabilmente
hanno prodotto dei costi e che inevitabilmente hanno anche inciso
sulla voglia che un po' una persona aveva di recarsi nel locale di
somministrazione. Credo che questo settore più di altri abbia
sicuramente sentito in maniera negativa il mordere della crisi
creata dalla pandemia e non solo, quindi andare incontro a questo
tipo di settore riteniamo sia assolutamente importante ed è per
questo che abbiamo ritenuto opportuno sostenere questa
risoluzione.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
La preoccupazione che è stata evidenziata
da parte dei colleghi per una situazione molto critica in cui
versano le imprese valdostane, in particolare in questo caso i
locali pubblici, i bar e i ristoranti... è una preoccupazione
condivisibile, però la situazione è molto variegata sul territorio
regionale, un conto è la situazione di Aosta e dei centri maggiori
in cui molti esercizi chiedono l'occupazione del suolo pubblico e
hanno avuto nel periodo emergenziale queste agevolazioni che adesso
vengono via via revocate. In altri Comuni la situazione è diversa
perché avere un
dehors
alle volte non è nemmeno possibile
per il tipo di territorio e per la conformazione che c'è. In altre
realtà sono state anche scelte da parte dei Comuni delle modalità
di aiuto diverse, penso a questioni legate all'IRAP o anche agli
affitti, quindi a contributi o sconti sugli affitti dei locali.
Se la Regione, come viene proposto nell'impegnativa, mette a
disposizione dei fondi, allora, a nostro avviso, devono essere i
Comuni a decidere come impiegarli a seconda delle realtà che
amministrano e delle misure che sono state prese nel momento in cui
si è dovuto affrontare il problema, altrimenti c'è anche un po' il
rischio, a nostro avviso, di arrivare ad avere dei figli e dei
figliastri, perché c'è chi potrebbe nemmeno beneficiare di questi
aiuti. Ci sono Comuni poi che, e lo sappiamo benissimo, hanno dei
bilanci molto, molto diversi, Comuni turistici rispetto ad altri
che non hanno queste possibilità. Noi riteniamo che - ed è una
proposta che vogliamo mettere a fattor comune - si potrebbe
modificare l'impegnativa di questa risoluzione impegnando la Giunta
regionale, in particolare l'Assessore regionale competente, a
promuovere un confronto con il Consorzio degli Enti locali per
valutare le migliori e più efficaci azioni regionali affinché i
Comuni, nelle modalità che ritengono più opportune e nei casi in
cui se ne ravvisi la necessità, possano realizzare o potenziare gli
interventi di sostegno alle attività commerciali. Ci sembra che
questo sarebbe più rispettoso della realtà variegata che abbiamo
davanti e che ovviamente cambia da zona a zona.
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Volevo soltanto aggiungere alcuni
elementi al dibattito che sta emergendo per sottolineare
l'importanza di due principi.
Io penso e sono d'accordo con chi ha detto che giustamente non
si debba entrare nelle volontà e nelle libere scelte delle
decisioni dei singoli Comuni, anche perché altrimenti sarebbe
sostanzialmente inutile parlare di autonomia dei nostri Enti locali
se poi dopo si dovesse cercare di andare a obbligare ogni singola
realtà a fare determinate cose, soprattutto nell'impiego di
risorse, perché anche il fatto di non prevedere tariffe o una
tassazione è un impiego di risorse, ovviamente al contrario, ma è
un impegno per il bilancio di ogni ente, in questo caso del
Comune.
Ricordo quando già nella trattazione della famosa, controversa e
anche un po' sofferta legge n. 8 era venuto da parte di alcuni
gruppi - e mi permetto di dire che il nostro ne era stato promotore
- l'idea di destinare un fondo, una parte di risorse, a favore
degli Enti locali che avrebbero potuto poi farne l'uso che
ritenevano ma con una finalità di abbattimento dell'onere,
chiamiamolo fiscale o tariffario, sulle attività, anche per cercare
di governare un po' le iniziative che stavano nascendo in ogni
singolo Comune di come poter andare ad aiutare le attività
commerciali. Era anche una volontà non soltanto per dare
uniformità, perché poi sinceramente, almeno personalmente, anche la
competizione tra realtà comunali, come ci insegna la Svizzera,
perché sennò ce la ricordiamo solo per quello che ci fa comodo o
per una presunta solidarietà che spesso e volentieri l'aspetto
solidaristico in Svizzera nasce dalla competizione, questo lo
voglio ricordare perché c'è una visione un po' troppo progressista
se vogliamo dell'uso delle facilitazioni fiscali che non è così,
perché invece è nella competizione anche di realtà magari similari
che nasce anche l'evoluzione dei sistemi impositivi o
tariffari.
Detto questo, c'era questa previsione che poi un po' per le
vicissitudini della legge n. 8, un po' anche per delle valutazioni,
delle complicazioni che potevano esserci nell'applicazione, a
fronte comunque di una legge che era emergenziale e non era
strutturale, si era un po' soprasseduto. Sono anche contento
comunque di notare che alcuni colleghi dall'epoca a oggi hanno
maturato e hanno compreso l'importanza di una misura di questo
tipo, ma questa è cosa buona e giusta soprattutto per chi cerca
redenzione dal punto di vista della battaglia fiscale che rimane
sempre quella principale.
Io- confermando ovviamente il sostegno all'iniziativa, come si è
fatto laddove è possibile anche a livello di Enti locali - vorrei
dare come spunto di applicazione anche quello relativo, e lo dico
pro-futuro perché i tempi sono incerti in tutti i sensi... laddove
si andrà a rivedere o a riformare il sistema di finanza derivata
nei confronti degli Enti locali, io penso che uno degli approcci
che dovrebbe guidare la revisione della legge n. 48, ma dico anche
del sistema complessivo di finanza locale, può essere anche quello
di creare delle misure di compartecipazione o di finanziamento, che
sono destinate però poi ad avere una ricaduta per una minor
applicazione delle tariffe e delle imposte a livello locale. Dico
questo perché, ripeto, è corretto ancor di più dare la possibilità
agli stessi Comuni di poter decidere, perché ogni Comune ha delle
sue specificità e ogni Comune conosce le sue attività sul
territorio, perché, come ha detto qualcuno, non tutti i Comuni sono
uguali, sicuramente chi ha un centro cittadino ha un certo
commerciale... è un centro commerciale, quindi non un certo Paese
con del commercio, lo specifico prima di incorrere in gaffe, perché
il centro commerciale può essere visto da un altro punto di vista,
ovviamente la scelta deve rimanere poi in capo alle singole
autorità comunali che possono fare le loro scelte.
È uno spunto che ritengo essere ancora più interessante: primo
perché salva e valorizza l'autonomia dei nostri Enti locali,
dall'altro lato - almeno per una visione forse più libera e
liberale - dà la possibilità anche di scegliere di non andare a
pesare, dal punto di vista del contributo che ogni realtà economica
deve dare, soprattutto in una situazione come quella attuale e
direi anche quella che ci attende nei prossimi tre,-cinque anni
perché ovviamente non è che la crisi che stiamo vivendo si
risolverà domani mattina, anzi, molto probabilmente ci saranno
momenti ancora più difficili, magari - e ce lo auguriamo - senza il
lockdown
ma con un aumento di quello che riguarda tutto
l'insieme delle tariffazioni, dei costi e di quant'altro.
Può essere uno spunto sicuramente interessante che non finisce
oggi o in una singola misura ma che mi auguro possa poi essere
rivisto e implementato nel momento in cui si andrà a trattare la
materia del sistema di finanza derivata a livello di Enti
locali.
Presidente -
Altri interventi? Non vi sono altri
interventi. Chiudiamo la discussione generale. Per il Governo la
parola all'assessore Marzi.
Marzi (SA) -
Innanzitutto ritengo che, per trattare temi
come quelli che vengono proposti con questa risoluzione, sia
assolutamente corretto utilizzare un'iniziativa come quella che
prevede comunque un dibattito e che non si limita semplicemente a
proporre tesi diverse spesso in un confronto a due, che a tutti gli
effetti non permette tra l'altro neanche di avere una sorta di
contraddittorio. Secondo me, pertanto un tema come quello di questa
risoluzione, è assolutamente corretto da trattare in un momento
come quello del dibattito.
A mio parere, gli ambiti di riferimento che devono essere
utilizzati per poter dare una risposta esaustiva rispetto alla
volontà che proponiamo di astensione rispetto alla risoluzione sono
fondamentalmente legati a tre aspetti: il primo: come richiamato,
e, da questo punto di vista, non senza stupore, quindi con conferma
apprezzo l'approccio sia del collega Manfrin nell'espressione
chiarissima di aver iniziato la sua carriera politica in un Comune
rispetto al fatto che partire contestualizzando che questa
iniziativa è stata sottoscritta ma che comunque è stata dibattuta
in un consesso comunale... adesso viene portata a un consesso
regionale, che, come abbiamo già detto ieri, ha comunque sia
connotazioni diverse, è, a mio avviso, la maniera giusta nella
quale da un punto di vista amministrativo presentare la cosa.
Vedremo poi poc'anzi che, di fatto, anche l'approccio del
collega Aggravi rispetto alla connotazione più di matrice politica
e di modello, secondo me, non è secondario.
Spettava alla Regione legiferare; la Regione con
l'omnibus
ha legiferato, nel senso che ha dato la
possibilità, con un articolo dedicato, di poter procrastinare di
oltre duecentodieci giorni la possibilità per le deroghe che erano
state date durante il periodo di emergenza di pandemia rispetto a
quello che riguardano tutte le iniziative poste in essere per poter
aumentare le superfici di reddito da parte delle attività. In
questa maniera la Regione e il Consiglio ha assolutamente
dimostrato di avere sensibilità reale, sensibilità amministrativa,
sensibilità politica, ma, di fatto, di aver trasformato
concretamente in un atto dei pensieri rispetto a un ambito, a una
parte della società: quella dell'imprenditoria. Questo Governo,
questo Consiglio e questa maggioranza hanno da sempre avuto
particolare attenzione al mondo dell'imprenditoria e dello sviluppo
e lo hanno dimostrato nei fatti. Se non erro, ma vado a memoria,
per cui potrebbe essere anche sbagliata la mia analisi, l'articolo
che ho citato dell'
omnibus
venne votato di fatto
all'unanimità.
Passiamo invece agli aspetti più di matrice amministrativa, che,
secondo me, non sono secondari; perché non sono secondari? Perché
se ho appena finito di dire che spetta a un amministratore, anche
quando fa politica, essere concreto, a tutti gli effetti risulta
essere non corretto tralasciare il fatto che il nostro compito è
quello di occuparci di cose che poi concretamente noi dobbiamo
avere la possibilità di porre in essere, quindi poi di trasformare
in atti. Cosa intendo dire in tal senso? Intendo dire che, nel
momento in cui si tratta una materia, bisogna farlo poi dopo dando
la possibilità a chi ci ascolta, anche se alcune volte le materie
possono essere noiose, di poter poi vedere un risultato concreto.
Con il voto di quest'iniziativa questo risultato concreto non c'è
ed è quello che ho cercato di spiegare anche ieri rispondendo
all'interrogazione che mi è stata fatta,
Non è secondario il fatto che la COSAP sia un canone e che, di
fatto, non faccia parte del Titolo 1 delle entrate ma del Titolo 3
delle entrate regionali, quindi di fatto delle entrate che
addivengono dalla posta in essere di servizio, nel caso specifico
dal canone di utilizzo del suolo. Non è secondario il fatto che la
COSAP viene di fatto regolamentata, in termini comunali, da ogni
singolo Comune e non è assolutamente secondario il fatto, per
venire anche a dei numeri e dare quindi una risposta anche alla
collega Minelli, che per i due anni, il 2020 e il 2021, nei quali
lo Stato ha dato la possibilità di fatto di non pagare la COSAP,
con la mano sinistra ha dato questa possibilità e con la mano
destra ha dato ai Comuni valdostani 2.043 mila euro tra il 2020 e
il 2021, tra i quali, vado a memoria, 1.213 mila euro solo al
Comune di Aosta, perché naturalmente in termini di superficie e di
centro della Regione autonoma Valle d'Aosta anche da tutta una
serie di punti di vista, di fatto è il Comune che ha maggiormente
beneficiato della soppressione della COSAP che è stata gestita a
livello centrale. Ora ci viene detto: "fatelo anche voi". In questo
"fatelo anche voi", ed ecco perché apprezzo l'approccio del collega
Aggravi per la sua esperienza in tal senso, vorrebbe dire mettere
mano al portafoglio.
Continua a sfuggire a qualche collega, nonostante la sua ampia
esperienza di vario titolo, che nel frattempo, nonostante lo si
dica continuamente, il mondo è cambiato, nel senso che spesso
questo tipo di interventi venivano fatti con l'utilizzo dell'avanzo
disponibile da parte della Regione autonoma Valle d'Aosta, ma, come
abbiamo richiamato quando abbiamo presentato il bilancio di
previsione attuale, abbiamo deciso di dedicare tutta una serie di
fondi, se non erro, oltre 10 milioni di euro a quello che il
collega Aggravi ha definito finanza derivata nei confronti dei
Comuni, soprattutto in ambito socio-sanitario, perché non avevamo
la certezza, anzi, avevamo quasi la certezza che per quest'anno per
la prima volta nella storia amministrativa della Regione autonoma
Valle d'Aosta non avremmo potuto destinare l'avanzo di
amministrazione libero al Titolo 1 della spesa, quindi a questo
tipo di interventi nei confronti dei Comuni.
Che cosa abbiamo deciso di fare quando abbiamo fatto il bilancio
di previsione che, se non erro, è stato votato anche dal collega
che presenta l'iniziativa? Destinare immediatamente in fase di
previsione una parte delle entrate anche alle leggi derivate di
natura socio-assistenziale dei Comuni perché pensavamo che molto
probabilmente non si poteva poi dopo intervenire con l'avanzo
libero, quindi spendere per spese correnti e Titolo 1, e di fatto
così è stato, tant'è che per la prima volta nella storia
amministrativa della Regione autonoma Valle d'Aosta e la futura
legge di assestamento, stante almeno al momento attuale, 113
milioni di riferimento come più volte richiamato potranno essere
spesi solo ed esclusivamente per investimenti della Regione o per
eventuali trasferimenti sempre per investimenti verso gli Enti
locali. Ecco che quindi dobbiamo arrivare all'ultima parte, e cerco
di stare nei dieci minuti della risposta, cioè all'aspetto
politico. Nel momento in cui la Regione autonoma Valle d'Aosta
definisce a livello statutario, e di fatto gli viene riconosciuta
un'autonomia, come intende rapportarsi nei rapporti con gli Enti
locali, rispettandoli o imponendosi? Qual è il rapporto che deve
essere posto in essere nei confronti degli Enti locali? Quello di
un genitore che si comporta nei confronti dei figli discoli
dicendogli in poche parole "non sai fare, faccio io", oppure quello
di fare dei ragionamenti permettendo ai Comuni di fatto di operare,
secondo i Comuni ritengono opportuno rispetto alla possibilità di
gestire le proprie entrate? Proprie entrate sia a livello
tributario, perché naturalmente nelle imposte che il Comune applica
a livello tributario sul Titolo 1 si ha la possibilità di
utilizzare aliquote diverse, continuo a richiamare il fatto che fu
il Governo Berlusconi IV a imputare ai Comuni l'IMU, prima c'era
l'ICI, nel 2011 fu un Governo, che, di fatto, continuava a dire che
le tasse non dovevano essere applicate, ricordo anche l'Assessore
alle finanze del Comune di Aosta di allora gridare allo scandalo
per il fatto che, di fatto, viene applicata l'IMU; se non erro, è
uno dei firmatari di quest'iniziativa.
A tutti gli effetti pertanto io ritengo che, nel momento in cui
si decide di fare certi tipi di ragionamenti, per correttezza
rispetto alle scelte che sono state fatte votando un'
omnibus
e prendendo delle scelte serie, la possibilità amministrativa di
avere un rapporto corretto con gli Enti locali che è stato posto in
essere fin dalla preparazione dell'attuale finanziaria dicendogli
da subito: "guardate, dobbiamo darvi molto probabilmente dei fondi
in termini di leggi di settore socio-sanitarie in fase di spese
correnti già in fase previsionale perché non è detto che lo si
possa poi fare come lo si è sempre fatto con l'avanzo"... questo
poi è stato fatto, ma soprattutto arrivando al motivo per il quale
siamo una Regione autonoma, abbiamo un rapporto assolutamente
paritario per il tramite del CELVA dei Comuni, secondo me, è
corretto, quando si fanno questo genere di ragionamenti, farli
raccogliendo delle suggestioni e non di fatto imponendole.
L'autonomia valdostana si traduce nella capacità di ragionare
delle nostre entrate e delle entrate dei nostri Comuni e non
andando di fatto a mitigare e a rendere un modello uguale per tutti
le nostre spese.
Presidente -
Altri? La parola al consigliere Marquis.
Marquis (FI) -
Una rapidissima replica, siamo pienamente
consapevoli che l'avanzo di amministrazione non può essere
utilizzato per queste iniziative, ma sappiamo che l'avanzo di
amministrazione è anche generato dal non utilizzo delle spese
correnti, quindi volere è potere, si tratta di mettere in atto
delle variazioni di bilancio. Eravamo pienamente consapevoli di
questa possibilità e quindi chiediamo di andare al voto e
sosterremo la nostra iniziativa.
Presidente -
Per dichiarazione di voto? Non vedo
richieste, metto in votazione la risoluzione. La votazione è
aperta. La votazione è chiusa.
Presenti: 32
Votanti: 13
Favorevoli: 13
Astenuti 19 (Barmasse, Bertin, Bertschy, Caveri, Cretier,
Grosjacques, Erika Guichardaz, Jean-Pierre Guichardaz, Jordan,
Lavevaz, Malacrinò, Marguerettaz, Marzi, Minelli, Padovani,
Restano, Rosaire, Sapinet, Testolin)
La risoluzione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK