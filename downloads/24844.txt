Consiglio Regionale della Valle d'Aosta - Oggetto del Consiglio n. 146 del 22 ottobre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 146 del 22 ottobre 2008 - Resoconto
OGGETTO N. 146/XIII - Interpellanza: "Adozione di una
direttiva per uniformare le procedure di acquisizione di beni e
servizi da parte delle società partecipate dalla Regione".
Interpellanza
Premesso che le numerose società partecipate e controllate
dalla Regione dispongono di ingenti risorse finanziarie e, per lo
svolgimento della loro attività, necessitano sovente di avvalersi
di beni e di servizi di altrettanta rilevanza economica;
Visto che non tutte le suddette società adottano le stesse
metodologie per acquisire e perfezionare i propri rapporti
commerciali e professionali, con particolare riguardo a questi
ultimi;
Considerato che un'uniformità di procedure in tale campo
sarebbe auspicabile sia per evitare disparità di trattamento, sia
per raggiungere l'obiettivo di ottenere le migliori condizioni
determinate dal libero mercato e dalla libera concorrenza;
ciò premesso, il sottoscritto Consigliere regionale
Interpella
il Presidente della Regione e/o l'Assessore delegato per
sapere:
1) se ritiene che venga adottata una direttiva nei confronti
delle società partecipate e controllate dalla Regione volta ad
uniformare le procedure di acquisizione di beni e servizi;
2) se ritiene che per particolari commesse aventi rilevanza
economica straordinaria sia opportuno istituire appositi e
supplementari controlli regionali atti a verificare il corretto
svolgimento delle procedure.
F.to: Zucchi
Président
- La parole au Conseiller Zucchi.
Zucchi (PdL)
- Grazie, Presidente. A dire il vero avevo
presentato volutamente in ordine diverso le due interpellanze,
perché gli argomenti per certi versi sono legati uno con l'altro.
Va bene, cambiando l'ordine degli addenti il risultato non dovrebbe
cambiare, devo solo partire da ragionamenti diversi.
In II Commissione ho assistito all'audizione del dr. Cilea,
Presidente di Finaosta, nel corso della quale abbiamo potuto -
parlo soprattutto per i Consiglieri che, come me, sono alla prima
legislatura - conoscere quali sono le importanze e le implicazioni
che questa società riveste per il tessuto socioeconomico della
nostra regione. Abbiamo quindi avuto il piacere di sentire... anche
se le domande che sono state poste sono state tali e tante, per cui
si è deciso di fare una riunione quasi apposita per dare modo al
dr. Cilea di rispondere ai numerosi quesiti che i commissari hanno
posto... perché abbiamo appreso, fra le poche cose che il dr. Cilea
ha avuto modo di dire (per la verità ha fatto una relazione), che
la società Finaosta controlla una quarantina di altre società a sua
volta, quindi oltre alla Finaosta, essa stessa, che ha una
funzione, ha in sottocontrollo una quarantina di società alcune
delle quali sono veramente molto, ma "molto" importanti: una fra
tutte è la CVA, ma a cascata molte altre, e queste società hanno
tutte quante delle implicazioni molto rilevanti, sia dal punto di
vista occupazionale, sia dal punto di vista delle ricadute che la
nostra Regione ha.
Sono allora partito da questo presupposto, nella consapevolezza
che Finaosta di fatto esercita un potere non trascurabile, per
sottolineare il fatto che si può notare per certi versi - almeno
questa è stata la mia impressione - una discrasia di comportamento
in determinati ambiti, in cui queste società che sono controllate
da Finaosta, in determinate occasioni per l'acquisizione di beni e
servizi adottano delle metodologie differenti una dall'altra. Per
"acquisizione di beni e servizi" ovviamente il mio interesse non è
rivolto alle cose di piccolo cabotaggio; mi riferisco a degli
interventi da parte di società che sono controllate come CVA, ma
penso anche agli impianti di risalita, che non sono di poco conto.
Possiamo pensare, ed ecco il punto che doveva essere discusso al
punto n. 26 dell'ordine del giorno, all'investimento della società
Monte Bianco, che non è di 100 lire, ma di 100 milioni di euro. Per
le proprie dinamiche, per le proprie complessità, secondo il mio
modo di vedere, si dovrebbero quindi determinare delle uniformità
di trattamento quando si parla di appalti di questa natura e di
questo impatto.
Lo scopo di questa interpellanza è proprio quello di
conoscere... nella consapevolezza che non tutte le società adottano
gli stessi metodi e pur conoscendo che le società che sono di fatto
controllate e partecipate da Finaosta, godono di un regime di
diritto privato (quindi giuridicamente potrebbero agire come un
semplice soggetto privato e devono anche rispettare alcune norme in
materia di aggiudicazione di appalti)... se non si ritiene che
sarebbe buona cosa capire di mettere un ordinamento, anche se non è
la Regione l'ente di cui si parla, ma è la Regione che di fatto
controlla la Finaosta, la quale, a sua volta, controlla queste
società... perché è lecito pensare che attraverso questo sistema,
se si può da un lato uscire da rigidità e schematismi legati a
delle pastoie burocratiche degli appalti, dall'altro lato si può
anche pensare che attraverso questo giochino - e attraverso questo
giochino che può comportare tante società - su determinati appalti
di grande entità possono essere poste delle situazioni che non
sono... non dico trasparenti, ma diciamo uniformi per tutti!
Chiedo quindi all'Assessore Lavoyer se ritiene che le società
controllate e partecipate da Finaosta possano di fatto adottare
delle metodologie di interventi uniformi in questa materia, per
evitare che ci siano delle situazioni differenti, e se ritiene, di
fronte a commesse di rilevanza economica, pur rispettando le
autonomie date da un soggetto che può sulla carta legittimamente
esercitare il diritto privato, compatibile ed auspicabile che la
Regione ponga quanto meno delle direttive o ponga un indirizzo,
affinché tutte le società adottino uno stesso metodo di
comportamento.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente. Mi pare chiaro lo
spirito e il contenuto, diciamo il carattere più politico che sta
alla base di questa interpellanza, ma direi che per poter ragionare
su questo tipo di problematica bisogna partire dalla normativa
vigente e la normativa vigente prevede che le procedure di
acquisizione di beni e servizi sono disciplinati dal decreto
legislativo n. 163/2006, Codice dei contratti, che ha recepito
quanto indicato nelle direttive 2004/17 e 2004/18 della CE, tutte
direttive in materia di appalti pubblici relativi a lavori, servizi
e forniture. Le disposizioni in esse contenute si applicano, come
previsto nell'articolo 1, comma 1 del decreto legislativo n.
163/2006, anche agli enti aggiudicatori fra cui sono annoverate
anche le imprese pubbliche, ovvero come sottolineava prima
l'interpellante, le società controllate dalla Regione, sia
direttamente che indirettamente.
Il Codice dei contratti disciplina l'espletamento delle varie
procedure ad evidenza pubblica da parte delle amministrazioni
aggiudicatrici ed enti aggiudicatori nel rispetto dei principi
sanciti a livello comunitario, fra cui quelli di parità di
trattamento degli operatori: non discriminazione, trasparenza,
proporzionalità, pubblicità, nonché di tutela in generale della
concorrenza. Questa ultima è materia di competenza legislativa
esclusiva dello Stato, come previsto dall'articolo 117, comma 1,
lett. e) della Costituzione, e questo lo voglio sottolineare a
fronte della richiesta dell'interpellante perché, al di là del
messaggio di tipo politico che può essere recepito (eventualmente
in conclusione farò un ragionamento su questo), dal punto di vista
strettamente legislativo e normativo la materia di per sé è già
regolamentata e non può essere regolamentata in modo diverso
dall'ente Regione. Infatti il Codice dei contratti ha inoltre
previsto che le Regioni e le Province autonome di Trento e Bolzano
non possono emanare norme che prevedano, come si evince dal comma 3
del medesimo articolo 4 del "163/06", una disciplina diversa o
difforme da quella presente nel codice in relazione a
qualificazione e selezione dei concorrenti, procedure di
affidamento, esclusi i profili di organizzazione amministrativa,
criteri di aggiudicazione, subappalto, poteri di vigilanza sul
mercato degli appalti affidati all'autorità per la vigilanza sui
contratti pubblici dei lavori, servizi e forniture, attività di
progettazione e piani di sicurezza, stipulazione ed esecuzione dei
contratti, ivi compresi direzione dell'esecuzione e direzione dei
lavori, contabilità e collaudo, ad eccezione dei profili di
organizzazione e contabilità amministrativa, ed infine il
contenzioso. Fatto questo ragionamento e partendo da questo
caposaldo che è la normativa vigente, praticamente escludo la
possibilità all'ente Regione di emanare una sua normativa diversa,
anche se di tipo omogeneo, perché già c'è una normativa che
dovrebbe essere, dal punto di vista pratico, applicata
omogeneamente nel rispetto di queste regole.
Valutare quindi - vengo al secondo punto che ha più carattere di
tipo politico - l'opportunità di istituire appositi e supplementari
controlli regionali atti a verificare il corretto svolgimento delle
procedure; allo stato delle cose, i controlli esercitati dalla
Regione sulle società da essa partecipate vengono espletati per il
tramite dei rappresentanti negli organi societari, sia di
amministrazione che soprattutto di controllo, quindi sia il
Collegio sindacale che i Consigli di amministrazione, organi
societari che la medesima nomina o designa ai sensi della legge
regionale n. 11/1997, recante disciplina delle nomine e delle
designazioni di competenza regionale per quanto concerne le società
partecipate direttamente. Detti soggetti sono tenuti, così come
previsto dall'articolo 13, "Doveri inerenti al mandato", della
sopraccitata legge regionale, ad inviare annualmente - o quando sia
loro altrimenti richiesto - una relazione sull'attività svolta al
Presidente del Consiglio regionale e al Presidente della Regione.
Tali relazioni sono in seguito trasmesse per informazione alle
commissioni consiliari competenti per materia. Anche nelle società
partecipate indirettamente in gestione speciale di Finaosta vige il
medesimo principio di controllo, effettuato attraverso la
designazione a cura di Finaosta S.p.a. dei rappresentanti negli
organi societari delle stesse.
Allora, pur capendo il problema sollevato dal collega Zucchi,
che quindi sul piano politico - fatto salvo questo tipo di
controllo - può essere fatta una ulteriore raccomandazione ai
rappresentanti nelle varie società partecipate a vigilare, diciamo
una raccomandazione ultronea, perché già dovrebbe essere il compito
specifico di chi è nel Consiglio di amministrazione e nel Collegio
sindacale... ma dal punto di vista politico possiamo capire che
questa azione può essere fatta. Non possiamo certamente porre in
essere azioni che potrebbero andare in conflitto con quanto
previsto dal legislatore nazionale, contenuto nel Codice civile,
che costituisce la norma di riferimento e fondamentale per il
diritto societario.
Président
- La parole au Conseiller Zucchi.
Zucchi (PdL)
- Assessore, mi ritengo moderatamente
soddisfatto della sua risposta ad una interpellanza che - come dice
la parola - ha lo scopo di conoscere quelle che sono le normative.
Lei ha fatto giustamente riferimento a normative che sono di fatto,
se possiamo chiamarle così, "di ultima generazione", perché mentre
lei parlava, faceva riferimento a normative tutte quante ultime:
del 2004, del 2005 e del 2006. Lei sa altrettanto quanto me che nel
passato... ben vengano queste normative, ben vengano queste
discipline giuridiche che normano questo aspetto che, a mio avviso,
prima era lacunoso, perché sapete che prima non c'era un
atteggiamento del genere. Ripeto e rinnovo quindi la mia
soddisfazione in merito a questa risposta, Assessore, con la
preghiera - nella consapevolezza che non si possono emanare
direttive perché una normativa di fatto c'è - che effettivamente
queste normative dal momento che ci sono, vengano applicate e
vengano fatte rispettare!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK