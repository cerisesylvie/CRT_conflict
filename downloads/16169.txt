Consiglio Regionale della Valle d'Aosta - Oggetto del Consiglio n. 2519 del 16 aprile 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
Precedente
Successivo
Resoconto integrale del dibattito dell'aula
Oggetto del Consiglio n. 2519 del 16 aprile 1997 - Resoconto
SEDUTA POMERIDIANA DEL 16 APRILE 1997
OGGETTO N. 2519/X Disegno di legge: "Ulteriori modificazioni
alla legge regionale 6 luglio 1984, n. 30 (Interventi regionali in
materia di agricoltura), già modificata dalle leggi regionali 12
dicembre 1986, n. 62, 13 giugno 1991, n. 19, 23 dicembre 1991, n.
84 e 28 febbraio 1994, n. 5".
Articolo 1 1. Dopo il comma 5 dell'articolo 6 della legge
regionale 6 luglio 1984, n. 30 (Interventi regionali in materia di
agricoltura), come modificato dall'articolo 2 della legge regionale
12 dicembre 1986, n. 62 e dall'articolo 1 della legge regionale 13
giugno 1991, n. 19, è aggiunto il seguente:
"5bis. Per interventi di adeguamento igienico-sanitario, che non
comportino aumenti di produzione, possono essere concessi
contributi in conto capitale nella misura del settantacinque per
cento della spesa ritenuta ammissibile, ai sensi degli articoli 4,
5 e 6 del regolamento regionale 16 agosto 1994, n. 7 (Regolamento
di applicazione della legge regionale 6 luglio 1984, n. 30
(Interventi regionali in materia di agricoltura), e successive
modificazioni)."
Articolo 2 1. L'articolo 7 della legge regionale 30/1984, come
modificato dalle leggi regionali 62/1986, 23 dicembre 1991, n. 84 e
28 febbraio 1994, n. 5, è sostituito dal seguente:
"Articolo 7
(Viabilità, irrigazione e acquedotti)
1. È autorizzata la concessione di contributi in conto capitale,
nei limiti dello stanziamento di bilancio, a favore di proprietari
di aziende agricole, singoli od associati, di consorzi di
miglioramento fondiario e di consorterie, per la costruzione,
sistemazione e riattamento di strade poderali, interpoderali e
vicinali, di monorotaie, teleferiche e fili a sbalzo che
sostituiscono la viabilità rurale, di acquedotti rurali, di canali
irrigui, di impianti di irrigazione e di fertirrigazione.
2. Le strade vicinali e gli acquedotti devono essere di
interesse prevalentemente agricolo ai sensi dell'articolo 19, comma
4, del regolam. reg. 7/1994.
3. Il contributo regionale sulla spesa ammessa, determinata ai
sensi dell'articolo 19 del regolam. reg. 7/1994, è concesso nelle
seguenti misure:
a) cinquanta per cento per opere eseguite da proprietari di
aziende agricole, singoli od associati;
b) novantacinque per cento per opere eseguite da consorzi di
miglioramento fondiario o consorterie.
4. Le Comunità montane e i comuni sono autorizzati a contribuire
alla spesa, nella misura massima del cinque per cento, nell'ipotesi
di cui al comma 3, lett. b), qualora gli interventi abbiano
rilevante valenza comprensoriale e contribuiscano al mantenimento
dell'ambiente e dell'equilibrio idrogeologico del territorio.
5. Ad integrazione del contributo di cui al comma 3, lett. b),
per un importo massimo del cinque per cento della spesa ammessa per
l'esecuzione delle opere di miglioramento fondiario, qualora le
stesse non beneficino del finanziamento di cui al comma 4, possono
essere richieste le provvidenze previste dall'articolo 4.
6. Qualora le opere siano di rilevante importanza ai fini
dell'esercizio dell'agricoltura, su richiesta dei consorzi e previa
verifica tecnico-economica effettuata dalla commissione tecnica
prevista dall'articolo 19 del regolam. reg. 7/1994, possono essere
eseguite dalla Regione, con spese a totale carico del bilancio
regionale.
7. Per opere di miglioramento fondiario aventi le
caratteristiche di cui al comma 6, che contribuiscono a ridurre i
costi di produzione e a migliorare le condizioni di vita e di
lavoro e favoriscono la tutela e il miglioramento dell'ambiente,
realizzate con il contributo dell'Unione europea e per le quali i
consorzi abbiano contratto mutui integrativi, possono essere
concessi contributi annui di importo pari alle quote di
ammortamento a loro carico, fino alla scadenza del mutuo, a
condizione che l'importo complessivo del contributo e del mutuo non
superi quello delle spese sostenute.
8. Sono altresì a totale carico del bilancio regionale gli
interventi che interessano canali irrigui aventi anche le funzioni
di raccolta e scolo delle acque reflue e che favoriscono il
mantenimento dell'equilibrio idrogeologico, nonché gli interventi
necessari per il ripristino e la riapertura della viabilità rurale
in seguito ad eventi calamitosi naturali.
9. Nei comprensori costituiti da alpeggi e mayens privi di
adeguata viabilità, possono essere concessi, previa istanza da
presentare alla struttura regionale competente in materia di
miglioramenti fondiari, contributi pari al novantacinque per cento
delle spese sostenute per l'utilizzazione di elicotteri per il
trasporto di prodotti agricoli e mezzi tecnici di produzione,
nonché di quanto utile per il razionale sfruttamento di alpeggi e
mayens. Ogni singolo intervento è preventivamente autorizzato con
provvedimento del dirigente della struttura regionale competente in
materia di miglioramenti fondiari e, entro le ventiquattro ore
antecedenti alla rotazione, il beneficiario è tenuto a darne
comunicazione alla struttura stessa al fine di permettere i
relativi controlli. Il contributo è concesso entro centottanta
giorni, su presentazione delle fatture quietanzate, con
provvedimento del dirigente della struttura regionale competente in
materia di miglioramenti fondiari.
10. È autorizzata, a favore dei consorzi di miglioramento
fondiario, col consenso dei comuni interessati, l'espropriazione di
aree per la costruzione di strade interpoderali, monorotaie,
teleferiche, fili a sbalzo e opere irrigue."
Articolo 3 1. Dopo il comma 2 dell'articolo 11 della legge
regionale 30/1984, come modificato dall'articolo 5 della legge
regionale 62/1986, è inserito il seguente:
"2bis. Nell'ambito delle attività istituzionalmente proprie
svolte dai consorzi di miglioramento fondiario ai sensi delle
vigenti disposizioni legislative nazionali e regionali è
riconosciuta la facoltà di utilizzare le acque fluenti nei canali e
nelle condotte consortili per la produzione di energia elettrica,
anche per utilizzi diversi da quelli previsti dal comma 2, a
condizione che tali usi comportino la restituzione delle acque e
non pregiudichino la loro utilizzazione primaria a scopo
irriguo."
Articolo 4 1. L'onere previsto dalla presente legge graverà
sugli stanziamenti già iscritti al cap. 41720 (Contributi nel
settore del miglioramento fondiario).
Presidente Ha chiesto la parola il relatore, Consigliere
Bionaz.
Bionaz (UV) Le sempre maggiori esigenze sopravvenute nel settore
e la necessità di incentivare la pratica di attività agricole in
Valle d'Aosta rendono opportuno procedere al riesame di alcuni
articoli della legge regionale n. 30/84.
Il raggiungimento e il mantenimento di standard qualificativi ed
igienico-sanitari previsti dalle norme vigenti in materia, in
particolare da una recente normativa CEE, che ha imposto rigide
regole sanitarie concernenti la produzione e la commercializzazione
del latte e dei suoi derivati, obbliga gli imprenditori agricoli ad
apportare adeguamenti anche di carattere strutturale nelle loro
aziende, perciò si intende prevedere la concessione di un
contributo del 75 percento sulle spese ritenute ammissibili per
interventi ed adeguamenti igienico-sanitari, che non comportino
aumenti di produzione, andando ad integrare l'articolo 6 della
legge regionale n. 30/84.
Si è riscontrata anche la necessità di adeguare l'articolo 7
della legge per mettere i consorzi e le consorterie in grado di
reperire fondi mediante interventi finanziari da parte di comunità
montane e comuni per la parte naturalmente di spesa non coperta di
contributo regionale. La necessità di agevolare gli interventi di
tali enti nel campo delle opere di miglioramento fondiario deriva
dal fatto che questi non avvantaggiano solo il settore agricolo, ma
l'intera comunità in quanto, garantendo il mantenimento
dell'agricoltura, naturalmente si salvaguarda l'ambiente.
La proposta di legge inoltre tende a mantenere e migliorare
l'attività agricola in un giusto equilibrio fra i diversi settori
produttivi.
L'attuale dimensione e il sistema gestionale delle aziende
agricole hanno determinato un equilibrio fra superficie coltivata,
numero di imprenditori agricoli e redditività che rende sfavorevole
il rapporto fra costi di infrastrutture e numero di operatori
agricoli. Occorre pertanto ribadire l'importanza che la pratica
agricola di alpeggi e mayens riveste per la salvaguardia della
fauna e flora montane attraverso un uso corretto dei pascoli e
delle regimazioni delle acque, prevenzioni di incendi eccetera.
La particolare ubicazione di alcune di esse in zone di montagna
però rende molto oneroso, sia dal punto di vista economico che di
impatto ambientale, realizzare determinate infrastrutture quale
adeguata viabilità.
Ecco dunque la necessità di confermare la concessione di un
contributo del 95 percento sulle spese sostenute dai conduttori
agricoli per l'utilizzo di alternative utili allo sfruttamento di
questi alpeggi e mayens.
Infine, nell'intento di contenere i costi di gestione dei
consorzi, di cui l'utilità è già stata illustrata, risulta
opportuno dare loro la possibilità di utilizzare le acque
consortili per produrre energia elettrica a condizione che la
destinazione primaria rimanga l'uso irriguo.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Pour remercier le rapporteur et pour renseigner le
Conseil quant à la longueur de cette procédure. En effet ce projet
de loi a été licencié par la Junte régionale le 9 octobre et arrive
seulement aujourd'hui au Conseil puisqu'on a dû soumettre ce projet
de loi au visa de la Commission européenne qui a transmis, avec une
note qui sera distribuée aux conseillers, son avis favorable sans
relever des contradictions entre ce projet de loi et les normes
communautaires sur la concurrence.
Président Quelqu'un demande la parole? Maintenant on distribue
la lettre, on passe à l'examen de la loi.
Article 1, les conseillers sont invités à voter:
Presenti, votanti e favorevoli: 29
Président Article 2, les conseillers sont invités à voter:
Presenti, votanti e favorevoli: 29
Président Article 3, les conseillers sont invités à voter:
Presenti, votanti e favorevoli: 29
Président Article 4, les conseillers sont invités à voter:
Presenti, votanti e favorevoli: 29
Président Les conseillers sont invités à voter la loi dans son
ensemble:
Presenti, votanti e favorevoli: 30
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK