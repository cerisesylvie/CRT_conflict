Consiglio Regionale della Valle d'Aosta - Oggetto del Consiglio n. 1803 del 12 febbraio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1803 del 12 febbraio 1986 - Resoconto
OGGETTO N. 1803/VIII - COMUNICAZIONI DEL PRESIDENTE DEL
CONSIGLIO.
PRESIDENTE
: Le comunicazioni del Presidente inquadrano
l'attività del Consiglio dal 27 gennaio in poi:
Disegni di legge presentati:
D.L. n. 252, presentato dalla Giunta regionale in data 29
gennaio 1986, concernente: "Modificazioni delle norme
sull'ordinamento dei servizi regionali e sullo stato giuridico ed
economico del personale" (I Commissione)
D.L. n. 253, presentato dalla Giunta regionale in data 29
gennaio 1986, concernente: "Modifiche ed integrazioni alle leggi
regionali 21 maggio 1985, n. 35, 15 maggio 1978, n. 12 e 7 dicembre
1979, n. 68 e successive modificazioni, recanti provvedimenti
connessi con la programmazione regionale" (I Commissione)
D.L. n. 254, presentato dalla Giunta regionale in data 29
gennaio 1986, concernente: "Sottoscrizione di capitale azionario
della Centrale Laitière S.p.A. di Aosta" (I e III Commissione)
D.L. n. 255, presentato dalla Giunta regionale in data 29
gennaio 1986, concernente: "Rifinanziamento per l'anno 1986 della
legge regionale 6 luglio 1984, n. 30, recante interventi regionali
in materia di agricoltura art. 4 comma 2° punto b)" (I e III
Commissione)
D.L. n. 256, presentato dalla Giunta regionale in data 29
gennaio 1986, concernente: "Rifinanziamento per l'anno 1986 della
legge regionale 6 luglio 1984, n. 30, recante interventi in materia
di agricoltura art. 4 lett. c. (I e III Commissione)
D.L. n. 257, presentato dalla Giunta regionale in data 29
gennaio 1986, concernente: "Ulteriore rivalutazione del trattamento
integrativo di quiescenza di cui alla legge regionale 2 febbraio
1968, n. 1 (V Commissione)
D.L. n. 258, presentato dalla Giunta regionale in data 29
gennaio 1986, concernente: "Aumento, limitatamente all'anno 1984,
della spesa per l'applicazione della legge regionale 28.6.1962, n.
13, modificata con legge regionale 31.5.1979, n. 31, recante norme
per il risanamento del bestiame in Valle d'Aosta nei riguardi delle
brucellosi, tubercolosi e mastiti" (I e IV Commissione)
D.L. n. 259, presentato dalla Giunta regionale in data 29
gennaio 1986, concernente: "Finanziamento delle spese per la
gestione ed il funzionamento delle Comunità socio-educative per
minori e giovani" (I e IV Commissione)
D.L. n. 260, presentato dalla Giunta regionale in data 29
gennaio 1986, concernente: "Disciplina degli orari di apertura,
delle ferie, dei turni di servizio e della chiusura settimanale
delle farmacie della Regione Valle d'Aosta" (IV Commissione)
Disegni di legge vistati: -
Disegni di legge non vistati: -
Deliberazioni vistate: 1
Deliberazioni non vistate: -
Riunioni:
Conferenza dei Capi Gruppo e U.P. - 1
Presidenti delle Commissioni permanenti: 1
I Commissione: 1
V Commissione: 1
Gruppo di Consiglieri per l'esame del possibile acquisto degli
immobili di proprietà DELTASIDER in Cavi di Lavagna: 1
Il Presidente della Giunta, con lettera prot. n. 674/5/S.G. in
data 29 gennaio 1986 ha comunicato che, in merito alla proposta di
deliberazione concernente: "Acquisto immobili siti in Comune di
Courmayeur di proprietà del Signor ROLLA Felice e della Società
FERRARI Ettore e MARIANI Ivo s.n.c." da destinare ad insediamenti
di attività industriali, già iscritta all'ordine del giorno delle
adunanze del Consiglio regionale 6 - 7 novembre e 27 - 28 - 29
novembre, e ritirata in sede di discussione, la Presidenza della
Giunta sta acquisendo agli atti elementi integrativi della perizia
e conseguentemente richiederà in tempi brevi l'iscrizione
all'ordine del giorno del Consiglio della proposta di deliberazione
in argomento.
L'ex Sindaco di Firenze, Lando Conti, è stato ucciso in un
agguato teso nel pomeriggio di lunedì 10 febbraio a Firenze da un
commando terroristico formato da due uomini. L'omicidio è stato
rivendicato dalle Brigate Rosse ed è avvenuto proprio nel giorno in
cui a Palermo aveva inizio il maxiprocesso contro la mafia.
Di fronte a questo ennesimo fatto di sangue questo Consiglio
regionale non può che riaffermare la più totale e ferma condanna
per ogni forma di terrorismo e partecipa al grande dolore della
famiglia.
È doveroso, in apertura di questa seduta, rivolgere un commosso
pensiero alle sette vittime dell'immane tragedia dello spazio che
ha profondamente colpito non soltanto l'America, ma tutto il
mondo.
Il giorno 28 gennaio che doveva passare alla storia come una
data memorabile nella lunga battaglia condotta dall'uomo per la
conquista dello spazio e diventare di conseguenza un giorno di
gioia e di felicità, si è trasformato in un giorno di tristezza
profonda.
Tutti i sette componenti del traghetto spaziale Challenger sono
periti a seguito di un'esplosione che ha completamente disintegrato
la navetta spaziale.
Passati i primi momenti di emozione è emersa però la volontà di
continuare sulla strada della ricerca di nuove vie nello spazio in
quanto, come ha avuto modo di ricordare il Presidente degli Stati
Uniti nel corso della solenne cerimonia funebre in onore dei Caduti
"la nuova frontiera è quella dello spazio e dell'estensione della
conoscenza umana. La nostra missione è di continuare anche se
qualche volta non siamo capaci di raggiungere le stelle. La nostra
promessa ai gloriosi Caduti" ha detto ancora il Presidente Reagan"
dovrà essere quella di fare in modo che il loro sogno viva ancora e
si realizzi. I coraggiosi uomini e donne della NASA hanno perduto
sette membri della loro famiglia, ma non per questo cesseranno di
andare avanti con un programma costruttivo, efficiente, coraggioso
ed impegnativo".
Allo sbigottimento ed al senso di amarezza e di impotenza che
abbiamo tutti provato in quel tragico momento, ha fatto seguito
subito la volontà di continuare perché, come diceva Teilhard de
Chardin "L'uomo non è il centro dell'universo, ma una freccia che
sale verso l'alto della grande sintesi biologica, è la chiave, la
testa dell'universo, il fronte avanzato della vita".
Giunga in questo momento alle famiglie dei Caduti per aprire
nuove frontiere alla conquista dello spazio, la più convinta e
sincera adesione al loro dolore.
Il maltempo che ha colpito la Valle d'Aosta e l'Italia intera,
nei giorni scorsi, ha provocato gravi disagi e due vittime a
Gressoney Saint Jean, Maria Pia Morandi, Consigliere comunale, e
Maria Caterina Monterin che fu fisioterapista dello sfortunato
Leonardo David.
Sono perite sotto una slavina mentre salivano a portare aiuto
alla Capanna Carla sventrata da una valanga.
Alle famiglie delle scomparse le più sentite condoglianze di
questa Assemblea.
Il Consiglio Comunale di Issogne ha fatto pervenire a questa
Presidenza il testo di una deliberazione in cui si esprime
solidarietà ai lavoratori dell'ILSSA-VIOLA in lotta per la difesa
dell'occupazione e si impegna ad accertare le possibilità di
impiego per finalità di pubblico interesse di lavoratori licenziati
o cassaintegrati.
Il Prefetto Presidente della Commissione di Coordinamento ha
dato comunicazione a questa Presidenza dell'avvenuta nomina a
rappresentante effettivo della Regione Valle d'Aosta in seno alla
Commissione di Coordinamento del Dr. Anselmo Lucat.
Il Presidente della Camera dei Deputati ha comunicato di aver
provveduto a trasmettere alla competente Commissione della Camera
l'ordine del giorno approvato da questo Consiglio regionale in
merito alla grave situazione esistente presso l'ILSSA-VIOLA.
È pervenuto il prospetto dei passaggi al Traforo del Monte
Bianco relativi al mese di gennaio dell'anno in corso.
È pervenuta inoltre a questa Presidenza una petizione di 1.136
cittadini contrari alla realizzazione del tronco autostradale
Aosta-Courmayeur.
PRESIDENTE
: Ha chiesto la parola il Vice Presidente De
Grandis; ne ha facoltà.
DE GRANDIS (P.R.I.):
Signor Presidente, io la ringrazio
per aver voluto ricordare a questa Assemblea il barbaro assassinio
dell'ex Sindaco di Firenze, il repubblicano Lando Conti. In qualità
di Repubblicani siamo rimasti profondamente colpiti da questo
assassinio che non ha ragione di essere, ma siamo soprattutto
allarmati dal ripetersi di simili episodi, da parte di
organizzazioni terroristiche di cui non conosciamo gli elementi, la
consistenza e l'organizzazione. L'attribuzione alle Brigate Rosse
può essere senz'altro quella più corretta, ma c'è tutta una serie
di elementi e di circostanze che fa pensare a ben altre
connessioni. L'apertura del processo di Palermo alla mafia in
quello stesso giorno, la politicizzazione dei criminali comuni
nelle carceri, costantemente operata dagli appartenenti alle
Brigate Rosse, i fenomeni relativi al terrorismo internazionale e
la presa di posizione proprio del Partito Repubblicano, del suo
Segretario e Ministro della Difesa contro questi fenomeni, fanno
pensare a tutta una serie di collegamenti e di nuove strategie che,
a mio avviso, devono metterci in guardia.
Noi, purtroppo, non siamo assolutamente fuori da questi rischi e
non possiamo considerarci fuori in alcun modo. Nella nostra azione
quotidiana dobbiamo ricordarcene per improntare la nostra azione
affinché questo non si verifichi in avvenire; dobbiamo cioè avere
il coraggio di condannare sempre e dovunque questi fenomeni, anche
quando si presentano sotto forme non violente. Queste ultime forme
io le ritengo molto più pericolose come, ad esempio, la nomina di
Giovanni Negri ad ordinario presso l'Università di Milano,
nonostante tutta la sua opera di ideologo del terrorismo, rosso o
nero non mi interessa perché è sempre terrorismo, criminalità e
delinquenza comune che non può in alcun modo essere nobilitata da
ideologie politiche. Anche questi atti ci devono far porre molta
attenzione a ciò che facciamo ed a come ci atteggiamo, perché il
terrorismo si può annidare ovunque e non è che la forma materiale
più trucida del pensiero stravolgente della convivenza civile.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Il nostro Gruppo rinnova alla famiglia
Conti, alla Città di Firenze ed al Partito Repubblicano, i
sentimenti di commozione e sdegno per questa barbara uccisione. È
un atto gravissimo che presenta contorni oscuri. La rivendicazione
da parte delle Brigate Rosse può far pensare ad una ripresa del
terrorismo, però ci sono anche altri elementi che possono mettere
in evidenza disegni ancora più oscuri.
Prima il Presidente del Consiglio ricordava la sua concomitanza
con l'inizio del processo alla mafia a Palermo. Io faccio notare
come Firenze sia una città particolare, l'unica grande città in
cui, dopo le elezioni del 1985, c'è un'alleanza diversa dalla
precedente, e proprio in quella città viene ucciso il Sindaco della
precedente alleanza. Firenze è anche la città dove tra un mese si
svolgerà il congresso nazionale del Partito Comunista. Ci troviamo
poi in una situazione politica nella quale c'è un governo che
preannuncia un ripensamento, una discussione o comunque una
verifica e c'è qualcuno che, probabilmente, pensa di buttare sulla
bilancia della politica un "assassinato", per chissà quali oscuri
disegni.
Possiamo comunque affermare che, oltre ad una condanna ferma e
netta del terrorismo, ci impegniamo, assieme a tutte le altre forze
democratiche, a vigilare perché la civile convivenza e la
democrazia possano proseguire in Italia, liberandosi una volta per
tutte, dalla criminalità organizzata e dalla criminalità politica.
Rinnoviamo alla famiglia Conti, così duramente colpita, i
sentimenti della nostra grande solidarietà.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
A nome del Gruppo del Partito
Socialista Italiano, noi rinnoviamo innanzitutto alla famiglia e
poi al Partito Repubblicano, le nostre più commosse e sentite
condoglianze per il barbaro assassinio dell'ex sindaco Conti e
pertanto mi associo alle parole del Consigliere Mafrica.
Obiettivamente bisogna chiedersi, come d'altronde se lo è
chiesto anche il Presidente della Repubblica con una felice
immagine, se ci troviamo di fronte ai "rottami del terrorismo",
oppure ad una nuova fase del terrorismo che, stranamente, inizia in
concomitanza del "processone" alla mafia, con il quale, finalmente,
lo Stato, dopo anni di incertezze e di errori, ritiene di poter
processare una frangia consistente dell'organizzazione mafiosa. È
strana questa concomitanza. Le risposte non ci sono ancora venute,
però non è da escludere, come già in altri casi, che ci sia anche
un diretto collegamento tra il terrorismo "politico", sempre che si
possa attribuire al terrorismo un aggettivo del genere, e la
criminalità mafiosa e camorristica. In altre occasioni un giudice
coraggioso ha scoperto questo tipo di collegamento.
Credevamo forse che il terrorismo "politico" fosse stato
definitivamente debellato, invece, ancora una volta, le immagini
della televisione ci hanno posto di fronte al drammatico quadro di
un uomo assassinato. Non è un caso che si sia trattato dell'ex
sindaco Conti, un uomo che si era opposto al trasferimento di
mafiosi nel carcere fiorentino; non è un caso che si sia colpito un
militante politico di estremo rigore morale, un uomo che faceva
onore al Partito Repubblicano. Le nostre risposte questa volta non
sono certe, sono ancora degli interrogativi, ma ci auguriamo, come
ha detto il Presidente della Repubblica, che si tratti dei "rottami
del terrorismo". A nome personale e del P.S.I. noi rinnoviamo le
nostre più sentite e commosse condoglianze.
PRESIDENTE
: Ha chiesto la parola il Consigliere Ricco; ne
ha facoltà.
RICCO (D.C.):
Anche il nostro Gruppo si associa al
profondo dolore del Partito Repubblicano per l'assassinio dell'ex
Sindaco di Firenze. Questo ulteriore e nefasto delitto deve
rafforzare in tutti i democratici la volontà di continuare a
combattere il terrorismo, rosso o nero che sia, fino alla completa
vittoria della civiltà democratica e popolare.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
A nome mio e a nome del Partito
Socialdemocratico esprimo le condoglianze alla Famiglia Conti e al
Partito Repubblicano. Vorrei dire che forse non è giusto dare
esclusivamente la colpa alle Brigate Rosse, perché in tempi non
sospetti, quando tutti gli attentati venivano attribuiti al
terrorismo di destra, proprio per lo scetticismo delle altre forze
politiche, quando si parlava di terrorismo di destra e di sinistra,
sorse un terrorismo feroce: quello delle Brigate Rosse. Direi
quindi che bisogna stare molto attenti nel dire che questo
attentato è siglato solamente dalle Brigate Rosse.
PRESIDENTE
: Ha chiesto la parola il Consigliere Pedrini;
ne ha facoltà.
PEDRINI (P.L.I.):
A nome del Partito Liberale e mio, mi
associo alle parole del Presidente del Consiglio, per esprimere le
nostre condoglianze al Partito Repubblicano e alla famiglia.
PRESIDENTE
: Ha chiesto la parola il Consigliere
Segretario Tamone; ne ha facoltà.
TAMONE (U.V.):
Il semble toujours que le terrorisme soit
fini et, au contraire, comme on dit en italien "dei sussulti"
continuent à resurgir dans ce domaine, même si ici, comme vient de
dire justement le Conseiller Mafrica, on ne comprend pas bien s'il
s'agit réellement de terrorisme, ou si d'autres intérêts sont à la
base de ce crime qui a touché si cruellement Monsieur Conti, ancien
maire de Florence.
Nous devons méditer sur ce qui s'est passé. Comme le disait
lundi soir le Ministre de l'Intérieur au cours d'une émission de la
télévision italienne, nous devons porter la plus grande attention à
ce qui se passe un peu partout, parce que des actes de terrorisme,
qui paraissaient terminés, se manifestent encore sur le territoire
de l'Etat. C'est une profonde méditation que les différentes forces
politiques doivent faire et que nous devons faire nous aussi,
puisque nous constituons un Conseil avec une base politique. Nous
voulons nous aussi exprimer toutes nos condoléances au Parti
Républicain et à la famille Conti.
Je voudrais encore rappeler dans ce Conseil les deux femmes de
Gressoney qui ont quitté ce monde, ensevelies par une avalanche,
Madame Maria Pia Morandi et Madame Maria Caterina Monterin. C'est
un deuil qui a touché non seulement toute la communauté de
Gressoney, mais aussi notre mouvement, puisqu'elles étaient
associées à l'Union Valdôtaine. Nous voulons donc renouveler nos
condoléances aux familles des deux mortes, ainsi qu'à toute la
communauté de Gressoney qui, en les personnes de ces deux femmes, a
perdu aussi deux représentantes de la vie de la montagne qui
faisaient honneur à ce type de vie.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Esprimo a nome mio personale e a nome
del Movimento Sociale Italiano le più sentite condoglianze alla
famiglia Conti e al Partito Repubblicano.
PRESIDENTE
: Ha chiesto la parola il Consigliere Berti; ne
ha facoltà.
BERTI (Art. e Comm. Vald.):
Mi associo alle parole
espresse dal Presidente del Consiglio per il barbaro eccidio che ha
colpito il Partito Repubblicano e l'ex Sindaco di Firenze.
PRESIDENTE
: Ha chiesto la parola il Consigliere
Maquignaz; ne ha facoltà.
MAQUIGNAZ (A.D.P.):
Il grave assassinio dell'ex Sindaco
di Firenze crea sgomento e costernazione. Si tratta di fatti che
minacciano l'istituzione democratica e come tali vanno contrastati
con fermezza. Come altri hanno rilevato prima di me, la
concomitanza sinistra del grave assassinio con il processo di
Palermo alla mafia, rende difficile l'interpretazione dei fatti e
la ricerca della matrice dell'attentato. Gli A.D.P. rinnovano i
loro sentimenti di commozione e di sdegno alla famiglia Conti e a
tutta la famiglia repubblicana.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Mi associo alle parole del Presidente del
Consiglio perché mi sembra doveroso intervenire per far sì che non
si creino equivoci sulla posizione del nostro Gruppo. Noi riteniamo
che le condoglianze non possano far tornare le cose com'erano
prima, e pertanto più delle parole dovrebbero contare i fatti
concreti, messi in essere da tutte le forze politiche, per
mantenere quella solidarietà che ha permesso alla popolazione del
nostro Paese di conseguire numerosi successi contro il terrorismo,
che ha ormai raggiunto e completamente inquinato il cosiddetto
terrorismo politico, il quale non esiste più in quanto tale perché
è stato assorbito dalla realtà delinquenziale comune e mafiosa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK