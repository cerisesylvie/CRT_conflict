Consiglio Regionale della Valle d'Aosta - Oggetto del Consiglio n. 4400 del 6 aprile 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4400 del 6 aprile 1993 - Resoconto
OGGETTO N. 4400/IX Ammissione negli "Ateliers" di disabili
che hanno superato la minore età.
(Interrogazione)
Interrogazione Considerato che ben cinque soggetti disabili
gravi ospitati presso gli "ateliers" hanno compiuto, nel corso
dell'annata 1992-93, i 18 anni di età e che pertanto dal prossimo
mese di settembre saranno esclusi dagli "ateliers" stessi;
Ritenuto il problema di estrema gravità ed urgenza sia per i
disabili sia per le relative famiglie;
i sottoscritti consiglieri regionali
interrogano
l'Assessore competente per conoscere:
1) se ritiene risolvibile la questione malgrado la prevista
inderogabile scadenza del mese di settembre 1993;
2) in caso affermativo quale soluzione viene ipotizzata;
3) in ogni caso come intende rispondere alla giusta esigenza dei
disabili e delle loro famiglie.
Firmato: Trione, Lanièce, Limonet, Ricco e Chiofalo.
Presidente
Risponde all'interrogazione l'Assessore
della Sanità ed Assistenza sociale Cout.
Cout (GV-PDS-SV)
Per i ragazzi che attualmente
sono ospitati negli "ateliers" e, dato che nel corso dell'anno
scolastico 1992/93 compiranno i 18 anni di età saranno esclusi da
questi il prossimo anno scolastico, si stanno ipotizzando delle
soluzioni alternative, come era già avvenuto negli anni passati, in
considerazione della tipologia e anche della gravità dell'handicap
del soggetto.
Per i portatori di handicap più gravi l'intervento immediato
viene attuato con l'inserimento dei giovani nei centri
socio-educativi della regione, compatibilmente con i posti
disponibili nelle strutture stesse. I posti attualmente disponibili
sono circa 6 a Châtillon, 5 a Hone, 11 ad Aosta e 9 o 10 a Quart.
Si potrebbe anche avanzare l'ipotesi di nuovi centri
socio-educativi ma questo non sarebbe che un ripiego temporaneo in
vista di nuove iniziative che dovrebbero essere attivate
contestualmente ad alcune scelte che vanno fatte anche per operare
in modo diverso nel campo dell'handicap. Una di queste iniziative
potrà riguardare interventi di assistenza educativa territoriale da
realizzare con personale a domicilio; questa è un'ipotesi per il
prossimo anno sulla quale si sta cominciando a ragionare e della
quale si verifica la fattibilità. Inoltre si sta esaminando se
predisporre, in attuazione della legge 104 del 1992, la creazione
di una nuova struttura che viene chiamata casa-famiglia, dove
alcune persone portatrici di handicap meno gravi potrebbero
addirittura organizzarsi per ciò che riguarda il servizio di cucina
ed altri ancora, oppure potrebbero essere appoggiate da personale
di supporto; queste case-famiglie sarebbero aperte sia di giorno
sia di notte.
Un altro metodo di intervento, già attuato anche gli scorsi anni
e che consente l'integrazione dei disabili con handicap meno gravi,
viene strutturato mediante la loro partecipazione ad una fase di
addestramento lavorativo nell'ambito del Progetto Marginalità; di
questo progetto abbiamo tra l'altro già parlato anche le volte
scorse: è redatto e presentato anche in collaborazione con
l'Agenzia del lavoro, proprio perché è finalizzato a favorire
l'inserimento lavorativo delle persone meno fortunate. Intanto è
partito un progetto particolare, che abbiamo avuto modo di
illustrare anche in una conferenza di presentazione alla stampa,
che contempla un corso di promozione speciale rivolto a 10 disabili
ed indirizzato a soggetti anche abbastanza gravi; questo corso è
però integrato da un tirocinio di formazione per favorire
l'acquisizione di competenze sociali e lavorative. Diciamo che
questo progetto è attuato per diverse fasi e vuole dare la
possibilità anche ai disabili più gravi di acquisire delle
cognizioni mirate ad inserirli in un settore particolare del nonno
del lavoro. Questo corso, iniziato da poco a Verse, potrebbe anche
essere un corso pilota per altri da realizzare anche in altre
località.
È stato iniziato in Bassa Valle perché vi era un certo numero di
richieste e la situazione era abbastanza grave per ciò che si
riferisce alla possibilità dei portatori di handicap di essere
inseriti nel nonno del lavoro. Questa è la panoramica delle
prospettive per il prossimo anno per le persone portatrici di
handicap che abbiano superato i 19 anni di età visto che chi ha
solo 18 anni può ancora rimanere negli "ateliers".
Presidente
La parola va al Vicepresidente Trione per
la replica.
Trione (DC)
Ringrazio l'Assessore Cout per la
risposta. Ho ritenuto opportuno presentare questa interrogazione
perché credo che questo problema diventerà particolarmente urgente.
Siamo alla vigilia delle elezioni ed immagino che in questi
prossimi mesi difficilmente qualcuno si potrà occupare attivamente
della soluzione di questo problema che è sicuramente grave. Colgo
l'occasione per dire che constato con piacere che è già stato
affrontato ed il fatto stesso che più di una soluzione sia stata
ipotizzata mi pare che dica quanto l'Assessorato si sia impegnato
per trovare delle soluzioni. Alcune di queste soluzioni come la
casa-famiglia, il Progetto Marginalità e il progetto di Verse non
mi paiono certo di immediata realizzazione e mi chiedo quindi fino
a che punto l'inserimento di queste persone in questi centri sia
possibile.
Bisognerebbe forse tentare, tra la trentina di posti disponibili
ad Hône, Aosta, Châtillon e Quart, di trovare una soluzione, anche
perché sono casi che è difficile classificare come meno gravi. La
soluzione del Progetto Marginalità mi sembra che si rivolga a forme
di handicap più leggere e quindi questi casi che ho citato non
rientrerebbero in questo progetto. Il mio intervento deve essere
considerato semplicemente come una raccomandazione, per non
dimenticare questo importante problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK