Consiglio Regionale della Valle d'Aosta - Oggetto del Consiglio n. 1740 del 14 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1740 del 14 luglio 2022 - Resoconto
OGGETTO N. 1740/XVI - Interpellanza: "Valutazioni in ordine
al voucher di conciliazione 2022 e azioni volte ad agevolare
l'accesso ai centri estivi dei disabili di età compresa tra i 3 e
21 anni".
Bertin (Presidente) -
Punto n. 52. Illustra
l'interpellanza il consigliere Manfrin.
Manfrin (LEGA VDA) -
Quest'interpellanza si origina da un
evento particolarmente critico che ha occupato, oltre che le pagine
di alcuni organi d'informazione, anche, per esempio, le audizioni
su una proposta di legge che ha visto protagoniste le associazioni
che si occupano di disabilità e che a lato delle loro valutazioni
rispetto alla proposta di legge hanno desiderato citare
quell'evento quale dimostrazione del fatto che la necessità di
addivenire e trovare un punto di riferimento: chi ha dei problemi
legati ai diritti dei disabili lo vede assolutamente come un passo
necessario.
Stiamo parlando di un evento che ha riguardato un ragazzo con il
disturbo dell'autismo che voleva partecipare ai centri estivi e si
è trovato respinto perché il Comune di Aosta ha deciso di mettere a
disposizione soltanto la colonia di Pinarella di Cervia, una cosa
che per chi è affetto da questo tipo di problema, non è una
possibilità, non è una scelta che si può adottare.
È una scelta che come gruppo Lega troviamo discutibile, perché
la formula dei centri estivi di Aosta - ma credo che questo non sia
un mistero - era molto più congeniale alle esigenze dei genitori,
per esempio era possibile iscrivere i bambini soltanto per mezza
giornata o addirittura non usufruire del pranzo, in modo che i
genitori potessero a questo punto andare a prendere il figlio
durante la pausa pranzo per poi riportarlo al centro il pomeriggio,
magari pagando qualcosa di meno.
Questo è un punto di partenza che serve per arrivare all'oggetto
di quest'iniziativa.
Questo servizio era ed è sicuramente più adatto ai bambini con
disabilità che hanno bisogno, come sappiamo, anche in estate di
socializzare e di partecipare alle attività ludico-didattiche
proposte e accompagnati da operatori specializzati, ma anche perché
spesso questi minori non possono trascorrere troppo tempo lontano
da casa perché la situazione potrebbe sconvolgere la loro routine
quotidiana con pesanti ricadute sulla loro stabilità
emotivo-affettiva, in questo caso parliamo appunto della tipologia
legata all'autismo.
Inoltre molti minori con disabilità hanno necessità di seguire,
per esempio, delle terapie salvavita che devono essere
somministrate dai genitori con cadenza regolare nel corso della
giornata e spesso gli operatori di sostegno non sono autorizzati
alla somministrazione di tali terapie, per non parlare poi anche
qui delle sedute psicologiche, di logopedia, di fisioterapia, di
psicomotricità che questi bambini devono seguire anche d'estate e
che, nel caso di un soggiorno lontani da casa, sarebbero difficili
da seguire con una regolarità necessaria per la loro patologia.
Per ovviare a questo problema - e quindi qui ci avviciniamo al
cuore della questione - il Comune di Aosta ha previsto dei voucher
il cui valore era stabilito in base all'Isee con il quale i
genitori potevano iscrivere i propri figli a qualunque centro
estivo della Regione.
Il voucher però non copriva i costi degli operatori di sostegno
per i bambini con difficoltà che, di conseguenza, sarebbero stati a
totale carico dei genitori.
Facendo dei calcoli "spannometrici", come ama ricordare
l'assessore Marzi, il costo mensile di un operatore di sostegno è
di circa 1.500 euro, a cui vanno aggiunti i costi relativi ai
contributi previdenziali per una stima indicativa che ovviamente
sfonda il tetto dei 2 mila euro; un costo mensile che, appare
chiaro, non sarebbe sostenibile da nessuna, a meno che non sia una
famiglia che ha molte possibilità economiche.
La Regione autonoma Valle d'Aosta, per venire incontro alle
esigenze dei genitori di questi bambini con disabilità, ha
previsto, tramite il coordinamento del Dipartimento politiche del
lavoro e della formazione, un voucher di conciliazione - e questa è
sicuramente una buona notizia - per l'anno 2022 per i nuclei
familiari con a carico figli con disabilità di età compresa tra i 3
e i 21 anni che possono richiedere questo voucher per agevolare
l'accesso ai servizi di conciliazione, centri estivi e servizi
analoghi, nel periodo di sospensione estiva delle attività
scolastiche ed educative.
Tale voucher, però, prevede uno stanziamento complessivo di 200
mila euro che viene erogato a rimborso e - facendo due conti, anche
qui spannometrici - non è in grado di coprire i costi degli
operatori per i centri estivi per tutti i minori con disabilità
residenti nella Regione autonoma Valle d'Aosta che usufruiranno dei
servizi ludico-ricreativi estivi.
Per quale motivo, nonostante il potenziale voucher del Comune di
Aosta e il voucher della Regione, non si riesce a coprire questo
costo? In primis perché l'erogazione massima viene stabilita in
euro 2 mila a fronte di un costo superiore ai 2 mila euro al mese
per l'operatore, e che quindi eventualmente, anche se il costo
fosse contenuto in 2 mila euro al mese, potrebbe coprire un solo
turno mensile per ogni minore con disabilità, ma la necessità di
assistenza arriva anche a richiedere tre turni. Come sapete molti
genitori lavorano anche tutta l'estate ed evidentemente un servizio
che compie tre mesi è assolutamente necessario.
Tale cifra, anche nel caso fosse erogata - però sfondando il
muro dei 2 mila euro - sarebbe comunque sufficiente a coprire il
costo di soli trenta bambini in tutta la Regione ed evidentemente
abbiamo delle realtà, per esempio La Petite Ferme du Bonheur che
quest'estate ospiterà ben settanta bambini con disabilità, quindi
abbiamo numeri sicuramente superiori, anche se lì ci sono anche
bambini che vengono da fuori valle ma il numero su cui dobbiamo
fare affidamento è sicuramente superiore rispetto ai trenta.
Infine l'erogazione a rimborso di questi fondi presuppone una
disponibilità economica immediata da parte della famiglia che però,
purtroppo, non riesce a farvi fronte, cioè una famiglia dovrebbe
potenzialmente spendere facciamo anche soltanto 2.500 euro, se sono
tre mesi sono 7.500 euro, anticipandoli e poi vedendoseli
rimborsare, sicuramente sarebbe un esborso molto importante per una
famiglia con un budget limitato.
Nel frattempo, per andare incontro alle famiglie dei minori con
disabilità, è intervenuta anche una delibera di Giunta comunale
della città di Aosta, la 103 del 13 giugno 2022, che prevede però,
a copertura dei costi per assistenza disabili con rapporto uno a
uno, uno stanziamento di 31.494,031 euro che anche qui non sono
purtroppo sufficienti a coprire i costi per l'operatore di sostegno
per tutti i minori con disabilità residenti nel Comune di
Aosta.
Come gruppo Lega siamo convinti che l'inclusione non sia
solamente una parola di cui riempirsi la bocca, spesso in campagna
elettorale o in altre sedi, ma crediamo sia necessario passare
dalle parole ai fatti - come cerchiamo di fare più volte con le
nostre proposte - per creare un sistema di welfare che sia
realmente inclusivo per le persone con disabilità.
Per questo crediamo che sia fondamentale garantire a tutti i
minori con disabilità la possibilità di usufruire del servizio di
un centro estivo per permettere loro di portare avanti il proprio
progetto di vita, senza doverlo interrompere a causa della mancanza
o della mancata programmazione dei fondi necessari affinché questo
avvenga.
Tutto questo chiaramente non è e non rappresenta una critica
rispetto a un voucher che sicuramente è andato ad aiutare le
famiglie, ma è un campanello d'allarme per dirci e per valutare
quello che questo voucher può avere, l'effetto che questo voucher
può avere, perché se effettivamente s'interviene, si decide di
provare a incidere in maniera positiva sulla vita di chi ha una
famiglia con necessità e di chi affronta le criticità legate alla
disabilità, dobbiamo purtroppo fare innanzitutto una stima e capire
l'entità della platea a cui ci si rivolge, capire le entità, le
necessità di spesa successivamente per andare a comprendere quali
sono le esigenze per permettere alle famiglie di avere un supporto,
dopodiché incidere con gli aiuti.
Per queste motivazioni con quest'interpellanza chiediamo
all'Assessore competente quali siano le motivazioni per le quali
non si è prevista una copertura integrale del corso degli operatori
di sostegno per minori con disabilità che frequentano i centri
estivi su tutto il territorio regionale; quali siano le motivazioni
per le quali si sia previsto di far anticipare i fondi alle
famiglie invece di coprirli direttamente; se siano state fatte
delle analisi per calcolare la potenziale platea dei beneficiari e
se sia intenzione - per l'immediato futuro e intanto per la
prossima estate, perché ricordo che le famiglie si sono sentite
rispondere "Intanto per quest'estate passa così, poi la prossima
vedremo" - se sia intenzione intervenire secondo le indicazioni
raccolte per formulare un bando di sostegno maggiormente
rispondente alla necessità espressa dalle famiglie.
Presidente -
Risponde l'assessore Bertschy.
Bertschy (AV-VdA Unie) -
Trovo l'iniziativa assolutamente
necessaria per rinforzare il lavoro che abbiamo iniziato a fare con
il Piano politiche del lavoro.
Ovviamente io non mi occupo dell'organizzazione dei centri
estivi, ma, attraverso la mia delega, cerco di costruire delle
azioni che possano andare a supporto per i tempi di conciliazione
con il lavoro da parte delle famiglie. Quindi pur avendo una delega
che incide, in questo caso l'interpellanza è legata al voucher,
quindi risponde in pieno alle richieste, lo sforzo che dobbiamo
fare e che tra l'altro era già stato sottolineato da alcune
iniziative in aula, è di riuscire, insieme agli enti locali e al
terzo settore, a costruire per l'estate 2023-2024 un progetto di
risposta alle famiglie nel periodo estivo maggiormente organizzato
per dare a tutti, al di là della disabilità, le maggiori
opportunità, perché questo è diventato un periodo dell'anno sempre
più impegnativo.
Proprio per cercare di assolvere al meglio questa delega, noi
l'anno scorso, a supporto delle famiglie con ragazzi e bambini e
giovani disabili, abbiamo iniziato a introdurre una misura che
aveva un limite molto più basso di quello attuale, in termini
economici erano 500 euro, ma eravamo partiti al buio in assenza di
un'organizzazione nella quale inserirsi, ci siamo inseriti per
sperimentare.
La risposta l'anno scorso era stata una risposta - mi ricordo
che l'avevamo discusso con le associazioni disabili - che non
avremmo assolutamente tenuto conto di quel dato perché non era un
dato che ci poteva permettere d'immaginare di fare una
pianificazione in termini di bilancio, essendo una misura che era
partita in piena pandemia, anche in maniera tardiva; comunque erano
state solo dieci le famiglie che avevano utilizzato quel
voucher.
Rispetto a quella misura, quest'anno abbiamo introdotto alcune
novità: è stata ampliata la fascia d'età dai 3 ai 21 anni; la
richiesta l'abbiamo estesa anche ai lavoratori con Partita I.V.A.;
è stata prevista la possibilità di un rimborso anche ai servizi di
conciliazione da fruire a domicilio; il rimborso è arrivato fino a
2 mila euro e abbiamo anche introdotto una quota riservata ai
nuclei familiari con figli disabili in particolari situazioni in
gravità, nel senso che nel caso che ci fossero troppe domande, a
loro sarebbe data la priorità, ma oggi non siamo in questa
situazione.
Poi l'ammissibilità della domanda a fronte di un semplice
preventivo di spesa, non ancora di una rendicontazione.
Questo per dire che si è lavorato già per far evolvere quella
misura, in più, a inizio primavera, dovendo lavorare per
pianificare l'utilizzo del voucher, abbiamo fatto due riunioni con
tutti i soggetti che potevano portare un contributo per dirci come
organizzare al meglio la nostra misura all'interno di
un'organizzazione complessiva. Devo dirle che abbiamo fatto
un'enorme fatica, perché oggi non c'è un Progetto Estate per le
famiglie, ci sono più interventi, più servizi che rispondono alcuni
agli enti locali, alcuni direttamente alle Associazioni... quindi
il modello non è un modello definito all'interno del quale
introdurre una misura ma è un modello in fase di costruzione. Su
questo abbiamo chiesto e posto l'accento perché si possa, già dai
prossimi mesi, ragionare alla misura per l'estate del 2023.
Detto questo, per venire alle domande che ci pone, "Quali siano
le motivazioni per le quali non è stata prevista una copertura
integrale del costo degli operatori di sostegno per i minori con
disabilità che frequentano i centri estivi su tutto il territorio
regionale": nella fase di preparazione dell'utilizzo del voucher
abbiamo fatto più riunioni, anche coinvolgendo le associazioni che
rappresentano le famiglie con disabilità ed è stato pensato, ancora
per quest'anno, di non introdurre l'elemento della fascia Isee, nel
senso che si è deciso di lavorare ancora in via sperimentale e, a
questo punto, avendo a disposizione risorse per 200 mila euro e poi
andando alla domanda 3 - ma poi ci ritorno - avendo una platea che
è definita intorno alle 400 famiglie, abbiamo cercato di
organizzare un contributo che desse la massima risposta ma per le
risorse che avevamo a disposizione.
Ripeto che non abbiamo a disposizione dei dati sul passato,
perché è una misura completamente nuova e quindi ci si sta cercando
di organizzare.
Credo che sarà possibile, anche alla fine di questa prima
sperimentazione, provare a immaginare o di introdurre la fascia
Isee oppure di organizzare diversamente la misura, e ci ragioneremo
in termini di bilancio per dare, soprattutto alle famiglie con
maggiore difficoltà, come avviene per tutta l'organizzazione delle
politiche di equità, magari il contributo massimo in alcune
situazioni e il contributo percentuale in altre.
Per quanto riguarda la seconda domanda, "Quali siano le
motivazioni per le quali si sia previsto di far anticipare i fondi
alle famiglie invece di coprirli direttamente": qui il tema tra
l'altro è ancora in discussione nel senso che stiamo cercando di
capire se possiamo in alcuni casi arrivare alla surroga, nel senso
del pagamento diretto ai servizi. Se potremo farlo, lo introdurremo
anche durante quest'azione che stiamo portando avanti per
quest'estate.
Il tema è sempre lo stesso, quando l'Amministrazione deve
anticipare dei soldi, o ha - come succede per qualsiasi attività -
la possibilità d'introdurre una fideiussione o qualche cosa, o
sennò l'anticipo rischia di esporre l'Amministrazione regionale a
un possibile non rientro.
Quindi in questo senso, pur rendendoci conto che era un
problema, abbiamo cercato di organizzarci in questa maniera con il
preventivo e con un veloce pagamento, ben consapevoli che, se lo
potremo fare già con la surroga ed eventualmente con altre misure,
dovremo cercare di superare questo limite che sicuramente, per
alcune famiglie, è un ostacolo.
Bisogna dire che al momento, rispetto alle domande che vengono
fatte agli uffici che si stanno occupando della gestione della
misura, che non è stato posto come un elemento di criticità
rispetto ad altre cose, quindi bisogna capire anche sotto questo
profilo... magari non abbiamo
ancora raggiunto tutte le
famiglie, in ogni caso stiamo cercando, e ne abbiamo parlato negli
incontri con gli enti locali, di far arrivare, su tutto il
territorio, la comunicazione che c'è questa disponibilità e che ci
sono queste risorse a disposizione.
Ad oggi sono trentacinque le famiglie che hanno fatto domanda
del voucher.
"Se siano state fatte delle analisi per calcolare la potenziale
platea di beneficiari": sì; dicevo che è stato convocato questo
tavolo al quale hanno partecipato anche gli enti locali, poi c'è
stata qualche difficoltà probabilmente di trasmissione
d'informazioni tra enti perché poi abbiamo visto, con un po' di
ritardo, che il Comune stava operando altre scelte, abbiamo letto
più che altro, che visto.
A questi incontri c'erano le politiche sociali e la
Sovraintendenza agli studi; ci sono stati forniti i dati, sono 461
i soggetti in età scolare con disabilità accertata, circa 400
famiglie.
I dati forniti dalle politiche sociali invece dall'istruzione
sono 435 con disabilità all'interno dei percorsi scolastici, anche
qui abbiamo dati, comunque, che hanno probabilmente
un'organizzazione diversa.
Rispetto a questo, sono stati organizzati sedici centri estivi
dagli enti locali, nove di questi centri hanno l'educatore di
supporto già presente, quindi senza costi aggiuntivi per la
famiglia, invece sette di questi hanno la previsione di un costo
aggiuntivo per l'educatore.
Poi ci sono dieci iniziative private e poi c'è l'iniziativa
prevista dall'istruzione e attivazione del Piano Estate con fondi
Stato e fondi regionali per il periodo estivo giugno-settembre.
La ricognizione per pianificare il Voucher è stata fatta a fine
primavera. A fine estate cercheremo di avere dei dati completi.
Vado alla conclusione: "Se sia intenzione, per un immediato
futuro per la prossima estate, di intervenire secondo le
indicazioni raccolte per formulare un bando di sostegno
maggiormente rispondente": assolutamente sì, siamo in una fase -
come le dicevo - di lavoro e tutto quello che raccoglieremo,
compresa l'iniziativa che ha portato in aula, ovviamente sarà
oggetto di valutazione.
È veramente complicato in questa fase poter pianificare e anche
programmare le risorse, perché non abbiamo sufficienti dati a
disposizione e stiamo cercando di costruirli per far sì che questo
supporto possa essere un supporto di aiuto per le famiglie con
disabilità non solo per il periodo estivo, perché poi ci sono anche
altri periodi dell'anno nei quali le famiglie vanno in crisi,
quindi l'intenzione è di rendere strutturale la misura e di rendere
sempre più utile quest'intervento.
Concludo, dicendo che abbiamo fatto anche un po' di analisi
sull'attività di altre Regioni: ognuna ha una propria
organizzazione, non esiste un vero modello di riferimento, quindi
credo che sarà opportuno mettere insieme più informazioni possibili
e poi riuscire a migliorare ancora il progetto che abbiamo messo il
campo.
Presidente -
Per la replica, consigliere Manfrin.
Manfrin (LEGA VDA) -
Grazie, Assessore, per le risposte
che ha voluto fornire che già contengono numerosi dati sicuramente
interessanti da cui poter riflettere, poter trarre delle
conclusioni e anche provare a ipotizzare delle soluzioni.
Sono soddisfatto di sentire che c'è una pianificazione in atto,
sono meno soddisfatto - ma questo non credo che dipenda
dall'Amministrazione regionale - dal fatto che alcune
Amministrazioni abbiano deciso di proseguire con una versione
edulcorata "
intuitu personae
", diciamo così, ma, detto
questo, prendo atto del fatto che c'è una fotografia della
situazione e abbiamo una platea di beneficiari che giustamente lei
ci ha quantificato in quattrocento e che quindi potrebbero essere
una base da cui far partire una riflessione; è chiaro che questo si
lega a un punto che lei ha trattato, cioè la natura della
disabilità crea anche una differenza fra le famiglie che
giustamente sono state conteggiate.
C'è chi ha un tipo di disabilità che può prevedere un tipo di
operatore con un certo tipo di formazione; ci sono certi tipi di
disabilità, ed è quello che per esempio lei ha detto... sui sedici
centri estivi nove hanno un educatore compreso, io non so se lei ha
voluto dire se l'educatore eventualmente a richiesta può essere
ricompreso oppure se c'è un educatore nel centro estivo, ma è
chiaro che se all'interno di un centro estivo c'è un solo educatore
ma ci sono più ragazzi con disabilità e magari all'interno di
questi ragazzi ci sono più tipologie di disabilità e qualcuna di
questi richiede un rapporto uno a uno, evidentemente un educatore
non è sufficiente, quindi va fatta una riflessione anche su
questo.
Detto questo, però, è importante e giusta la progettualità che
lei ha voluto fornire, quindi la strutturalità di questa misura che
giustamente, come ha detto, vede la sua principale necessità
durante i mesi estivi, che sono mesi di vacanza, sono la maggior
parte rispetto al resto dell'anno, ma che, per esempio, durante
altre tipologie di vacanze o altre tipologie di necessità possono
richiedere anche uno sforzo nel resto dell'anno e quindi è giusto
anche dare una progettualità che guardi a tutto l'anno e non
soltanto al periodo estivo.
Positivo il fatto che si rifletta in termini di sistema rispetto
all'Amministrazione da una parte e gli Enti locali dall'altra per
avere un'azione sinergica e poter elaborare un progetto che possa
davvero essere omogeneo da Nord a Sud, da Est a Ovest rispetto alla
Valle d'Aosta e che quindi possa trovare la stessa rispondenza,
senza magari avvantaggiare qualche famiglia che risiede in una
parte della Regione e svantaggiarne delle altre.
Quindi ben venga questa progettualità, ovviamente ci auguriamo
di ancora poter approfondire l'argomento e soprattutto di portare
questa riflessione negli organi che sono deputati a questo tipo di
discussione, oltre che magari approfondire in V Commissione sarà
importante, e quindi, con il ringraziamento per le risposte, mi
dichiaro soddisfatto della risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK