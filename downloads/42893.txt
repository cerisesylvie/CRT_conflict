Consiglio Regionale della Valle d'Aosta - Oggetto del Consiglio n. 382 del 24 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 382 del 24 febbraio 2021 - Resoconto
OGGETTO N. 382/XVI - Interpellanza: "Intendimenti per una
maggiore fruibilità del servizio presente nel sito della Regione
relativo ai luoghi di conferimento di materiali di risulta da
demolizione e lavorazione ad oggi attivi".
Bertin (Presidente) -
Punto n. 31 all'ordine del
giorno. Per l'illustrazione, ha chiesto la parola la consigliera
Spelgatti, ne ha facoltà.
Spelgatti (LEGA VDA) -
Considerata la misura prevista dal
decreto-legge 19 maggio 2020, n. 34, convertito con emendamenti
nella legge 17 luglio 2020 n. 77, cioè la misura del super bonus
110 percento, e il notevole aumento di materiali di risulta da
demolizione e lavorazione che dovranno essere smaltiti a seguito
dei lavori, interpelliamo la Giunta per conoscere: "se gli uffici
regionali abbiano fatto delle stime di massima degli aumenti dei
quantitativi di materiali di risulta da demolizione e lavorazione
negli anni a venire che deriveranno appunto presumibilmente da
questa misura; se sia stato fatto un censimento del numero e dello
stato dei siti di conferimento dei materiali di risulta da
demolizione e lavorazione ad oggi attivi per comprendere la
capacità attuale residua di ricezione dei vari CER di cui
all'oggetto; se sia intenzione della Giunta di dare mandato agli
uffici competenti al fine di rendere maggiormente fruibile il
servizio messo a disposizione sul sito della Regione, che non solo
risulta difficilmente individuabile ma soprattutto assolutamente
datato (verificando i dati di aggiornamento delle schede, ne
troviamo del 2012, 2014, 2015) e incompleto, in maniera tale che i
professionisti possano avere un utile servizio a supporto della
loro attività, anche alla luce delle determinazioni assunte dal
gruppo di lavoro 4 dell'Osservatorio regionale dei rifiuti nella
riunione del giugno 2019".
Proprio perché sappiamo che questa misura del 110 percento
potrebbe veramente avere degli ottimi riscontri, potrebbe sì,
potrebbe no, non lo sappiamo, però è presumibile che questo avverrà
e sapendo che appunto ci sarà poi un'enorme quantità di materiale
da dover smaltire, sono andata poi a verificare lo stato dei siti e
sono partita dal sito della Regione.
Al di là del fatto che, per arrivare a trovare la pagina per
vedere quali sono le discariche, dove sono, eccetera, ci si mette
non poco, non è così semplice, immediato e chiaro, poi però sono
arrivata a questa pagina dove ci sono appunto questi numeri: circa
150 tra cave e discariche, impianti di trattamento e riciclaggio,
eccetera, poi però apro le schede e, al di là del fatto che questo
sito, ripeto, è datato, oltretutto la pagina è datatissima e quindi
ci sono dei sistemi decisamente più moderni che dovrebbero essere
utilizzati, appunto apro le schede e vedo sulle varie discariche:
"data aggiornamento scheda su quella discarica 6 marzo 2012",
l'altro 11 luglio, l'altra del 2014 e via così.
Ritengo quindi che un censimento capillare, questo vale in ogni
caso e indipendentemente dalla misura del 110 percento, ma a
maggior ragione adesso urge che ci sia questo censimento capillare
e dovrebbe essere creato un
database
a supporto di tutti i
professionisti in cui venga fuori il Comune, il titolare, il
gestore, gli estremi autorizzativi, il CER dei volumi autorizzati e
anche la volumetria residua, perché ad oggi non c'è una vera
comunicazione tra... anche i Comuni, perché molto spesso alcuni
Comuni danno anche degli incarichi annuali per i rilievi
topografici e delle varie discariche, però evidentemente non c'è
poi una comunicazione con la Regione e poi soprattutto il grosso
problema adesso è che ci sono vallate in cui questi siti comunque
mancano o comunque non sono più sufficienti, non sappiamo quale sia
la capacità residua, teniamo presente che comunque sia nelle
vallate dove queste discariche o non ci sono, o comunque sono in
esaurimento ci sono dei problemi poi anche di autocarri che devono
spostarsi in altre zone e percorrere molti chilometri per arrivare
appunto a depositare questi materiali e questo comunque comporta, a
parte inquinamento, ma ulteriori costi che vanno a carico dei
committenti e quindi c'è tutto un problema non semplice da
risolvere.
Sono andata a controllare per l'Osservatorio rifiuti se era
stato fatto qualche cosa, in effetti, ho visto che c'è un verbale
del 2019 dove sostanzialmente questo gruppo di lavoro decide di
approfondire la possibilità di realizzare una piattaforma
informatica nella quale inserire per ogni cantiere presente sul
territorio valdostano sia il bilancio previsionale dei materiali di
scavo e demolizione che il bilancio consuntivo degli stessi, il che
mi sembra assolutamente cosa buona e giusta e si dice: "tale
soluzione permetterebbe di avere un maggior controllo della
tracciabilità dei rifiuti e soprattutto delle percentuali avviate a
recupero o in discarica. Allo stato attuale non disponendo dei dati
dei rifiuti prodotti nei nostri cantieri ma conferiti all'esterno
del territorio valdostano, non è possibile infatti stimare le
suddette percentuali..." e poi prosegue oltre. È chiaro che io non
ho idea poi di quale sia stato l'esito di queste considerazioni
dell'Osservatorio regionale dei rifiuti e quindi se poi qualcosa
sia stato fatto effettivamente o meno.
Presidente -
Per la risposta, ha chiesto la parola
l'assessore Minelli, ne ha facoltà.
Minelli (PCP) -
Ringrazio i colleghi Spelgatti e Distort
per l'interpellanza proposta che tratta un tema di sicura
rilevanza.
Faccio una breve premessa: il super bonus 110 percento
introdotto dal decreto rilancio è un'agevolazione relativa a
determinati interventi in ambito di efficienza energetica, gli
interventi antisismici, l'installazione di impianti fotovoltaici o
solari termici o di infrastrutture per la ricarica dei veicoli
elettrici negli edifici, un'agevolazione ad oggi prevista fino a
giugno 2022.
Per quanto concerne la questione, occorre innanzitutto chiarire
che i rifiuti da costruzione e da demolizione non rappresentano dei
rifiuti di tipo urbano, che sono gestiti dalla Regione e dai
sub-Ato in un ciclo chiuso nel territorio regionale, ma sono
rifiuti speciali il cui smaltimento è effettuato nell'ambito di
dinamiche di libero mercato, anche al di fuori del territorio
regionale e la cui corretta gestione è di esclusiva responsabilità
dei progettisti e delle imprese esecutrici dei lavori stessi. Deve
essere anche tenuto in conto che dai lavori di demolizione possono
originarsi dei rifiuti classificati inerti, degli altri non
pericolosi o addirittura pericolosi. In particolare, questi ultimi
devono necessariamente essere avviati a smaltimento oppure a
recupero in impianti che sono situati fuori Valle. Solamente una
parte residuale corrispondente a delle specifiche categorie di
rifiuti inerti potrà essere trattata o smaltita in impianti
presenti sul territorio della Regione.
La vostra prima domanda è: "se gli uffici regionali abbiano
fatto delle stime di massima degli aumenti dei quantitativi dei
materiali di risulta da demolizioni e lavorazione negli anni a
venire che ne deriveranno". Si è ad oggi a un primo avvio della
progettazione e della cantierizzazione di interventi finanziabili
con il super bonus che finora non hanno ancora generato degli
impatti significativi sulla produzione. Da un confronto per le vie
brevi da parte degli uffici con una delle associazioni di categoria
dell'artigianato risulta che al momento non ci sono cambiamenti
significativi nella produzione di materiali da risulta derivanti
dagli interventi in discussione. Si sottolinea inoltre che le
pratiche edilizie per l'efficientamento energetico sono inoltrate
direttamente a ENEA e ai Comuni e non alla Regione. Dalle stesse
non è comunque deducibile se gli interventi previsti dai
richiedenti della pratica siano direttamente collegabili al super
bonus del 110 percento in quanto è una successiva facoltà del
singolo richiederlo dopo aver effettuato la pratica edilizia. I
dati dichiarati relativi al materiale da demolizione sono poi
inseriti in un modello di comunicazione che rimane in capo agli
uffici tecnici comunali senza confluire in banche dati più
strutturate, rendendone in tal modo praticamente impossibile
l'analisi quantitativa. Allo stato attuale quindi non si può fare
una valutazione attendibile sull'aumento della quantità dei rifiuti
che potrebbero essere prodotti a seguito appunto dell'ecobonus.
Da parte delle strutture si precisa in ogni caso che interventi
relativi alla sostituzione degli impianti di riscaldamento, di
realizzazione di isolamento termico, di sostituzione di serramenti
e finestre non dovrebbero portare ad aumenti significativi dei
rifiuti avviabili in impianti situati nel territorio regionale in
quanto si tratta in particolare non di inerti da demolizione ma,
come già detto, di tipologie da inviare fuori territorio regionale.
Si informa poi da parte degli uffici che le criticità relative al
settore di conferimento dei materiali da risulta, da demolizione e
costruzione saranno oggetto di uno specifico confronto con le
organizzazioni di categoria, edili, artigiani e progettisti. Questo
argomento sarà anche analizzato nell'ambito del procedimento in
corso di aggiornamento del piano regionale dei rifiuti.
Ai fini di conoscere come i cittadini valdostani si possono
collocare in qualche modo relativamente agli interventi di
efficientamento energetico, può comunque essere utile richiedere ai
Comuni - e io concordo su questo - il numero delle pratiche
edilizie relative, sapendo tuttavia che non si desumeranno con
questo dei dati certi sull'uso dell'ecobonus ma piuttosto ciò può
essere utile per utilizzare il dato come area di monitoraggio
all'interno anche della strategia di decarbonizzazione.
Il secondo punto dell'interpellanza chiede se sia stato fatto un
censimento del numero e dello stato dei siti di conferimento dei
materiali di risulta da demolizione e lavorazione ad oggi attivi
per comprendere la capacità residua di ricezione dei vari CER.
Relativamente ai soli rifiuti da costruzione e demolizione
trattabili nel territorio regionale, si può dividere la capacità
tra impianti di smaltimento, che sono le discariche, e impianti di
recupero e di riciclaggio. Per quanto concerne le discariche per
rifiuti speciali inerti, in Valle d'Aosta ne sono attive 35, negli
ultimi cinque anni, dal 2016 al 2020, sono stati conferiti
mediamente in tutte le discariche 19.600 metri cubi di rifiuti
annui, 15.006 nel 2020. La potenzialità residua delle discariche
ammonta a circa 335.000 metri cubi, i dati che ho indicato non
comprendono la discarica di Pompiod, che è tuttora sotto sequestro,
e che ha una capacità residua di circa 200 mila metri cubi. Per
quanto concerne gli impianti di recupero, ne risultano in attività
19 per una potenzialità annua di lavorazione pari a circa 685.000
tonnellate annue, i metri cubi sono 457 mila. Oltre a quelli sopra
indicati, sono attivi nel territorio della Regione alcuni impianti
che possono ritirare i rifiuti metallici e apparecchiature
elettriche, tuttavia la maggior parte di tali tipologie di rifiuti
è avviata, come dicevo, a recupero in impianti fuori regione.
Al terzo punto chiedete: "se sia intenzione della Giunta di dare
mandato agli uffici al fine di rendere maggiormente fruibile il
servizio messo a disposizione sul sito". A proposito del sito e
della difficoltà di lettura di reperimento dei dati e anche della
loro vetustà, io concordo in linea generale con la vostra
osservazione. Faccio presente che, per quanto concerne
l'aggiornamento su geonavigatore della localizzazione degli
impianti di trattamento di rifiuti autorizzati dalla Regione, i
competenti uffici stanno lavorando da alcuni mesi sia per
l'aggiornamento del
database
, (sono stati inviati un primo
blocco di dati a INVA), sia per rendere i dati fruibili sul sito
istituzionale della Regione attraverso la collaborazione tecnica
appunto della partecipata, per cui si presume che, entro il mese di
aprile, si possano rendere fruibili a tutti i cittadini le
informazioni.
Informo infine che sono ripresi i lavori dell'Osservatorio
regionale dei rifiuti dopo un'interruzione dovuta
all'avvicendamento dei componenti dell'Amministrazione a seguito
delle elezioni del 2020 e gli argomenti che abbiamo affrontato in
questo momento saranno ripresi anche da questo organismo, dall'ORR,
in una delle sue prossime sedute.
Presidente -
Per la replica, ha chiesto la parola la
consigliera Spelgatti.
Spelgatti (LEGA VDA) -
Sarò molto breve perché poi voglio
lasciare per la parte tecnica la risposta al collega Distort.
Mi fa molto piacere l'ultima parte della sua risposta perché
ritengo che sia molto urgente, in vista di tutto ciò che potrebbe
avvenire e dell'aumento che potrebbe derivare dalle misure in
oggetto in relazione ai rifiuti, implementare questo servizio e
creare veramente un servizio efficiente, non solo che ci siano i
dati ma anche che sia molto più di facile raggiungimento la pagina
relativa a queste informazioni.
Sono molto dubbiosa in relazione alle risposte che mi ha dato,
ma lascio la parte tecnica al collega Distort, perché noi poi
dobbiamo anche confrontarci veramente con i tecnici di riferimento,
però sentirmi dire che dalle informazioni assunte ad oggi non c'è
questo aumento laddove queste misure ancora non sono partite e i
lavori effettivamente non si sono ancora se non in misura veramente
minima, mi lascia molto perplessa. Comunque riascolterò poi con
calma tutta la sua risposta e lascio la parola al collega
Distort.
Presidente -
Per i restanti tre minuti la parola al
consigliere Distort.
Distort (LEGA VDA) -
Non voglio essere spietato ma voglio
essere sincero, assessore Minelli, veramente chi le ha scritto la
risposta non aveva intenzione di rispondere ai quesiti posti,
perché i quesiti posti in realtà fondamentalmente chiedono una
visione, una visione dal punto di vista regionale per la gestione
dei rifiuti provenienti dalle lavorazioni e pensare di sentire come
risposta che sono di competenza dei professionisti e delle imprese
costruttrici gli adempimenti relativi allo smaltimento, vuol dire
una non risposta politica, assolutamente. Pensare cioè che i
professionisti debbano compilare i moduli, tutta la parte di
modulistica relativa prevista dalla legge n. 31/2007 sullo
smaltimento di materiali di risulta, poi attraverso anche il
portale, il sito della Regione e poi tutto questo si esaurisca così
come un semplice dato... sono dati che il professionista redige che
poi finisce alla fine in qualche modo nel recepimento del Comune
per il rilascio del titolo abilitativo, finisce tutto lì.
Questa non è una visione, e poi pensare che ci siano dei rifiuti
di lavorazioni che provengano dagli interventi al 110 percento o da
altri tipi di interventi, va bene, il 110 percento è stato invocato
nella premessa, ma fondamentalmente esprime il fatto che
all'attività edilizia si aggiunge anche quella del 110
percento.
Poi comunque il 110 percento non si esaurisce in installazioni
impiantistiche, il 110 percento prevede anche interventi, che, tra
l'altro, il più delle volte si mescolano anche a iniziative di
trasformazione edilizia, si sommano vari tipi, categorie di
intervento, per i quali si generano dei rifiuti provenienti sia da
demolizioni che da lavorazioni.
Assolutamente quindi, Assessore, io le consiglio di fare in modo
che a livello di uffici ci sia un lavoro serio sotto questo punto
di vista, perché noi non possiamo pensare di continuare a lasciare
l'edilizia in balìa di sé stessa, sono i tecnici professionisti che
redigono questa pratica, che, tra l'altro, è anche impegnativa,
vanno a individuare dove andare a conferire, c'è proprio il
conferimento dei vari rifiuti, con i CER, con i quantitativi, tutto
questo lavoro di indagine faticosa per poi non arrivare a una
conclusione dal punto di vista regionale della gestione dei
rifiuti. Mi permetta ma qui noi siamo veramente all'abc.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK