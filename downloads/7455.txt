Consiglio Regionale della Valle d'Aosta - Oggetto del Consiglio n. 1958 del 16 aprile 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1958 del 16 aprile 1986 - Resoconto
OGGETTO N. 1958/VIII - CONTROLLI ATTI AD ACCERTARE LA
SALUBRITÀ DEI VINI VENDUTI IN VALLE D'AOSTA.
(Interpellanza).
PRESIDENTE:
Do lettura dell'interpellanza presentata dai
Consiglieri Millet e Mafrica:
INTERPELLANZA
PREOCCUPATI per i gravi effetti provocati anche in Valle
d'Aosta dal consumo di vino contenente quantità eccessive di alcool
metilico;
TENUTO PRESENTE che, a parte i vini di più elevata qualità,
molti vini vengono immessi sul mercato senza alcuna preventiva
analisi chimica;
RITENUTO NECESSARIO un sistematico intervento di prevenzione
da parte della Regione, per tutelare la salute dei consumatori
valdostani;
i sottoscritti Consiglieri regionali
INTERPELLANO
l'Assessore alla Sanità ed Assistenza Sociale per
sapere:
1)
quali controlli di routine vengono effettuati su
vini e distillati prodotti in Valle e quali invece su vini immessi
al consumo in supermercati ed in negozi valdostani;
2)
se è intenzione della Giunta predisporre un piano
di prevenzione che, attraverso il potenziamento del servizio
regionale di igiene pubblica, consenta sistematici controlli della
salubrità dei vini venduti in Valle d'Aosta.
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Il nostro Gruppo, alla notizia dei
gravi fatti del meta-nolo, aveva inviato una lettera in data 3
aprile all'Assessore competente, perché predisponesse tutte quelle
iniziative che permettessero dei controlli rapidi ed efficaci per
evitare la diffusione di questo veleno che, di fronte ai facili
guadagni, veniva usato al posto dello zucchero; per non parlare poi
delle frodi, dato che ci si è accorti dopo che questo alcool
micidiale non pagava tasse ed era più a basso costo.
Abbiamo fatto questa interpellanza per conoscere meglio quali
sono le iniziative dell'Assessorato competente, affinchè in Valle
d'Aosta si potesse attraverso controlli più efficaci salvaguardare
la salute del cittadino. Facendo una parentesi, ritengo che da
questo caso sarebbe opportuno predisporre nell'ambito delle proprie
competenze regionali dell'U.S.L. (e l'U.S.L. evidentemente da parte
sua) un controllo graduale sull'alimentazione, perchè da questo
fatto suona un campanello di allarme.
Per ritornare sulla questione del vino, il nostro gruppo aveva
inviato questa lettera all'Assessore per sapere se l'Ente pubblico
si poteva accollare in casi urgenti questa spesa (il costo di
queste tariffe che mi sembra si aggiri sulle ventimila lire) per il
periodo di un mese, per permettere delle analisi rapide e non
onerose per quei cittadini che volevano essere salvaguardati e
verificare se il vino che avevano acquistato contenesse il
metanolo. Abbiamo presentato questa interpellanza perchè allora non
ci pervenne nessuna risposta e vorremmo sapere quali sono i
controlli di routine che vengono effettuati su vini e distillati in
Valle d'Aosta per garantire la salute dei cittadini, soprattutto
per quel vino che viene importato in Valle d'Aosta, perchè per
quelli prodotti qui è più facile il controllo, mentre è più
difficile per quanto concerne il vino sfuso. Poichè la Valle
d'Aosta acquista parecchio di questo vino, il problema è di come è
possibile controllare questo prodotto per evitare che speculatori
alla luce di facili guadagni mettano a repentaglio la vita delle
persone. Vorremmo sapere quali sono le intenzioni della Giunta per
fare in modo che la popolazione della Valle d'Aosta sia
salvaguardata da questo punto di vista.
Abbiamo saputo dai giornali che è stata fatta una riunione di
questa Commissione e vorremmo sapere cosa è venuto fuori e cosa si
intende mettere in atto in materia.
PRESIDENTE
: Ha chiesto di parlare l'Assessore alla Sanità
e Assistenza Sociale Voyat, ne ha facoltà.
VOYAT - (U.V.):
Si è svolta ieri, dietro convocazione del
Presidente della Giunta, una riunione fra l'Assessorato
dell'Agricoltura, Assessorato della Sanità, U.S.L., insieme alle
forze pubbliche, per meglio coordinare l'intervento in questo
momento di emergenza nei confronti dei vini.
Ieri è stato anche sottolineato dal Presidente che questo piano
che verrà svolto, non dovrà servire solo in questo caso di
emergenza, ma anche dopo nei momenti di normale routine per avere
in Valle un maggior controllo sui generi alimentari.
È stato sempre evidenziato ieri (il Presidente ha detto che se
ne farà carico) di analizzare l'eventualità di istituire anche in
Valle d'Aosta il nucleo NAS dei Carabinieri contro le
sofisticazioni, perchè per ora la Valle d'Aosta è ancora sotto la
giurisdizione del nucleo di Torino.
Una seconda riunione si svolgerà la settimana prossima per
verificare quanto è stato fatto in questo periodo e soprattutto per
una maggiore puntualizzazione degli interventi che dovranno ancora
essere messi in atto.
Attualmente i controlli vengono svolti nel modo seguente: gli
esercizi pubblici e i commercianti di vino vengono tutti
controllati, molti controlli sono già stati fatti, altri secondo un
piano discusso ieri, ne seguiranno.
Gli esami sono a carico dell'U.S.L. e per quanto concerne i
privati, i cui esami sono a loro carico, si procede in questo modo:
se il vino è stato acquistato in Valle d'Aosta, non necessariamente
vino prodotto in Valle, ma acquistato nella nostra Regione, è
sufficiente segnalare al laboratorio dove è stato acquistato; se
non è ancora stata fatta un'analisi, questa si effettua
immediatamente in loco, dopo di che il privato può chiedere l'esito
e se non c'è niente in contrario può consumare il prodotto
acquistato.
Per gli acquisti fatti fuori Valle si consiglia, se c'è una
quantità ingente e ancora sigillata, di chiedere l'intervento e il
prelievo ufficiale da parte dei vigili sanitari in quanto se viene
trovato qualcosa di anomalo c'è la possibilità da parte
dell'acquirente di chiedere i danni al venditore ed avere allo
stesso tempo la possibilità di fare una denuncia ufficiale. Questo
perchè se sono già stati tolti i sigilli ed il vino è stato
imbottigliato, non c'è più la possibilità di denunciare il
venditore. A questo punto si deve portare un campione di circa 1/2
litro al laboratorio, dove in tempi normali la risposta viene data
dalle 12 alle 24 ore, ma, con l'intasamento che c'è attualmente, i
responsi vengono dati dopo circa 5-6 giorni.
Nella stessa riunione di ieri il Presidente sta esaminando la
possibilità di emettere un decreto con cui si possa, per il momento
almeno, controllare le quantità di vino che sono importate in Valle
d'Aosta per poi essere commercializzate.
C'è ancora da dire che l'Assessorato all'Agricoltura ha
istituito un laboratorio per il controllo dei vini prodotti in
Valle d'Aosta. Questo, oltre ad avere un controllo sui vini
prodotti, dà anche una garanzia al consumatore dei prodotti locali
e nello stesso tempo serve a decongestionare il lavoro che c'è
attualmente al laboratorio di igiene pubblica.
Per quanto riguarda il miglioramento del servizio, si era già
considerato di potenziarlo istituendo la nuova figura degli
igienisti ambientali, che dovrebbero essere 23 nel giro di 2-3
anni, da assorbire all'interno dell'U.S.L. sia per un maggior
controllo dei generi alimentari, sia per i nuovi servizi che
dovranno essere istituiti per le analisi per conto
dell'Autoporto.
Venerdì scorso si è svolta a Roma una riunione di tutti gli
Assessori alla Sanità convocati dal Ministro, il quale ha
illustrato il decreto che è uscito ieri sulla Gazzetta Ufficiale e
che prevede dei finanziamenti alle Regioni per potenziare il
servizio della repressione frodi e dei controlli sui generi
alimentari. I controlli in Valle d'Aosta sono di circa 0,2-0,3% di
tutti i generi alimentari esistenti sul mercato, contro lo 0,1% che
si svolge sul resto del territorio in Italia, purtroppo molto basso
in confronto al 5% che hanno le altre Nazioni facenti parte della
CEE.
I controlli sono uguali per tutti i vini, sia per quelli
prodotti in Valle d'Aosta che per quelli che vengono messi in
commercio e che provengono da fuori Valle. I controlli di routine
chiedono il grado alcolico svolto, il grado alcolico totale,
estratto secco totale, ceneri, alcalinità delle ceneri, gli
zuccheri, anidride solforosa, acidità volatile e totale, alcool
metilico, antifermentativi, coloranti, solfati, cloruri, ferro
cianuro di potassio e metalli pesanti. La maggior parte dei vini
controllati sono evidentemente quelli che provengono da fuori
Valle, contro i vini prodotti in Valle d'Aosta.
Numero dei controlli effettuati attualmente: se prima c'erano
circa 80-100 controlli all'anno sui vini, in questi ultimi quindici
giorni ci sono stati circa 900 prelievi di cui più di 800 già
analizzati e divisi in questo modo:
- 485 per conto di privati che si sono presentati
spontaneamente,
- 362 relativi ai prelievi ufficiali fatti dai vigili sanitari,
dal NAS, dalla Guardia di Finanza e dalla polizia.
Il controllo sugli alimenti, come dicevo prima, verrà potenziato
in attesa della soluzione del personale, lasciando indietro altri
servizi che al momento ci sembrano meno necessari.
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Ringrazio l'Assessore per la risposta,
c'è solo un punto delicato che riguarda la richiesta dei prelievi;
in quanto l'Assessore afferma che se prima bastavano 12-24 ore
adesso occorrono 5-6 giorni, e questo lo sappiamo. Si verifica però
che a distanza di 15 giorni dal momento in cui è stata presentata
la richiesta di prelievo non è ancora pervenuta risposta. Noi tutti
comprendiamo l'ingolfamento, però è anche vero che questa è una
emergenza e sollecitiamo perchè si risolva questo problema anche
con interventi straordinari per permettere di impostare quel
controllo che l'Assessore ha riferito.
Il nostro sollecito è di vedere in questo mese di potenziare per
attuare questo controllo, che è richiesto dai privati, e poterli
così tranquillizzare.
PRESIDENTE
: Signori Consiglieri, data l'ora potremmo
sospendere la riunione; il Consiglio riprenderà i lavori alle ore
16.
La seduta è tolta.
La seduta termina alle ore 13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK