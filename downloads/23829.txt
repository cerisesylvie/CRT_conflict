Consiglio Regionale della Valle d'Aosta - Oggetto del Consiglio n. 2836 del 21 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2836 del 21 giugno 2007 - Resoconto
OGGETTO N. 2836/XII - Operazioni immobiliari effettuate dalla
società Funivie Gran San Bernardo S.p.a.. (Interpellanza)
Interpellanza
Premesso che:
-
la società Funivie Gran San Bernardo S.p.a., partecipata
dalla Regione tramite Finaosta S.p.a., da tempo immemore chiude i
propri bilanci in perdita;
-
le ricapitalizzazioni autorizzate dalla Regione indicano
tra le motivazioni dei deficit da ripianare la gestione e il
potenziamento dell'innevamento artificiale;
-
la società ha comprato circa 10 mila metri quadri di
terreni posti nelle vicinanze della partenza degli impianti con un
esborso di circa 300 mila euro a fini alberghieri;
i sottoscritti Consiglieri regionali
Interpellano
il Presidente della Regione e l'Assessore delegato per
conoscere:
1) se non ritengano che tale operazione immobiliare avrebbe
dovuto essere indicato nelle deliberazioni di Giunta di
autorizzazione a Finaosta a sottoscrizione di capitale a ripiano
dei deficit di bilancio;
2) i motivi per i quali tale operazione immobiliare non sia
stata resa trasparente e la voce con cui è stata iscritta a
bilancio;
3) quali procedure sono state ad oggi avviate per portare
avanti l'operazione immobiliare sui terreni acquisiti;
4) quanti dei proprietari dei terreni acquisiti sono
possessori di quote azionarie della società e quali sono gli
importi a costoro complessivamente liquidati.
F.to: Frassy - Lattanzi
Presidente
- La parola al Consigliere Frassy.
Frassy (CdL)
- Anche questo, Assessore, non è un
argomento nuovo, ne abbiamo parlato qualche Consiglio fa. La
vicenda nasce da un'operazione che definirei di tipo immobiliare,
fatta dalla società "Funivie Gran San Bernardo S.p.a.", società che
vorrei ricordare è partecipata in maniera significativa dalla
Regione tramite le quote detenute da "Finaosta". Nel Consiglio del
4-5 aprile avevamo posto alcune domande rispetto a questa
operazione, che era consistita nell'acquisizione di 15mila metri
quadri di terreni posti nelle vicinanze degli impianti di partenza
della società per un controvalore di 330mila euro. Avevamo chiesto
se corrispondeva a verità questa operazione, lei aveva confermato
che essa c'era stata e ci aveva anche detto che i presupposti di
questa operazione erano nel dare una risposta alberghiera
maggiormente compiuta rispetto all'attuale offerta alberghiera, nel
senso che tali terreni servivano per incentivare la costruzione di
una nuova struttura alberghiera, dando in comodato gratuito i
terreni a quell'imprenditore che avrebbe voluto e saputo costruire
dei nuovi posti letto. Alla luce di quella risposta, abbiamo fatto
alcune considerazioni andando a vedere le modalità con cui si è
concretizzata l'operazione. Abbiamo constatato come la società in
questione non sia una società che brilli rispetto ai risultati
gestionali. È una società che ogni anno chiude il suo bilancio con
perdite che stanno fra i 200 e i 350mila euro, l'ultimo bilancio di
esercizio è stato un record in negativo, in quanto abbiamo
riscontrato una perdita di esercizio di 1 milione di euro. Nelle
ricapitalizzazioni che venivano autorizzate con atti di Giunta,
autorizzando "Finaosta" alla sottoscrizione del capitale, si
motivava la necessità di ricapitalizzare a seguito dei deficit
gestionali della società e degli investimenti relativi al
potenziamento dell'impianto di innevamento artificiale. Non abbiamo
riscontrato nessun atto amministrativo che facesse riferimento a
un'operazione immobiliare importante non solo per il contenuto, ma
sicuramente per l'aspetto finanziario. Vorremmo perciò capire se
lei non ritenga che le deliberazioni di Giunta che autorizzavano
"Finaosta" alla sottoscrizione del capitale, se non a preventivo,
quanto meno a consuntivo ossia sulla ricapitalizzazione successiva,
facessero riferimento a un momento finanziario importante, ossia, a
fronte di perdite che erano stimate mediamente fra i 200 e i
350mila euro, un'operazione finanziaria immobiliare per 330mila
euro è un'operazione che è stata determinante nello sbilancio di
esercizio. Per quali motivi questa indicazione non è mai stata
esposta nelle deliberazioni di Giunta che andavano a ripianare i
deficit di gestione? Non ritiene che tale operazione sia stata
condotta in una maniera poco trasparente, perché di questo tipo di
investimento da qualche parte ce ne dovrebbe essere stata pubblica
evidenza.
Le domandiamo di sapere quali sono e se già sono state avviate
le procedure per portare a realizzazione l'operazione finale, ossia
la realizzazione di una struttura alberghiera sui terreni che sono
stati acquisiti lì. Vorremmo poi sapere se le è noto e se ha
acquisito l'evidenza di quella che può essere la concomitanza fra
proprietari dei terreni acquisiti e possessori delle quote
azionarie, di conseguenza di capire quali sono gli importi che
complessivamente sono stati liquidati per l'acquisto di quei
terreni a persone che siano azionari della stessa "Funivie Gran San
Bernardo S.p.a.".
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Ritorniamo su questo tema, che è già
stato oggetto in alcuni Consigli fa di un altro provvedimento
ispettivo. Quanto alla prima questione, rilevo che nella
deliberazione di Giunta adottata si riportava:
"riequilibrare la
situazione economico-finanziaria della società, nonché la copertura
delle spese di investimento per aumentare e migliorare gli attuali
livelli di sicurezza delle piste del comprensorio sciistico"
;
quella è la motivazione adottata. Rispetto a questo, il capitale
sociale è la fonte di finanziamento propria che serve per
affrontare la globalità dell'attività e, essendo che il capitale
sociale è solo quota parte di "Finaosta", quindi non è una società
esclusivamente della "Finaosta", c'è una complessità di
finanziamenti che compongono il capitale sociale. Vi è quindi un
consiglio di amministrazione, vi sono dei soci di riferimento, vi è
un'iniziativa e, rispetto a questa iniziativa, vi è la necessità di
dotarsi di un capitale proprio; nell'ambito del capitale proprio e
dell'equilibrio economico-finanziario, correttamente vi sono tutte
le attività e, nell'ambito delle attività, vi è la copertura del
deficit, vi sono gli investimenti e, rispetto a tutto questo, vi è
una sottoscrizione. Non vi è una sottoscrizione di capitale sociale
per comprare dei terreni, ma vi è la sottoscrizione del capitale
sociale, ossia non è distinto. Se volessimo fare un'istruttoria
diversa, possiamo farla; lei dice che non si ritrova, io le dico
che la deliberazione era una deliberazione dove c'era un capitale
sociale e quindi non c'era uno specifico dettaglio degli
investimenti, questi sono propri delle assemblee, sono propri dei
consigli di amministrazione per l'allocazione delle risorse. In
buona sostanza, se volessimo immaginare dei processi diversi per il
futuro, possiamo immaginarli, ad oggi la sottoscrizione del
capitale sociale è una sottoscrizione indistinta.
Per quanto attiene alla domanda n. 2, non so a cosa si
riferisce, ma l'investimento è stato iscritto nel bilancio al 31
dicembre 2006 nella voce terreni e fabbricati. Non capisco come
debba essere espressa in modo diverso, in quanto quella è
un'immobilizzazione, fa parte del patrimonio della società, è
un'attività immobilizzata e lì doveva essere collocata. Non mi pare
vi sia la volontà di occultare nulla, vi era un progetto - ne
abbiamo parlato la volta scorsa, è inutile tornarci sopra - e una
rappresentazione conseguente in bilancio, non capisco dove doveva
essere messa.
Per quanto attiene alla domanda n. 3, non vi sono evoluzioni
rispetto alla volta scorsa, in quanto vi sono degli intendimenti
volti a valorizzare quell'area, si stanno "coltivando" le varie
situazioni, ma non vi è stata nessuna determinazione in merito;
quindi nulla di nuovo rispetto all'atto ispettivo di alcuni
Consigli fa.
Rispetto alla quarta domanda, rispetto ai proprietari dei
terreni - poi le do il nome - esiste sui 9 cessionari dei terreni
solo un nominativo che risulta essere anche azionista ed è titolare
di 2 azioni ordinarie del valore nominale di 9 € l'una. Il
nominativo quindi è titolare di 2 azioni di 18 € complessivamente e
nell'ambito del capitale sociale è proprietario dello 0,00138 del
capitale sociale. Probabilmente sono quelle azioni chieste dalla
Comunità per dare un segnale simbolico alla partecipazione, poi il
nominativo, se le interessa, glielo do, è all'interno degli elenchi
di quelli che vi avevo già dato la volta scorsa, adesso glielo
segnalo.
Si dà atto che dalle ore 12,55 presiede il Vicepresidente
Tibaldi.
Presidente
- La parola al Consigliere Frassy.
Frassy (CdL)
- Assessore, non concordo pienamente sulla
filosofia che lei ha voluto riassumere in termini più di tecnica
finanziaria di bilancio che non in termini di risposta politica.
Qui è vero, non siamo nel Consiglio di amministrazione della "Gran
San Bernardo S.p.a." e non abbiamo gli elementi che sono stati
adottati nell'ambito delle deliberazioni di quel Consiglio di
amministrazione, ma non le può sfuggire che, ogni volta che andiamo
come Amministrazione regionale ad autorizzare una
ricapitalizzazione, di conseguenza autorizziamo il nostro
rappresentante o la società che in nome e per conto della Regione
detiene quel capitale a sottoscrivere il capitale in una certa
misura, correttamente argomentiamo le motivazioni che sono
sottoposte alla necessità della sottoscrizione e dell'aumento di
capitale. Si potrebbe anche non motivare, ma penso che, dal punto
di vista della trasparenza amministrativa, e forse non solo, sia
buona prassi argomentare le motivazioni e così la Giunta ha fatto.
Il problema si pone quando le motivazioni non corrispondono alla
realtà, sì, Assessore, perché nella deliberazione 1° settembre 2006
che lei ha citato: la n. 2542, leggo che l'Assessore e in questo
caso di concerto con l'Assessore Pastoret... riferiscono che
l'aumento del capitale in questione è destinato a riequilibrare la
situazione economico-finanziaria della società, nonché alla
copertura delle spese di investimento per aumentare e migliorare
gli attuali livelli di sicurezza delle piste del comprensorio
sciistico, allora riequilibrare la situazione economico-finanziaria
è o si sottintende perlomeno che si riferisca alla gestione e non
agli investimenti...
(interruzione dell'Assessore Marguerettaz, fuori
microfono)
... Assessore, il riequilibrio della situazione
economico-finanziaria normalmente è conseguente a una gestione che
non sta in equilibrio economico! Questa allora è la dimostrazione
ulteriore - ed è un aggravante - che avete voluto evidenziare solo
quello che ritenevate di poter o di voler evidenziare, perché non
c'era motivo di specificare che le spese di investimento erano
quelle delle sicurezze delle piste, perché....
(nuova interruzione dell'Assessore Marguerettaz, fuori
microfono)
... ma come, Assessore: a fronte di un deficit, in questo caso
di 191mila euro, vi sono 330mila euro di investimenti immobiliari!
Penso che un investimento del genere andasse quanto meno...
(nuova interruzione dell'Assessore Marguerettaz, fuori
microfono)
... questo poi lo vediamo, ma è evidente che su questa
operazione qualcuno non aveva piacere che venisse appalesata. Non
dico lei, Assessore, perché sono convinto che, anche se lei è un
po' il Signore di questa vallata, forse di questa cosa non ha
grande interesse, perché le sue passioni con lo sci sono
relativamente poco compatibili, lei ha altre passioni, di
conseguenza posso anche credere alla sua distrazione. Qualche suo
buon amico però le ha dato comunicazione che servivano quei soldi,
le ha prospettato una certa situazione sottacendo quest'altra
operazione. Su quest'altra operazione ribadiamo che staremo molto
attenti, perché i dati forniti dalle strutture pubbliche - mi
riferisco alle AIAT e all'Assessorato del turismo - denotano che i
posti letto che sono disponibili nella sua vallata sono forse
pochi, ma sono ancora più pochi dal punto di vista della capacità
di riempirli. Il problema allora non è costruire nuovi alberghi, il
problema è fare l'"incoming", portare la gente negli alberghi,
occupare le stanze. Non serve avere 100 stanze in più per dire che
risolviamo il problema della "Gran San Bernardo S.p.a.".
Prendiamo atto di quello che lei ha detto, verificheremo anche
il dato sull'eventuale conflitto o meno, che, a quanto pare, non
c'è perché, se quelli sono i dati, ne prendiamo piacevolmente atto.
Le evidenziamo che questa è un'operazione che deve essere gestita
innanzitutto con dei tempi, perché non vorremmo che facesse parte
delle solite opere infinite, per cui vengono acquisiti i terreni e
i terreni rimangono lì per 10-15-20 anni dimenticati. Auspichiamo
che venga gestita nella massima trasparenza e che venga fatta una
gara con evidenza pubblica per cercare l'albergatore disponibile a
realizzare questa struttura, di conseguenza può riferire alla
società della quale noi partecipiamo che siamo sensibili e attenti
allo sviluppo della società e di questa operazione.
Presidente
- Con tale punto concludiamo i lavori per
questa mattina, ci riaggiorniamo alle 15,30.
La seduta è tolta.
---
La séance se termine à 13 heures 4.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK