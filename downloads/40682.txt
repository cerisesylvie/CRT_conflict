Consiglio Regionale della Valle d'Aosta - Oggetto del Consiglio n. 58 del 26 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 58 del 26 luglio 2018 - Resoconto
OGGETTO N. 58/XV - Interpellanza: "Sistemazione logistica
degli istituti scolastici in previsione del prossimo anno
scolastico 2018/2019".
Fosson (Presidente) -
Punto n. 21 dell'ordine del giorno.
La parola alla Consigliera Pulz per l'illustrazione.
Pulz (IC) -
Molti sono i settori in Valle d'Aosta a
soffrire la mancanza di una visione strategica d'insieme e ai
cittadini viene spesso da chiedersi perché la pioggia di denaro di
cui questa Regione ha beneficiato per anni sia stata investita
senza sufficiente lungimiranza. Vi parlo della questione
dell'edilizia scolastica che sta per esplodere, perché è stata
troppo a lungo trascurata.
Facciamo insieme una breve panoramica prendendo in
considerazione soltanto le scuole secondarie di secondo grado della
città, quindi le scuole superiori che sono state anche al centro
dell'attenzione da parte dei
media
locali, per comprendere
le legittime preoccupazioni dei collegi docenti delle varie
istituzioni scolastiche, degli studenti, delle loro famiglie prima
delle meritate vacanze. Partiamo dal Liceo scientifico Bérard, che
dovrà traslocare per minimo due anni - che poi facilmente
diventeranno tre -, perché deve fare dei lavori di adeguamento per
via delle norme antisismiche. Gli alunni del Bérard verranno
temporaneamente ospitati in parte nelle aule del vicino Istituto
tecnico Manzetti e parliamo di 11 aule che saranno sparse su 3
piani, ma il Manzetti sposterà le sue classi nell'Istituto tecnico
per geometri di via Chambéry. Restano alcune classi del Bérard, 7
su 9 per la precisione, se tralasciamo le 10 del Liceo linguistico,
che dovranno essere ospitate dal Convitto Federico Chabod e quindi
quest'ultimo dovrà utilizzare congiuntamente le sue aule, quindi al
mattino le aule saranno frequentate dagli studenti del Liceo
scientifico Bérard e poi alle 13:20 arriveranno i semiconvittori.
Tra l'altro, del Bérard non si sa ancora dove andranno a finire 2
delle 30 classi.
Il quadro poi sarà ulteriormente complicato perché ci saranno,
come tutti gli anni succede, numerosi docenti in comune tra i vari
indirizzi che dovranno peregrinare da una sede all'altra e non vi
dico che cosa penseranno i colleghi che si devono occupare di dover
strutturare l'orario di cattedra. Ci sarà poi anche l'anno prossimo
l'annosa e ormai storica questione della mancanza di palestre in
città per l'educazione fisica, che obbliga allievi e docenti a
rocamboleschi incastri con continui spostamenti, in parte persino
in pullman, da una zona all'altra della città.
Prendiamo poi in considerazione, per completare il quadro,
l'Istituzione scolastica Regina Maria Adelaide, che sta procedendo
a lavori di ampliamento, perché la sua nuova sede provvisoria in
via Chavanne ha messo immediatamente in luce che gli spazi sono
ridotti rispetto alla popolazione scolastica. Sappiamo che nemmeno
a conclusione di questi lavori potrà rientrare del tutto il
problema delle succursali, infatti il Maria Adelaide avrà ancora
una succursale con evidenti disagi. La succursale in questione sarà
la scuola di Place Soldats de la Neige che risulta inadeguata e non
so se qualcuno ci è mai entrato, io ho avuto occasione di farvi
lezione: sembra di entrare in un carcere, ci sono addirittura le
sbarre alle finestre. Si tratta di una situazione di emergenza che
non può garantire la totale sicurezza che invece noi siamo tenuti
ad assicurare.
Per completare il quadro, passiamo all'Istituzione scolastica
classica, musicale e artistica, che conosco molto bene perché vi
appartengo, scuola diffusa da molti anni su quattro sedi. Per
l'anno prossimo si prevedono in particolare problemi per i 32
alunni disabili che non hanno gli spazi adeguati, inoltre ci sono
le aule di Corso Padre Lorenzo occupati dal Liceo musicale, che
sono aule piccole e davvero inadeguate.
Chiaramente emergerà la questione della scuola polmone di
Regione Tzamberlet, che però, a nostro avviso, non potrebbe
risolvere il problema, perché comunque, nel periodo necessario alla
sua costosa realizzazione, gli edifici scolastici cittadini
dovranno subire i necessari adeguamenti. Quella scuola inoltre,
com'è stato detto tante volte, risulterebbe decentrata rispetto
alle strutture cittadine, culturali e logistiche e questo discorso
è emerso quando si è trattato di spostare l'Istituzione scolastica
Regina Maria Adelaide da via Torino a via Chavanne. Tra l'altro,
l'edificio di via Torino è ora in stato di semiabbandono, come un
po' tutta quella zona privata dei suoi studenti, che, per fortuna,
rendono un po' frizzante la nostra città.
A fronte di queste problematiche che si dovevano e si potevano
prevedere da anni e che non sono mai state affrontate con la dovuta
serietà e capacità progettuale, noi diciamo che tutto questo mette
in luce la scarsa volontà dell'Amministrazione regionale di
dedicare alla scuola tutta la centralità che merita. Voglio proprio
ripetere questo concetto perché è quello più importante che voglio
sottolineare: la scuola non ha avuto da parte della politica la
centralità che merita.
Noi Consiglieri chiediamo all'Assessore competente quali sono le
intenzioni di questo Governo circa la sistemazione logistica dei
vari istituti per l'anno scolastico 2018/2019, che adesso ci sembra
lontano, ma che tra poco più di un mese comincerà. Vorremmo poi
capire quale sarà la destinazione dell'edificio di via Torino, a
cui siamo anche affezionati per trascorsi professionali e poi
vorremmo comprendere in ogni caso qual è la visione strategica
complessiva sull'edilizia scolastica per il futuro più vicino
prossimo.
Presidente -
La parola all'Assessore Sammaritani per la
risposta.
Sammaritani (LEGA VDA) -
Ringrazio i Consiglieri Pulz e
Bertin per questa interpellanza. Per quanto concerne la prima delle
domande che vengono poste, la programmazione logistica per l'anno
scolastico 2018/2019 delle sedi delle istituzioni scolastiche
secondarie di secondo grado nel capoluogo regionale è stata
pesantemente condizionata dalle vicende che hanno interessato la
sede dell'Istituzione scolastica Liceo scientifico Bérard, come
giustamente è stato detto dagli interpellanti.
Al fine di consentire l'esecuzione dei lavori di adeguamento
alle norme sulla prevenzione del rischio sismico e di
ristrutturazione di tale edificio scolastico, l'Assessorato delle
opere pubbliche ha chiesto di liberare l'intero immobile entro
l'inizio del nuovo anno scolastico. Dovendo delocalizzare tutte le
attività amministrative e didattiche presenti all'interno della
sede scolastica, la prima questione che ha dovuto affrontare la
struttura scolastica stessa è stata quella di individuare una sede
idonea per la presidenza e le segreterie tenendo conto delle
seguenti regole di funzionalità organizzativa: evitare l'isolamento
delle segreterie rispetto alle classi, sistemare tutti gli uffici
sul medesimo piano, facilmente accessibili anche da parte dagli
utenti esterni. La valutazione di questi prerequisiti ha portato a
scegliere come sede degli uffici, e quindi dell'Istituzione, i
locali al piano rialzato di via Cretier concessi in uso alla
Regione dal Convitto Federico Chabod e già assegnati
all'Istituzione Bérard come sede delle classi del Liceo
linguistico. Al piano rialzato e primo di via Cretier sono
disponibili 14 aule; destinando 4 locali a presidenza e segreterie,
restano disponibili 10 aule per la collocazione di altrettante
classi. Il Convitto Federico Chabod, per il tramite della sua
rettrice - attualmente ancora Dirigente dell'Istituzione Bérard -
ha manifestato la disponibilità a concedere l'utilizzo durante la
mattina di 7 aule al piano secondo del Convitto, destinate allo
studio pomeridiano degli studenti convittori e semiconvittori, per
lo svolgimento delle lezioni di classe del Bérard. Tale opportunità
è stata valutata positivamente dalla struttura Edilizia scolastica,
in quanto il disagio di condividere le aule con gli studenti del
Convitto poteva ritenersi ampiamente compensato dalla collocazione
di ulteriori 7 classi, per un totale di 17, nella sede centrale
dell'istituzione con una riduzione delle frammentazioni
dell'istituzione stessa. Delle 30 classi assegnate all'Istituzione
Bérard nel prossimo anno scolastico 11 troveranno poi sistemazione
in via Piave nella sede dell'Istituzione scolastica di istruzione
tecnica Manzetti, grazie alla disponibilità dimostrata dalla
Dirigente scolastica dell'ISIT. Tali classi saranno quindi
distribuite su due soli piani, anziché tre, come previsto in un
primo tempo. Le 2 classi residuali dovrebbero essere trasferite
nella sede di Place Soldats de la Neige, di proprietà del Comune,
concessa in uso alla Regione e sarà condivisa con il Liceo delle
scienze umane e scientifico Regina Maria Adelaide. Tale scelta non
è ancora tuttavia definitiva ed è ancora oggetto di valutazione,
nella consapevolezza che potranno crearsi delle disfunzioni dal
punto di vista della gestione dell'orario dei docenti. Tenuto conto
che quella di Place Soldats de la Neige è una sede dove sono
presenti alcuni locali poco capienti e illuminati, saranno
utilizzate per le classi solo le aule migliori, mentre gli altri
spazi verranno impiegati per funzioni collaterali
all'insegnamento.
Per quanto concerne l'istituzione ISIT, l'assetto logistico
dell'anno scolastico 2017/2018 rimarrà sostanzialmente confermato
anche nel prossimo anno scolastico, in quanto sarà spostata da via
Festaz a via Chambéry un'ulteriore classe, oltre alle 4 già
trasferite lo scorso anno. Occorre in proposito evidenziare che il
problema dello spostamento di 5 classi dalla sede storica di via
Festaz all'altra sede assegnata all'istituzione più decentrata di
via Chambéry è stata oggetto di approfondite valutazioni. Come
noto, in via Chambéry ha sede l'indirizzo costruzioni e territorio
che attiverà anche il prossimo anno 9 classi. Nella sede sono
disponibili solo 14 aule e, ove fosse deciso di insediarvi 5 classi
del Bérard, si sarebbero prodotti i seguenti effetti negativi: si
creava anche in via Chambéry una situazione di promiscuità fra
istituzioni, sempre problematica dal punto di vista della vigilanza
degli studenti e della gestione della sicurezza; il Bérard avrebbe
avuto quattro sedi anziché tre, di cui due decentrate. Si è dunque
optato per mantenere quella di via Chambéry come sede interamente
occupata dalle classi dell'ISIT.
L'Istituzione del Liceo delle scienze umane e scientifico Regina
Maria Adelaide, grazie al completamento dei lavori di ampliamento,
potrà riunire nella sede di via Chavanne 40 o 41 classi, le
restanti 3 o 4 classi saranno collocate in Place Soldats de la
Neige, sede già assegnata all'Istituzione lo scorso anno
scolastico.
Relativamente all'Istituzione scolastica Liceo classico,
artistico e musicale, questa conserverà le sue attuali quattro
sedi: Strada dei Cappuccini con 13 classi, Corso Padre Lorenzo con
7, Piazza San Francesco 5 e via Matteotti con 10 classi. Una delle
maggiori criticità legate alla sistemazione logistica degli
indirizzi di questa Istituzione è certamente la presenza di un
significativo numero di alunni disabili, che necessiterebbero di
spazi dedicati più ampi, tenuto conto che per parecchi di essi la
disabilità non è compatibile con lo svolgimento delle lezioni con
il resto della classe. Tale problema potrà però essere
definitivamente risolto solo quando all'istituzione sarà assegnata
una nuova sede, come previsto dalla programmazione regionale.
Per quanto concerne infine l'Istituzione scolastica di
istruzione liceale e tecnica professionale di Verrès, distribuita
su due sedi (Verrès e Saint-Vincent), non si evidenziano
particolari criticità per il prossimo anno scolastico. La
programmazione dell'assegnazione delle palestre di Aosta è ancora
in fase di elaborazione, necessariamente dovrà tenere conto delle
modifiche dell'assegnazione delle sedi alle varie istituzioni e
sarà improntata, come sempre, al raggiungimento di alcuni obiettivi
prioritari, che sono
in primis
ridurre il più possibile gli
spostamenti degli studenti in pullman e, in secondo luogo, ridurre
il più possibile il numero di palestre assegnate a ciascuna
istituzione.
In ordine alla seconda delle domande, in particolare alla
destinazione dell'edificio di via Torino, è opportuno ripercorrere
le fasi principali che hanno portato alla chiusura dell'edificio
scolastico di via Torino. Con l'entrata in vigore del decreto
ministeriale del 12 maggio 2016 era necessario procedere
all'adeguamento dell'edificio ai fini antincendio entro il dicembre
2016. Per ottemperare a tale prescrizione, occorreva intervenire
anche sulle compartimentazioni antincendio, sui rivestimenti e
sull'impianto elettrico, che, sebbene regolarmente mantenuto,
necessitava di un completo adeguamento normativo. Si è ritenuto da
parte dell'Assessorato delle opere pubbliche che ogni eventuale
intervento da eseguire sullo stabile di via Torino dovesse
necessariamente essere fatto rientrare in un intervento complessivo
di ristrutturazione e adeguamento al fine di ottimizzare le risorse
finanziarie. A seguito dell'entrata in vigore della citata
normativa è quindi divenuto improcrastinabile il trasferimento
dell'Istituzione scolastica, decisione che era già stata assunta
con delibera della Giunta regionale n. 572 dell'aprile 2016. Dalla
relazione tecnica redatta dall'ingegner Cometto è emerso poi che
l'edificio di via Torino non è adeguato dal punto di vista sismico,
pertanto, in considerazione della vetustà dello stesso, nell'attesa
di procedere ad un'eventuale messa a norma, è stato attivato un
costante monitoraggio delle strutture nell'ambito di un incarico
con scadenza a fine anno 2016. Da quanto è stato verificato in
quell'ambito, in ultimo a settembre 2016, è emerso che l'edificio
non presentava particolari problematiche statiche che potessero
pregiudicarne la stabilità. Le strutture competenti
dell'Assessorato delle opere pubbliche hanno fatto una stima dei
costi necessari per le due ipotesi di ristrutturazione e di
demolizione e ricostruzione della sede. Do dei numeri molto
sintetici, ma, da una valutazione parametrica formulata tenendo
conto di interventi simili, il costo della ristrutturazione
dell'edificio in questione è stato valutato fra i 18,75 milioni di
euro e i 21,25 milioni, opere e spese tecniche comprese. Per quanto
concerne la totale demolizione dello stabile, è stato ritenuto,
sempre dalle strutture tecniche competenti, che essa comporterebbe
notevoli problemi e costi aggiuntivi legati soprattutto alla
sicurezza e allo smaltimento delle macerie e non garantirebbe la
possibilità di mantenere i diritti acquisiti (distanze, altezze e
volume). Nella valutazione parametrica di queste ipotesi è stato
stimato che il costo della demolizione e ricostruzione
dell'edificio in questione poteva essere valutato fra i 26,25
milioni e i 27,5 milioni. Allo stato attuale non si può fare altro
che prendere atto di tali risultanze tecniche che sono all'esame,
ma si ritiene opportuno acquisire ulteriori elementi conoscitivi al
fine di assumere successive decisioni con piena cognizione di causa
nell'interesse della pubblica amministrazione e della
collettività.
In ordine alla terza domanda - "
la visione strategica
complessiva sull'edilizia scolastica per il futuro
" -, la
Regione, con deliberazione n. 572/2016 di aprile, ha approvato gli
indirizzi per la riorganizzazione e la riqualificazione degli
edifici scolastici di istruzione secondaria di secondo grado. La
programmazione approvata dalla Giunta tende a raggiungere
principalmente i seguenti obiettivi: l'adeguamento normativo del
patrimonio immobiliare regionale destinato alle istituzioni
scolastiche secondarie di secondo grado site in Aosta; il maggiore
raggruppamento possibile delle classi delle istituzioni scolastiche
e la conseguente riduzione del numero delle succursali; il
contenimento, l'eliminazione, se è possibile, dei costi di
locazione passiva; il risanamento energetico e tecnologico degli
stabili finalizzato a migliorarne il
comfort
abitativo e a
ridurre il più possibile i costi di manutenzione e di gestione; la
restituzione al Convitto regionale di tutti gli spazi oggi occupati
da altre scuole.
Le linee di indirizzo assunte prima dell'insediamento del nuovo
Governo regionale sono le seguenti: la realizzazione del polo
scolastico di Regione Tzamberlet dove trasferire l'Istituzione
scolastica Liceo delle scienze umane e scientifico Regina Maria
Adelaide, oltre a parte dell'Istituzione tecnica Manzetti; il
trasferimento dell'Istituzione Liceo classico, artistico e musicale
in via Chavanne, attuale sede del Maria Adelaide; la
ristrutturazione della sede di via Conseil des Commis, sede
dell'Istituzione Liceo scientifico e linguistico Bérard per
continuare ad ospitare il Liceo scientifico; la ristrutturazione
della sede di via Festaz per collocarvi la parte dell'Istituzione
Bérard che oggi occupa il Convitto. Anche queste linee di
indirizzo, analogamente a quanto espresso al termine
dell'esposizione del punto precedente, sono e saranno all'esame del
mio Assessorato, in piena collaborazione con l'Assessorato delle
opere pubbliche e sempre previo confronto con chi opera nel settore
e con ciò intendo
in primis
il corpo insegnanti.
Presidente -
La parola alla Consigliera Pulz per la
replica.
Pulz (IC) -
Mi dispiace, Assessore, le devo attribuire
un'insufficienza, a lei e chiaramente a tutti i suoi precedenti
compagni, intendo dire di classe, non confondiamo le cose...
Notiamo ancora, ma non potrebbe essere diversamente, una
mancanza di progettualità, di lungimiranza, la visione strategica
d'insieme di cui parlavo prima. La situazione dell'edilizia
scolastica nella nostra città è oggettivamente grave e contorta,
oltretutto mancano al Convitto Federico Chabod dei posti per poter
accogliere i ragazzi che abitano nelle vallate laterali e forse non
è così assurdo un collegamento con la percentuale altissima
dell'abbandono scolastico, direi vergognoso per la nostra regione
(circa il 15 percento dei ragazzi nell'età dell'obbligo), che ci
pone inaccettabilmente a livello della Campania e della Calabria.
Mancano posti ovunque, forse perché non si tiene sufficientemente
in conto che le aule necessarie non corrispondono
tout court
alle classi. Lei lo ha accennato, ci sono attività collaterali, vi
sono studenti che hanno bisogni specifici e necessitano di spazi,
vi sono aule che diventano chiaramente laboratori per le discipline
scientifiche, troppo pochi i laboratori in Italia, e sono necessari
spazi per garantire il diritto all'attività alternativa alla
religione cattolica.
La scuola polmone di Tzamberlet non sembra essere la soluzione,
anche perché ci chiediamo a quali criteri architettonici si sarebbe
ispirato quel progetto. Quando andiamo un po' in giro per l'Europa,
anche in Paesi vicini, ci viene veramente la bava alla bocca a
vedere le strutture scolastiche di cui possono disporre quei
giovani. Ci sono ormai molti studi sulla bioarchitettura. A quali
principi si ispira il progetto di Tzamberlet? Quale novità
porterebbe nel panorama scolastico locale? A nostro avviso, sarebbe
più utile riprendere l'antico progetto di ristrutturazione del
Centro Saint-Bénin, a cui dedicheremo specifici interventi in
quest'aula, perché si tratterebbe del recupero, di cui si parlava
molti anni fa, di un importantissimo patrimonio storico della
nostra città e della nostra regione.
Non ho capito bene dalle parole dell'Assessore se effettivamente
poi la struttura di via Torino sarà ancora destinata a edificio
scolastico, perché quella è comunque, al di là degli adeguamenti
che sono indispensabili, un'ottima sede da destinare a scuola e
sarebbe per noi un errore darle una destinazione che non le è
propria.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK