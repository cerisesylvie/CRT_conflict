Consiglio Regionale della Valle d'Aosta - Oggetto del Consiglio n. 1645 del 6 dicembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
CONSIGLIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1645 del 6 dicembre 2005 - Resoconto
OBJET N° 1645/XII - Loi de finance et loi de budget pour l'année
2006. (Début de la discussion générale. Prise d'acte de deux
rapports)
Presidente - Riprendiamo, come convenuto, l'esame della legge
finanziaria. Ieri vi sono state le illustrazioni del relatore
Praduroux e dell'Assessore Marguerettaz.
La parola alla Consigliera Squarzino Secondina.
Squarzino (Arc-VA) - Questo bilancio era stato preannunciato
come "un bilancio di lacrime e sangue" in alcune interviste apparse
sui giornali, sia da parte del Presidente, che da parte
dell'Assessore al bilancio. Prendiamo atto che l'Assessore, ieri,
nella sua relazione, ha un poco ridimensionato questo concetto.
Chiediamoci però se è proprio vero che è "un bilancio di lacrime e
sangue".
Già nel "PREFIN" avevamo notato come le entrate sono grosso modo
simili a quelle degli altri anni per cui si parla di "sostanziale
tenuta delle entrate". Nel bilancio di previsione si prevedono 1
miliardo e 483 milioni di euro, con un aumento di 24 milioni di
euro, corrispondenti a 1,63% in più. Non possiamo non dire che
siamo in presenza di aumento di risorse in senso assoluto; in senso
relativo no, dice il Governo. I soldi ci sono, ma - questo è il
ragionamento del Governo - dato che quest'anno le spese non
comprimibili sono aumentate notevolmente rispetto allo scorso anno,
in alcuni settori - sanità, contratti personale, trasferimento enti
locali - di circa 60 milioni, abbiamo complessivamente 37 milioni
di euro in meno da spendere in tutti gli altri settori.
Affermazione dell'Assessore: sono aumentate le spese
incomprimibili di circa 60 milioni a fronte di stesse risorse;
quindi - conclusione del ragionamento - avremmo bisogno di
ulteriori risorse per mantenere le stesse percentuali di spese in
tutti gli altri settori, come se fosse sottinteso un ragionamento
di questo tipo: dato che il nostro modo di amministrare costa e
costa ogni anno di più, chiediamo che anche lo Stato ci garantisca
sempre più risorse: Invece quest'anno non è così. E poi, se teniamo
conto delle spese in più che abbiamo in quei settori, non possiamo
dire che sono spese da noi volute. Comunque sono spese che
sottraggono denaro, quindi non abbiamo risorse sufficienti per gli
altri settori. Il ragionamento che fa è: "sono aumentate, ma non
per colpa nostra, si tratta di spese per il personale, spese che
non dipendono da noi (spese per il personale, per la sanità, per la
scuola, i cui stipendi sono definiti altrove e non in Regione)".
Non credo che se fosse il personale dipendente regionale ci
sosterebbe di meno, anzi! E poi mi fa strano sentire dire che sono
diminuite le risorse regionali a disposizione perché agli enti
locali vanno più risorse. A me sembra che anche gli enti locali
facciano gli interventi che vanno a favore della popolazione. Sono
enti locali a cui sempre più vengono trasferite competenze; se il
Governo pensa che sono troppi i soldi dati agli enti locali, ha
solo da cambiare la legge: invece del 95% dell'IRPEF, abbassa la
percentuale al 90% dell'IRPEF, se questa è proprio una scelta
politica precisa dell'Amministrazione. Credo che alla base di
questo ragionamento ci sia anche una questione culturale che emerge
dal modo in cui viene affrontata la questione della
complessità.
L'Assessore, nella prima pagina della sua relazione, dice: "c'è
una maggiore complessità che non è supportata da una crescita
importante delle risorse finanziarie che sono, come è noto, in
sostanziale stabilità"... come se ci fosse un'equazione: più
complessità più soldi necessari per far fronte alla complessità. La
complessità si affronta soprattutto con più risorse umane,
conoscitive e professionali, con più capacità di innovazione e di
ricerca, di analisi della situazione, con più capacità di dare
risposte flessibili in tempi brevi, con strategie diverse, con
risorse immateriali più che materiali, con software - verrebbe da
dire - più che con hardware. Sì, il "PREFIN" mette la cultura in
mezzo, quasi a voler dire che questo è un tema importante, ma poi
questa affermazione non l'abbiamo vista tradotta nelle scelte di
bilancio. È vero, abbiamo purtroppo più soldi che capacità di
innovarsi in tutti i settori, risorse ne abbiamo tante e se poi le
paragoniamo a quelle delle altre Regioni non possiamo non dire che
la valle è ricca ed ha tante risorse. Si parla della Valle come del
"regno del Bengodi": non so se è del "Bengodi" oppure no, ma so che
se prendiamo come criteri quante sono le risorse che ad ogni
persona della Regione sono destinate, rispetto alle altre Regioni,
non possiamo non notare che noi abbiamo molte più risorse delle
altre Regioni.
Se prendiamo il bilancio di previsione del 2004, se suddividiamo
la cifra complessiva delle entrate di bilancio con il numero degli
abitanti, vediamo che ad ogni abitante sono attribuibili 11.691,00
euro, ma se facciamo la stessa cosa anche quest'anno, se
suddividiamo le cifre del bilancio con gli abitanti vediamo che
abbiamo una cifra di 12.000,00 euro per ogni abitante. Cifra che in
sé non dice niente, se non venisse rapportata anche alle altre
Regioni, per cui vediamo che nessun'altra Regione in percentuale
può disporre di una cifra così alta per abitante. Questa
annotazione è suffragata da più elementi. Abbiamo appena votato una
risoluzione in cui affrontiamo il tema delle riforme dello Stato.
Nella riforma del regionalismo che l'"Union" vuole a tutti i costi,
si dovrà necessariamente parlare di federalismo fiscale e allora se
andiamo a vedere quanti soldi sono prodotti dalla ricchezza in
Valle e quanti vengono trasferiti dallo Stato, vediamo che c'è
un'enorme differenza! Alcuni studi recenti, sia della "CGIA" di
Mestre, sia solo l'altro giorno su "Il Sole 24Ore", ci dicono che
nel Veneto a fronte di 4.200,00 euro pro capite versati dalla
Regione come imposte, dallo Stato la Regione ne riceve 2.878,00
euro, quindi veramente c'è da parte della Regione Valle d'Aosta la
possibilità di utilizzare non solo risorse proprie, ma risorse che
anche lo Stato dà alla Regione. Lo so che questo è un ragionamento
che tutti coloro che si sono succeduti al Governo in questi anni
non hanno mai condiviso, ma questa è la verità.
Abbiamo tante risorse; certo vanno spese e sono state spese in
tutti questi anni con una serie di interventi e di strutture che si
sono nel tempo affastellate e che costano, continuano a costare
sempre più per la gestione, per la manutenzione, perché ogni
Assessore ha cercato di rispondere a bisogni nuovi e ad
accontentare i famosi portatori di interessi, di cui parlava ieri
l'Assessore Marguerettaz, perché bisogna garantirsi un consenso, in
quanto, nel momento in cui un ente locale pensa di costruire un
auditorium o uno stadio, il Comune vicino vuole fare altrettanto.
In questo modo ci siamo trovati con 2 conseguenze: a livello
legislativo abbiamo visto proliferare le modifiche della legge, ma
a livello democratico credo che si è, negli anni, consolidata una
politica di clientelismo, di leggi per categorie, di leggi fatte
per pagare attrezzature a tutti, di opere per attività sportive
fatte e rifatte secondo il padrone del momento. Questo
atteggiamento andrebbe modificato, sarebbe giunto oggi il momento
di fare quello che si dovrebbe fare nel momento in cui si
programmano le spese del bilancio, cioè vedere cosa del passato che
ci trasciniamo dietro è ancora valido, cosa invece va abbandonato e
quanto di nuovo può essere introdotto: questo però richiede che si
abbia ben presente la direzione di marcia dove si vuole andare. È
vero che siamo una società complessa, ma è anche vero che se non
abbiamo chiaro il modello di sviluppo per la Valle d'Aosta che
vogliamo perseguire, noi non riusciamo a fare delle scelte
precise.
Nel "PREFIN" ieri non lo abbiamo discusso più di tanto, ma i
contenuti ci sono e sono rapportati con il bilancio, nel "PREFIN"
ci sono delle parole magiche: popolazione coesa e solidale,
competitività regionale autonoma, qualità ambientale e sociale, ma
parole magiche che sembra non trovino poi traduzione e soprattutto
non tengano conto della situazione attuale. C'è la consapevolezza
non so se del Governo, ma sicuramente da parte degli attori
sociali,che siamo di fronte a una crisi del sistema generale della
Valle d'Aosta, lo hanno detto in modo molto chiaro i sindacati
confederali unanimemente in coro. Teniamo conto che i sindacati
confederali rappresentano 30.000 cittadine e cittadini valdostani,
quindi la loro voce non è la voce di uno o due sparuti
rappresentanti di gruppuscoli, quindi c'è questa
consapevolezza.
È una crisi i cui segnali ci sono e sembra quasi che il Governo
non sappia leggerli. C'è la una crisi in ambito economico, la crisi
dell'industria: le nostre industrie non riescono a stare sul
mercato, si aprono e si chiudono in continuazione; c'è la crisi del
turismo il cui andamento è legato alle stagioni e al clima, ci si
accontenta della bellezza dei nostri monti, non si è in grado di
offrire un prodotto "Valle d'Aosta", si chiudono alberghi e poi ci
si lamenta che il turista non viene, si fa pagare la vista sul
prato di S. Orso al turista; c'è una crisi in ambito sociale,
l'Osservatorio sulla povertà ci ha fotografato una realtà difficile
per migliaia di abitanti di questa Regione, ci sono i poveri, ci
sono famiglie che faticano a vivere, che rischiano per una
casualità, una malattia, una perdita di lavoro, di scivolare da una
situazione di decorosa esistenza ad una situazione di faticosa
esistenza, ci sono famiglie che hanno il problema della casa, il
cui costo dell'affitto è sempre più esoso, però queste situazioni
di crisi nel "PREFIN" non appaiono, per cui è difficile che il
bilancio le recepisca.
Sono rimasta esterrefatta rispetto alla casa, quando - nei dati
riportati nel PREFIN - mi si dice che rispetto al 2003 c'è una
riduzione del canone mensile per 100 metri quadrati nelle zone di
pregio; quindi l'aver indicato che c'è una riduzione del canone
mensile per le zone di pregio per quanto riguarda l'affitto, questo
diventa un elemento positivo per quanto riguarda la qualità della
vita e per quanto riguarda le abitazioni, mentre sappiamo che la
questione della casa è un tema su cui ci sono i dati, fra l'altro:
sono dati presenti anche nei documenti ufficiali della Regione, ma
che qui non vengono riportati. Quando mi si dice in documenti
ufficiali della Regione che il canone medio mensile per i soggetti
interessati dal rapporto di povertà è stato di 318,00 euro molto al
di sopra della media nazionale, che si attesta su 288,00 euro al
mese, cioè quando mi si dà documentazione sul costo enorme che
hanno gli affitti per le persone, perché questi dati non vengono
inseriti nel "PREFIN" per cui diventano oggetto di progetto nel
bilancio?
C'è una crisi in ambito civile, è una crisi di partecipazione in
questa Regione... poi torneremo sulla partecipazione. Qui non c'è
la consapevolezza che la vita politica dipende in gran parte dalla
decisione di una o due persone in questa Valle. Ieri ho sentito con
piacere un accenno a questo disagio in ambito civile e democratico
nelle parole del collega Cesal, quando ha chiesto che si intervenga
a lavorare sulle regole elettorali, in modo che ci siano nuove
regole democratiche che consentano di rompere quella formazione di
cordate clientelari che chiedono poi il consenso. Ho fatto 2 o 3
esempi di non consapevolezza della crisi che esiste in questa
Regione in vari ambiti; se non esiste questa consapevolezza è
chiaro che è difficile individuare strumenti per intervenire in
questa crisi. C'è una richiesta che più volte hanno fatto la
società civile, gli attori sociali, e anche affermazioni che il
Governo più volte ha fatto: si è annunciata una forte sferzata da
parte del Governo nel senso del cambiamento. C'è una richiesta di
cambiamento, ci sono affermazioni di cambiamento da parte del
Governo, ma cambiamenti noi non li abbiamo trovati in questo
bilancio, perché questo è la fotocopia, seppure aggiornata, dei
bilanci precedenti! C'era la richiesta delle parti sociali di
condividere quei percorsi che questa comunità ha assoluta necessità
di mettere in campo per far fronte a crisi profonde, che vanno dal
mercato dell'industria, per arrivare al turismo, al terziario anche
avanzato, ma questa condivisione, che pure è presente nel "PREFIN"
e nella relazione dell'Assessore, non avviene né nel metodo, né nei
contenuti!
Nel metodo non è avvenuta la condivisione delle scelte
strategiche, seppure ci sono state, del "PREFIN" e del bilancio nel
"Patto per lo Sviluppo". Il "Patto per lo Sviluppo" è un momento
informativo, non di condivisione. Allora, se non si condividono
insieme, come si fa ad attuare? Ancora: solo ieri abbiamo visto un
esempio di questa non condivisione di scelte con gli attori
sociali, abbiamo visto un comunicato stampa dei sindacati in cui
denunciano come rispetto a temi importanti di accordo di lavoro, la
Regione imponga la sua visione senza dialogare... ma su questo
torneremo. C'è un'assenza di condivisione anche nei contenuti del
modo con cui il bilancio è stato costruito.
Ci saremmo aspettati questi cambiamenti nel rapporto tra spese
correnti e spese di investimento, lo ricordava ieri l'Assessore con
voce pacata, perché non poteva dire in modo trionfalistico che sono
aumentate le spese correnti, sono aumentate di 1 punto e mezzo
rispetto all'anno scorso, ma se prendiamo il 2002 - non prendo il
2001 che era l'anno dell'alluvione - vediamo che il rapporto fra
spese di investimento e spese correnti era molto più favorevole
rispetto alle spese di investimento. Nel 2003 abbiamo un'incidenza
della spesa corrente del 65,57%, nel 2004 siamo a 67,62%, nel 2005
al 67,91%, nel 2006 al 69,40%... quindi c'è un incremento continuo!
Sono dati preoccupanti, ma anche l'Assessore se ne rende conto; in
Commissione aveva detto:
"sì, è vero, c'è questo aumento, ma noi
abbiamo fatto un'attività di presidio molto forte che ci ha
permesso di mantenere inalterato un riparto abbastanza pesante fra
spese correnti e spese di investimento"
, nel senso che non è
peggiorata questa percentuale, pur in presenza di attività e di
costi che hanno avuto un'evoluzione. Poi aggiunge:
"riteniamo
positivo questo, anche perché dobbiamo tener conto che molte di
queste spese corrente in realtà sono spese di investimento per la
cultura"
e questo posso condividerlo, ma complessivamente non
c'è stata la capacità di incidere su questo "trend", non solo, ma
all'interno delle spese correnti la spesa fissa aumenta ed è
aumentata quest'anno di 39 milioni di euro.
È vero che il Governo ha cercato di diminuire le spese
comprimibili riuscendo a risparmiare l'1,24% delle spese
comprimibili, pari a 2,3 milioni di euro, a fronte di un bilancio
di 1 miliardo e 435 milioni di euro, pari allo 0,16% dell'intera
spesa del bilancio. A me sembra che siano troppo esigue le
contrazioni delle spese correnti! Il tanto decantato sforzo di
diminuzione di spese correnti si limita a poche briciole e anche il
risparmio che avviene sugli incarichi è di 242.000,00 euro in un
anno a fronte di miliardi che si spendono.
Credo che sia abbastanza comprensibile che non si riesca a
comprimere là dove bisognerebbe o a ridurre là dove le spese sono
sorpassate, se non si ha chiaro dove si vuole andare, se non c'è
una riflessione condivisa, per capire quali saranno gli scenari
dello sviluppo del territorio e quali devono essere le azioni che
mirino a contrastare gli effetti della crisi che coinvolge un po'
tutti i settori, e non solo l'industria. Sarebbe importante che ci
fosse questa chiarezza su dove vuole andare questa Regione, lo
stesso bilancio si allarga all'infinito, senza individuare una
direzione: per questa ragione è un bilancio rigido, che rischia di
diventarlo sempre di più per il continuo aumento del volume delle
spese obbligatorie ed incomprimibili che rende difficile attuare
delle drastiche riduzioni (come ricordava "Confindustria"). È un
bilancio che non fa scelte decise in settori importanti. Ricordavo
prima il problema dell'industria: qui non c'è sufficiente chiarezza
dei piani di investimento con cui operare a fronte della crisi
economica-sociale e produttiva in atto nella nostra Regione.
C'è una crisi profonda dell'industria: il "PREFIN", certo, ci ha
dato dati positivi relativi all'occupazione e al basso tasso di
disoccupati, ma non analizza le sacche di precarietà che ci sono,
non analizza il tipo di occupazione che abbiamo in Valle, che è di
bassa qualificazione. Qui addirittura abbiamo una situazione
economica per cui gli occupati del settore industriale sono lo
stesso numero dei settori delle costruzioni: l'intero settore
industriale occupa il 12%, quello delle costruzioni l'11%... credo
che questo sia un rapporto su cui bisogna riflettere. La crisi
economica oggi dipende molte volte dal fatto che non c'è abbastanza
alta professionalità; allora, come si fa a intervenire in questo
sistema così rigido senza un progetto ben chiaro, per vedere come è
possibile trasformare e qualificare il settore delle costruzioni?
Rispetto a questo non c'è un cenno! Complessivamente nel settore
dell'industria vengono destinate minori risorse rispetto all'anno
scorso. Altri settori hanno molte più risorse del settore
industriale. Ci chiediamo che tipo di politica viene perseguita
dalla Regione rispetto al modello di sviluppo: turismo, 74 milioni;
agricoltura, 75 milioni; industria e artigianato e commercio, 26
milioni... di questi, all'industria solo 8 milioni; che scelte
politiche ci sono alla base? C'è la centralità del lavoro nella sua
dimensione politica, economica e sociale? Non ci sembra.
C'è stato un Consiglio straordinario a gennaio sulla crisi
dell'industria in bassa Valle... quale seguito ha avuto, quali
azioni - fra tutte quelle elencate in quella risoluzione - hanno
avuto una traduzione, su quali il bilancio ha messo un accento, se
vediamo che non c'è una risposta in termini di risorse? C'era una
richiesta specifica fatta allora, di creare ammortizzatori sociali
per consentire ai lavoratori valdostani, esclusi dalla produzione,
un aiuto sociale dignitoso per affrontare la situazione di disagio
sociale provocata dalla perdita del posto di lavoro... di questo
non si vede traccia!
C'è la questione dell'Amministrazione regionale e della
revisione della macchina organizzativa, che viene affrontata in
termini di riduzione del personale, ma non è solo questione di
riduzione di personale, è questione di professionalità, di
formazione, di rispetto di competenze. Anche rispetto al personale
si fanno scelte molte volte discutibili, ma vi torneremo al momento
della discussione dei vari articoli della finanziaria. Si fanno
scelte quali ridurre le assunzioni, fare i concorsi, ridurre i
part-time, ma sulla base di quale piano concordato e condiviso con
gli attori, che dovranno poi su queste decisioni impostare la
propria vita?
È un bilancio che non mette risorse per le riforme importanti.
C'è la riforma della scuola, la cultura è al centro di quel famoso
diagramma, però per l'applicazione della legge sulla riforma
scolastica attuata nella scuola di base non ci sono fondi. A parte
i fondi per pagare il personale richiesto dal mantenimento
dell'attuale organizzazione scolastica e dell'inserimento
dell'inglese, complessivamente i fondi assegnati alla scuola sono
diminuiti rispetto al 2005, eppure nel "PREFIN" si riporta che il
dato sul livello di istruzione non è positivo, è inferiore a quello
nazionale e a quello del nord-ovest, ma su questo non c'è un
impegno. Ci sono complessivamente 100.000,00 euro in meno rispetto
all'anno scorso, come se una riforma della scuola potesse essere
fatta a costo "zero", come vuole fare la "Moratti" a livello
nazionale! È un bilancio che non mette le risorse su problemi
importanti come la casa... qui torneremo quando affronteremo il
bilancio nelle varie voci, ma ci sono 1,8 milioni di euro in meno
per l'edilizia abitativa, eppure la casa è un tema importante per
la nostra Regione!
Noi condividiamo le scelte fatte sul sociale, credo che sia
stato opportuno l'aumento del 15% sul sociale a fronte della
riduzione del fondo sociale del 50% nella finanziaria nazionale,
d'altra parte abbiamo una popolazione anziana che aumenta e, se si
vuole mantenere uno standard dignitoso, non possiamo che aumentare
le risorse! Ci sono famiglie monoparentali in difficoltà; credo che
sarebbe utile rispetto al sociale pensare ad una legge complessiva
che prenda insieme tutte le varie categorie, cioè gli anziani, ma
anche le nuove povertà che sono le famiglie monoparentali, cioè le
donne sole con figli.
Rispetto al sanitario c'è stato un incremento di 17 milioni di
euro rispetto al 2005, ma per mantenere gli attuali livelli di
prestazione sanitaria il bilancio prevede minori risorse, perché le
altre risorse sono assorbite da spese come il contratto del
personale o come la mobilità. Sul sanitario vorrei solo fare 2
accenni: il primo, la logica di operare continui rattoppi crea la
necessità che i finanziamenti vengano spostati nel tempo; il
secondo, rispetto all'Ospedale ricordo che ieri, qui, votando il
"PREFIN", questa maggioranza ha detto di sì all'ampliamento ad est
del nuovo Ospedale, contro una deliberazione del passato Governo
che aveva detto di sì all'ampliamento a sud... non so se il
Consiglio si è reso conto di questo, ma ieri chi ha votato il
"PREFIN", ha detto che vuole una scelta in cui c'è l'Ospedale
ampliato ad est! Rispetto sempre alla politica sanitaria c'è la
criticità della mobilità passiva, nel senso che siamo di fronte a
costi molto alti che si attestano sui 16 milioni di euro all'anno.
Nel 2003 erano 14 milioni di euro, nel 2004 saranno 16 milioni, e
sappiamo che qui basta lo spostamento di un chirurgo per invertire
le tendenze dei flussi dei pazienti! Per cui credo che su questo
tema, invece di intervenire con delle restrizioni alla libertà
degli utenti, sarebbe molto più utile intervenire per qualificare
l'attività della sanità!
È un bilancio che forse è stato fatto con maggior oculatezza,
con toni meno trionfalistici rispetto agli altri anni, ma che
presenta ancora troppe sperequazioni fra un settore e l'altro. Qui
non è possibile analizzare tutto, semmai su alcune cose torneremo
nell'analisi sui singoli documenti, mi limito a fare solo 2 esempi:
per la ricerca e l'innovazione nell'industria sono previsti 6,5
milioni di euro, per la disponibilità di un elicottero per la
Protezione civile 7 milioni di euro, quindi la presenza di un
elicottero per la Protezione civile ci costa all'anno più degli
incentivi che diamo all'industria per la ricerca e l'innovazione!
Ci sono scelte politiche dietro questo? Non lo so! Vorrei che si
riflettesse un poco... da una parte c'è la cura per la persona che
ha un incidente, d'accordo; d'altra parte abbiamo centinaia di
famiglie che, sì, non hanno un incidente in montagna, ma hanno
esigenza di vivere giorno per giorno e di arrivare alla fine del
mese in modo dignitoso... dove lo mettiamo questo? Altre
sperequazioni, altro che equità!
Per la gestione della viabilità regionale spendiamo 14,8 milioni
di euro, quasi quanto il costo dell'Università, Institut agricole,
Fondazione turistica, Istituto musicale... io sto solo mettendo dei
dati per vedere cosa significa tradurre le parole roboanti del
PREFIN. Signor Presidente, sono pere e mele insieme, parlare di
coesione sociale e di competitività, sono pere e mele anche quelle!
Se le mettiamo nel "PREFIN", come avete fatto, in una logica di
analisi complessiva della realtà, e mi sta bene, dobbiamo poi
tradurle in un bilancio, ma non possiamo mettere delle parole
roboanti e non tradurle nel bilancio!
Infine, sulle pari opportunità e sulle visioni di genere, già lo
scorso anno avevo chiesto all'Assessore Marguerettaz di tenere
presente, nella lettura che lui fa dei dati della realtà e delle
previsioni, questa visione di genere. Questo è presente nei
finanziamenti là dove ci sono progetti finanziati dalla CE; manca
una prospettiva complessiva e chi lo dice siete voi, della Regione,
perché un ufficio della Regione, la Consigliera di parità, un
ufficio che è direttamente incardinato nella Regione ha fatto una
serie di osservazioni che sono rimaste "lettera morta"! Io credo
che su questo varrebbe la pena soffermarsi un momento ed
eventualmente su questo tema predisporremo un ordine del
giorno.
Depuis 10 heures 26 c'est le Vice-président M. Nicco qui
remplit les fonctions de Président de la séance.
Presidente - La parola al Consigliere Salzone.
Salzone (FA) - Con questo nostro primo intervento cercheremo di
dare voce a quello "spaccato" della società che trova in questo
bilancio poco spazio; lo diciamo in modo costruttivo, perché sono
le sensazioni che abbiamo tutti i giorni leggendo i giornali,
frequentando la società civile, parlando con la gente. Ci
rivolgeremo a lei, Assessore, e al Presidente Caveri per cercare di
discutere insieme su questo "spaccato" della società che cresce
sempre più, quindi torneremo su argomenti che più volte ci hanno
visto dibattere in quest'aula: i problemi della società civile con
particolare attenzione alle persone più deboli.
È evidente che svolgiamo il nostro ruolo dai banchi
dell'opposizione, un ruolo che non permette tenerezze nei confronti
della maggioranza, ma un ruolo che cerca di andare a trovare quelle
criticità che non sono all'attenzione di questa maggioranza o,
almeno, solo in parte. Dico subito che, visto che toccherò in
particolare il problema del sociale, apprezziamo che lo stesso non
sia stato toccato finanziariamente, anzi sono state fatte delle
cose interessanti, ma per noi rimangono ancora lontane dal
raggiungere una vivibilità adeguata in una Regione ricca come la
nostra. Potremmo aprire e chiudere questo nostro intervento con una
sola parola: crisi, che per certi versi potrebbe sembrare un
termine apocalittico, ma - come dicevo prima - basta leggere i
giornali, o guardare la televisione o semplicemente osservare la
realtà per rendersene conto.
Il momento che stiamo attraversando nella nostra Regione
preoccupa, non tanto perché le difficoltà sono numerose e
trasversali in quasi tutti i settori, non tanto perché l'economia è
stagnante a tutti i livelli o perché l'euro ha indebolito le tasche
di tutti, non tanto perché il Governo nazionale costringe ad enormi
sacrifici tutti gli enti locali o, ancora meno, perché scarseggiano
le risorse, ma semplicemente perché la nostra è anche una crisi di
sistema, è una crisi strutturale, è una crisi della politica, è la
crisi della classe dirigente, è crisi dell'imprenditoria. Certo, il
sistema è fragile e sembra non reggere il colpo che arriva da più
lontano. È un sistema che negli anni ha diseducato i giovani al
miraggio del posto sicuro in Regione o al super remunerato lavoro
al casinò. Questo sistema ha frenato la formazione alle libere
professioni, ha fatto perdere l'incentivo al rischio d'impresa, al
confronto, alla competizione, allo studio universitario, e il
risultato è sotto gli occhi di tutti!
Oggi, che siamo in difficoltà, avremmo bisogno di una classe
dirigente preparata, all'altezza, capace di proporsi e proporre;
avremmo bisogno di un'imprenditoria all'altezza, motivata, pronta
al rischio, di un'amministrazione pubblica sburocratizzata e capace
di dare risposte immediate; avremmo bisogno di più concertazione a
tutti i livelli, di confronto con le altre realtà, ma soprattutto
di pochi tentennamenti nelle decisioni, per stare dietro alla
rapida evoluzione che questa società ha.
Oggi siamo ancora una Regione ricca, con ampie risorse, ma con
un sistema fragile e lento, con indici negativi come l'inflazione e
il "PIL", che per certi versi sono addirittura in controtendenza
con il resto del Paese... non c'è cenno di ripresa. I dati della
Banca d'Italia sono ancora una volta preoccupanti: l'economia è
debole, il settore dell'industria, che ha un peso del 14% nella
nostra economia, non manifesta il benché minimo segno di crescita.
Basta ricordare che sono più di 40 le imprese in Valle d'Aosta che
utilizzano la cassa integrazione guadagni. Il "PIL" nella nostra
Regione nel 2004 è calato dello 0,3%, mentre la crescita nazionale
era dell'1,2% e dal 1995 al 2002 il tasso medio è stato dello 0,7%
contro l'1,7% di tutto il Paese, quindi 8 anni di arretramento
rispetto alla media nazionale. In questi 8 anni, riguarda il "PIL"
pro-capite che è calato di ben 10 punti: dal 42,1% al 32%.
Rimaniamo pur sempre fra i più ricchi in Italia, ma il divario si
riduce.
La "Confindustria" afferma anche quest'anno che vi è il rischio
di un ulteriore deterioramento della situazione finanziaria
regionale, a fronte di un bilancio sempre più rigido, per il
continuo aumento del volume delle spese obbligatorie, che rende
difficile attuare drastiche riduzioni. Il settore industriale nel
2006 viene penalizzato con un taglio del 30% rispetto
all'assestamento di bilancio del 2005 e questo è un dato
preoccupante che indica minore attenzione verso un settore
giudicato da tutti prioritario.
Ancora: nel campo delle imprese sembrano ormai inderogabili
interventi necessari a ripristinare la possibilità di presentare
domande di contributi ogni 6 mesi anziché una volta all'anno. Si
ribadisce la necessità di creare un fondo unico, destinato
all'attuazione degli interventi per la promozione e lo sviluppo
delle attività produttive. Resta molto bassa la percentuale delle
imprese che vorrebbe fare investimenti. L'incertezza delle
prospettive e l'appesantimento della situazione finanziaria
rallentano il sistema; gli imprenditori, insomma, sono pessimisti
perché vedono una ripresa lontana.
Il giudizio delle organizzazioni sindacali sui documenti
finanziari è ancora più inclemente e non lascia certo spazio a
giudizi ambigui. Immagino cosa sarebbe successo se le
organizzazioni sindacali non avessero riferimenti governativi, cioè
se non fosse così nella nostra Regione, credo che ci sarebbe la
paralisi del sistema con scioperi ad oltranza, perché il dato
anomalo in questa Regione è che le organizzazioni sindacali e
imprenditoriali sono organizzazioni di Governo! I sindacati poi
esprimono soprattutto la loro insoddisfazione in merito al metodo
di confronto e di presentazione del documento contabile, che non è
stato certo frutto di un tavolo di concertazione sui grandi
obiettivi strategici, obiettivi atti a rilanciare, attraverso
appropriati finanziamenti, il volano economico della nostra
Regione. Il tavolo del "Patto di Sviluppo" probabilmente va rivisto
nel suo funzionamento, come ha accennato ieri il Presidente stesso,
perché non ha permesso di creare concertazione sui macro-obiettivi
e sulle linee di futuro investimento.
Critiche poi alla rigidità del bilancio, che nella sostanza non
presenta nessuna novità sugli indirizzi della gestione finanziaria.
Ancora una volta viene segnalata la necessità di rivedere il
funzionamento dell'apparato burocratico amministrativo della
Regione, ancora una volta il bilancio non interviene sul problema
del personale precario di alcuni "settori chiave" dei servizi
socio-educativi, come quello degli ex assistenti educatori o
assistenti alle mostre. Ricordo che sono 107 le persone che vengono
assunte con progetto obiettivo e assieme alla collega Squarzino
avevamo presentato iniziative per sollecitare la soluzione di
questo problema, ma non siamo stati ascoltati. Le critiche delle
organizzazioni sindacali spaziano dal settore dell'edilizia
abitativa al turismo, dalla scuola all'industria, dalle
enunciazioni di principio del "PREFIN" che non trovano traccia sul
bilancio, all'impostazione generale del documento finanziario, alla
mancanza di una politica forte ed incisiva del lavoro, alla
"miopia" verso le nuove povertà, anche se riconosciamo che
l'Assessore Fosson ha fatto molto in questo contesto e comunque
rappresenta una garanzia in questo settore.
Per quanto riguarda le politiche sociali e il Welfare, ci ha
ispirato l'ultimo numero de "Le Travail" - quindicinale che leggo
sempre molto volentieri - che è lo specchio di quello che sta
avvenendo in questo momento piuttosto travagliato. Nell'ultimo
numero di novembre abbiamo trovato singolare, per non dire buffo
sotto certi aspetti, leggere un articolo in prima pagina firmato
dall'Assessore Ferraris, intitolato "Più Welfare" e, appena più
sotto, un altro articolo intitolato "Finanziaria? Strumento da
ripensare". In sostanza, l'Assessore Ferraris, nel suo articolo,
dopo aver fatto una doverosa sviolinata al "PREFIN", afferma:
"Una maggiore programmazione finanziaria era necessaria, così
come molto avvertita era dalle parti sociali una reale condivisione
nell'individuazione delle priorità dell'azione pubblica".
L'Assessore prosegue, nel suo articolo, illustrando il proprio
operato e quello della Giunta, facendo rilevare fra le altre cose
che la Valle d'Aosta complessivamente ha una buona qualità della
vita, e questa è una cosa che noi non smentiamo mai, il problema è
che non si guarda mai l'altro pezzetto molto più piccolo, che non
viene degnato di molta attenzione. Questo è tutto ovvio e non c'è
niente di strano, chiunque di noi al posto dell'Assessore avrebbe
detto le stesse cose, ma... perché abbiamo parlato di "specchio
della situazione"? Perché subito dopo si assiste al rovescio della
medaglia, me ne darà atto poi l'Assessore, e allora viene fuori
tutta la verità, cioè l'insoddisfazione per il metodo di confronto,
si parla di rigidità del bilancio, di mancanza di concertazione,
non si affronta il problema della crisi economica e sociale, vi
sono critiche per non aver previsto alcun finanziamento per la
creazione di specifici ammortizzatori sociali e, infine, si dice
che sono insufficienti gli interventi nel settore dell'industria.
Se volessimo essere più pungenti, vi rimanderei alla lettura,
sempre nello stesso numero de "Le Travail", di un altro articolo a
pagina 7, intitolato "La crisi industriale esiste e va affrontata";
cito solo 2 righe per me molto significative nel contenuto e che
condivido pienamente:
"La crisi di gran parte del tessuto
industriale valdostano non è una vergogna da tenere nascosta, ma
una spiacevole realtà che non può essere esorcizzata con
dichiarazioni ottimistiche".
Perché abbiamo voluto sottolineare
questo passaggio? Perché la pensiamo esattamente come "Le Travail",
noi pensiamo come quelli che non fanno finta di non vedere, come
quelli che dicono la verità, come quelle persone che, pur avendo
riferimenti politici di Governo, dicono quello che vedono o sentono
dalla gente o toccano con mano - quello che sanno tutti insomma - e
che non accettano ipocriti ottimismi!
Lavoro e povertà sono le grandi emergenze, e lo sapete bene
tutti, in modo particolare l'Assessore. Chi non ha un amico o un
parente che è stato licenziato o è in cassa integrazione o è un
pensionato che vive con 600,00 euro al mese o un amico quarantenne
o cinquantenne che in virtù della crisi ha perso il lavoro? Lo sa
l'Assessore, abbiamo amici comuni di quell'età che ci chiedono
lavoro; lo sa l'Assessore Pastoret, abbiamo amici comuni che ci
raccontano il dramma che vivono le persone di questa età!
Rimaniamo convinti sempre più della necessità di un cambiamento
di rotta nell'impostazione generale del bilancio; se non ci sarà in
futuro un'attenzione particolare alla centralità del lavoro, non
vediamo come potrà riprendersi la nostra economia e come potremo
dare impulso allo sviluppo nella nostra comunità. Se non
consideriamo il lavoro come il perno di una convivenza sociale che
dà sviluppo e genera una migliore qualità della vita, allora avremo
perso l'occasione di valorizzare il nostro ambiente, allargando
sempre più la forbice di chi è sempre più ricco e di chi, invece,
diventa sempre più povero. Già, più povero, un argomento che piace
poco, sembra quasi che non aver toccato finanziariamente il sociale
equivalga a dire che siamo sulla buona strada, ma non è così,
perché sociale e povertà non sono la stessa cosa!
In questo bilancio vi sono pochi segnali che vanno in questa
direzione, mancano impegni strutturali veri;, ma ciò che a noi
risulta sconcertante è che non esistono neppure manifestazioni di
impegno, i dati sulla povertà in Valle d'Aosta sono ormai
relativamente conosciuti e sono, a dir poco, allarmanti.
All'inizio del 2004 l'"ISTAT" assegnava alla Valle d'Aosta 3.820
famiglie con una spesa mensile al di sotto della soglia di povertà,
pari al 7,1% delle famiglie valdostane, complessivamente si
trattava di 10.334 residenti della nostra Regione; oggi le cifre in
percentuale sono aumentate, le persone sulla soglia della povertà
sono intorno alle 15.000. Senza scendere nei dati che ho già avuto
modo in altre occasioni di illustrare, vale la pena sottolineare
che, mentre a livello nazionale si sta sviluppando una corrente di
pensiero di forte attenzione alle emergenti povertà, qui se ne
parla poco, ma soprattutto non se ne vede la traccia, quasi non vi
fosse il problema! Dove sono gli ammortizzatori sociali? Come ho
detto ieri, perfino Berlusconi ha capito e ha lanciato un piano
dell'abitazione sociale come ammortizzatore primario nell'ambito
delle povertà emergenti.
Proverò, in questo contesto, a fare qualche piccola proposta
alla lotta alla povertà. Non è pensabile che un solo provvedimento,
ancorché massiccio, possa risolvere il problema, soprattutto se di
carattere assistenzialistico. Penso al minimo vitale e mi rivolgo
soprattutto all'Assessore Fosson, che ha la sensibilità marcata
rispetto a queste cose. È necessario prevedere una serie di
interventi strutturali e diversificati rispetto alla tipologia dei
soggetti poveri, anziani ed inabili totali all'attività lavorativa:
concessione del minimo vitale annuale e a tempo indeterminato se
permangono le condizioni di povertà; minori e relative famiglie:
raddoppio dell'ammontare degli assegni familiari a carico della
nostra Regione; sostegno per la locazione: aumento del fondo per la
locazione della legge n. 431/1998 e previsione di liquidazione del
contributo dal mese successivo alla domanda (e non - come ora -
dall'anno successivo); previsione di interventi immediati e
straordinari per consentire di accedere e firmare il contratto di
locazione (vedi le mensilità anticipate, le cauzioni...); sostegno
ai lavoratori: si potrebbe studiare con i sindacati un meccanismo
che è già stato utilizzato per le cooperative sociali di creazione
di un contratto integrativo regionale per le categorie più
penalizzate dall'euro. In parole povere si tratta di un aumento di
stipendio a carico del datore di lavoro che potrebbe essere
rimborsato da "Finaosta" o, meglio ancora, riassorbito attraverso
l'esenzione di pagamento di alcuni oneri (in questo caso il carico
potrebbe essere spalmato su enti diversi). Dov'è il piano
dell'emergenza abitativa di questa maggioranza? Cosa ha prodotto il
tanto annunciato Osservatorio della casa? Cosa ha proposto la
Consulta della casa? Niente! La locazione assistita? Un fallimento.
Il contributo all'affitto...
(interruzione del Consigliere Tibaldi, fuori
microfono)
... Baccega è arrivato meno di un anno fa ed ha ereditato... Il
contributo all'affitto! Un palliativo poco finanziato che sta
producendo solo l'aumento degli affitti da parte dei privati. I
programmi finanziati dallo Stato? È partito il primo intervento di
20 alloggi a canone concordato del cosiddetto "UMI 4", questi
alloggi saranno assegnati, ben che vada, fra 3 anni. Rimangono poi
ancora 78 alloggi da costruire finanziati dallo Stato con la
vecchia legge n. 457, il cosiddetto "UMI 1", ancora da appaltare,
quindi previsione diciamo 5 anni, e questi sono gli ultimi alloggi
di edilizia sovvenzionata... e poi? Ho più volte sollecitato il
Governo a sedersi attorno a un tavolo con i Sindaci dei Comuni
della "Plaine", per fare una programmazione previsionale per il
futuro, ma... niente! Sembra che solidarietà e sussidiarietà siano
termini in certi casi inascoltati! La "ciliegina sulla torta" l'ha
messa questo Governo: nel bilancio per l'edilizia sovvenzionata -
quindi l'edilizia dei poveri - non c'è neanche un euro... per
questo Governo quindi la casa non è un ammortizzatore sociale?
Vorrei che qualcuno mi spiegasse, ancora una volta, come fa oggi
una famiglia a vivere, con 800,00/1.000,00 euro... sono gli
stipendi di tutti i lavoratori dell'industria, ma anche gli
stipendi degli addetti al commercio, ai servizi; come possono gli
anziani, i pensionati, le ragazze madri, le giovani coppie
sostenere le spese dell'affitto o del mutuo, le spese di
riscaldamento, la luce, il telefono, gli accessori per
l'automobile, le assicurazioni? Senza dire che magari possono
andare una volta al mese al cinema o a mangiare una pizza una
volta!Questi non possono, non devono! Come è possibile che in
questo ricco bilancio, nel quale sono evidenti le spese superflue,
non sia presente alcun nuovo finanziamento per la creazione di
specifici ammortizzatori sociali, per consentire ai lavoratori un
aiuto tangibile e dignitoso? Non è stato fatto neppure per quelle
famiglie che hanno perso il posto di lavoro, e questo ci pare una
vera ingiustizia! Perché non prevedere un contributo alle aziende
tramite "Finaosta", come dicevo prima, che consenta di arrotondare
il salario ai lavoratori? Questo sarebbe un segnale concreto, che
non risolve certo i problemi, ma che aiuta! Ancora una volta siamo
obbligati a constatare quanta poca volontà ci sia ad affrontare
quei problemi, lavoro e povertà, che per noi rimangono
prioritari.
Voglio fare un ultimo cenno al discorso delle tasse. Ad incidere
ulteriormente sulle fasce deboli in questi anni sono state le tasse
applicate dalla Regione e dai Comuni: infatti, nei primi 5 mesi di
quest'anno le entrate tributarie degli enti locali sono aumentate
del 5,5% rispetto allo stesso periodo dello scorso anno, e questa
percentuale rappresenta quasi il doppio dell'aumento registrato
nello stesso periodo dallo Stato con il fisco nazionale. La Valle
d'Aosta, fra le 20 Regioni è quella che ha gli aumenti maggiori di
entrate tributarie locali (IRAP, addizionale IRPEF, ICI, TARSU),
negli ultimi anni il 66,5% contro il 35,7% dell'Italia: è a fronte
di questi dati che, meno di un mese fa, noi, di "Fédération" e
"Stella Alpina", dopo abbiamo bloccato al Comune di Aosta una
iniziativa che tendeva ad aumentare l'addizionale IRPEF e ICI per
chiudere un bilancio che doveva dare risposte probabilmente a
promesse elettoralistiche. Siamo consci che i Comuni cercano con
tributi e imposte locali di difendersi dai tagli operati dallo
Stato nei loro confronti, ma non c'è rapporto fra il maggiore
introito dei Comuni (+35% in 4 anni) e i tagli nei loro confronti
operati dallo Stato nello stesso periodo (-14,9%)... gira e rigira,
insomma, è sempre "Pantalone" a rimetterci!
Presidente - La parola al Consigliere Maquignaz.
Maquignaz (UV) - Colgo l'occasione anch'io per intervenire su
questo bilancio. Ritengo sia importante fare alcune considerazioni
di ordine generale, prima di andare più nello specifico, anche se
oggi nel mio intervento farò delle considerazioni più politiche su
alcuni aspetti degli investimenti, ma soprattutto di questo
bilancio.
Colgo l'occasione per dire che questo è un bilancio che va nella
direzione di immettere ingenti risorse nel campo della sanità;
vediamo già la prima voce, 250 milioni di euro trasferiti
all'USL... si parla di 500 miliardi di vecchie lire che vanno per
sostenere la sanità della nostra Regione, settore importante per la
vita nostra e dei nostri figli. Mi sembra di capire anche che nel
settore del sociale questo sia un bilancio generoso, per cui devo
dire che noi condividiamo questa scelta.
Voglio poi continuare agganciandomi subito al discorso che
faceva il collega Salzone, riferito al mondo del lavoro. È
verissimo che stiamo passando un momento difficile in questa
Regione, ma non solo noi, nel resto d'Italia sappiamo bene gli
effetti che ci sono della crisi economica, sappiamo benissimo cosa
sta succedendo con la moneta unica, l'"effetto euro". I risultati
dell'euro nel non andare a calmierare i prezzi, di non avere un
controllo sulla situazione economica, sappiamo quali sono stati;
sono stati che le famiglie in Italia e nella nostra Regione hanno
meno denaro, meno risorse da spendere: di conseguenza, tutti sono
diventati un po' più poveri, ma non si può continuare a dire che
per salvare la situazione, dobbiamo creare solo delle misure
compensative! È vero che bisogna trovare delle soluzioni di aiuto e
condivido in parte quello che diceva il Consigliere Salzone, ma
vanno anche trovate delle strade per il rilancio del mondo del
lavoro. È questo il discorso che voglio fare oggi: non basta, come
Regione, dare una mano a chi è in difficoltà; siamo d'accordo di
sostenere chi è in difficoltà e quando abbiamo avuto i problemi
nelle industrie, la Regione è arrivata addirittura ad anticipare la
cassa integrazione con una legge regionale - non so se altre
Regioni lo hanno fatto - però questo mi sembra un passo verso
l'aiuto alle famiglie in difficoltà.
Leggevo, nella parte del "PREFIN" legata all'Assessorato
attività produttive e politiche del lavoro, e notavo il passaggio
che dice:
"il sostegno economico ai lavoratori in difficoltà
occupazionale e l'adozione di contrasto alla precarizzazione del
lavoro attraverso l'aiuto economico ai lavoratori sospesi dal
lavoro e collocati in cassa integrazione guadagni straordinaria
attraverso lo strumento dell'anticipazione dell'indennità di cassa
integrazione, l'adozione di misure in favore dei lavoratori
economicamente indipendenti e discontinui con la preparazione di un
disegno di legge, che preveda sostegno economico e previdenziale
nei periodi di sospensione".
Qui bisognerebbe capirsi meglio,
questo io l'ho letto nel "PREFIN", l'ho preso come spunto, perché è
in parte l'idea che ho io; a me piacerebbe portare delle idee in
questa Assemblea e per portare delle idee bisogna fare dei
ragionamenti che stiano in piedi. Non basta solo dire: "diamo una
mano"; abbiamo capito che le risorse a disposizione stanno
diminuendo, ci sono meno soldi per tutti, prendiamo atto di questo,
facciamo delle considerazioni diverse per il futuro. Con questo
voglio spiegarmi cosa voglio dire per quel che riguarda il mondo
del lavoro, collegandomi al discorso del Consigliere Salzone.
È vero che abbiamo avuto vari licenziamenti in bassa Valle nelle
industrie, purtroppo è un problema che esiste, però non possiamo
dire: "siccome le persone vengono licenziate, dobbiamo sostenerle
con delle leggi", senza al contempo cercare una reintroduzione nel
mondo del lavoro, perché se vogliamo creare un'economia che
funzioni dobbiamo andare ad occupare gli spazi vuoti. Questo vuol
dire che dobbiamo iniziare a fare un ragionamento sulle
stagionalità: ad esempio, abbiamo tante imprese in Valle dagli
alberghi ai ristoranti al commercio stagionale - parliamo di
migliaia di imprese - che devono assumere persone di fuori Valle.
Ben venga, siamo disposti a dare lavoro a tutti e meno male che vi
sono queste persone che fanno questo mestiere, ma io dico - per
cercare di capire quale potrebbe essere la soluzione per uscire da
questo problema - che dovremmo cercare di introdurre nel mondo del
lavoro e del turismo stagionale delle persone che perdono il lavoro
in un settore. Mi spiego meglio: dobbiamo creare un tipo di lavoro
malleabile, un lavoro che possa evolversi e cambiare, non si nasce
ingegneri e si fa gli ingegneri... il mondo non va più così! Si
nasce ingegneri, ma si può anche fare altro se la necessità lo
richiede: questo è il mio concetto, in un momento soprattutto di
difficoltà.
Anche negli Stati Uniti le persone hanno cominciato a diventare
malleabili, quindi con il mio discorso voglio dire che è possibile
creare dei corsi di formazione particolari per inserire alcune
persone che hanno perso il lavoro in modo che non rimangano
disoccupate, perché non c'è posto per tutti. Diceva prima il
Consigliere Salzone che ci sono ancora moltissimi disoccupati in
questa Regione, e lo sappiamo, ma dobbiamo iniziare a fare un
ragionamento di inserimento del disoccupato nel mondo del lavoro,
ma... come fai a inserire un disoccupato nel mondo del lavoro? O lo
inserisci in un settore che conosce già, ed è quello che cerchiamo
di fare, però tante volte credo che questo non sia possibile...
Allora potrebbe essere possibile fare un altro ragionamento e dire:
"facciamo dei corsi che aiutino queste persone anche dovessero
durare 2 anni o 1 anno, per cercare di imparare alcuni mestieri in
alcuni settori dove vi è ancora dello spazio di inserimento".
Non è mai tardi per potersi inserire nel mondo del lavoro. Io
propongo una soluzione che poi può essere discutibile, questo lo so
benissimo, però perlomeno cercheremmo di trovare delle soluzioni
inserendo le persone nel mondo del lavoro e quindi occupando dei
posti che ci sono realmente. Mi ricollego comunque a quella legge
di compensazione nei periodi di stagionalità, che va tutta messa in
piedi e studiata chiaramente; però bisognerebbe valutare, perché il
problema di fondo delle stagionalità qual è? Che il nostro lavoro
nel turismo, per esempio, dura pochi mesi, quindi logicamente non è
un lavoro su base annuale. Perché il nostro periodo è così breve?
Perché ci sono delle stagioni, la stagione invernale, la stagione
estiva, quindi alla fine si rischia di lavorare 6-7 mesi!
Una strada potrebbe essere quella di allungarle, queste
stagioni, facendo ancora di più la politica massiccia di
investimenti, legati al turismo, legati al mondo della crescita
turistica, per allungare i periodi di permanenza degli ospiti, di
conseguenza per allungare anche il periodo lavorativo delle
persone; dall'altro lato, trovare delle misure compensative per
quei mesi di mancanza, di vuoto, per cercare di calmierare questo
periodo: questa è una idea che io lancio, è una considerazione
generale che faccio, che però credo possa essere tenuta in
considerazione per il prossimo futuro. Non solo assistere, non solo
dire: "diamo contributi", ma anche avere il coraggio di fare delle
nuove scelte e di andare ad occupare quegli spazi che forse in
questa Regione esistono ancora, non solo nel mondo del turismo,
anche in altri settori, quindi anche qui posso dire che è possibile
aprire nuove aziende e sarebbe auspicabile che i piccoli artigiani,
le piccole imprese possano nascere. Per farle nascere bisogna
creare degli aiuti, che già con le leggi abbiamo; bisogna cambiare
piano piano la mentalità ai giovani, non è detto che si debba
andare a lavorare per qualcuno, si può anche aprire una piccola
impresa, non devono essere grandi imprese nella nostra Regione,
possono essere piccole aziende che stanno in piedi con le loro
gambe, se sono sostenute da un'economia reale, se producono
veramente qualcosa di reale chiaramente.
Dopo queste brevi considerazioni, voglio adesso non fare
l'elenco della spesa, ma voglio dire cosa fa questo bilancio,
perché tante volte si ha la brutta abitudine di dimenticarsi del
passato. In politica è facile dimenticarsi del passato, sappiamo
che molti dimenticano facilmente il passato, però dobbiamo anche
ricordarci gli investimenti che sono scritti qui, cari signori;
investimenti che da anni sono portati avanti in certi settori.
Facciamo degli esempi: i vari contributi che i nostri cittadini
percepiscono sempre, che tutti dimenticano... non siamo mica una
Regione normale, non è che da oggi è cambiato tutto e questo
bilancio cancella il passato! Esiste ancora una realtà, esiste
ancora la nostra autonomia, esiste ancora la possibilità di fare
delle leggi o... no? Abbiamo centinaia di leggi regionali che
finanziano i nostri cittadini.
Diamo ancora i mutui per la prima casa in questa Regione, diamo
ancora i contributi per i tetti in lose in questa Regione, abbiamo
tantissimi interventi nel mondo dell'agricoltura, parlavamo prima
di 73 milioni di euro, 150 miliardi di vecchie lire, per andare a
riqualificare un territorio che oggi possiamo anche dire che è
riqualificato in un certo modo, senza dubbio con anche degli
sbagli, però il territorio che abbiamo in questa Regione, grazie
agli investimenti fatti in questi decenni nel settore
dell'agricoltura, è un territorio ben conservato. Qui voglio
ricordare i consorzi di miglioramento fondiario che hanno la
possibilità di gestire fondi per riqualificare dei territori,
proprio per questo motivo questi fondi non vanno dimenticati, ci
sono ancora nel bilancio, non è che non ci sono più! Ci sono ancora
150 miliardi lì, possiamo dormire tranquilli, il territorio sarà
ancora ben conservato nel prossimo futuro, potremo presentare un
territorio a un turismo di qualità se continuiamo ad investire sul
territorio, facendo attenzione al rispetto dell'ambiente, e
quant'altro, perché il futuro si gioca sul turismo di qualità di
eccellenza, sul territorio ben conservato, sul turismo di
tradizione, non sui grandi gruppi multinazionali in questa Regione,
ma sui piccoli imprenditori valdostani che hanno lavorato in questa
Regione, non solo le multinazionali e le lobbies... è qui la
battaglia del futuro, se vogliamo essere noi i protagonisti della
nostra economia, se vogliamo contare ancora qualcosina in Europa! E
poi dirò quello che penso dell'Europa, ma... vado avanti per
finire.
Interventi nel settore dei trasporti: anche lì, milioni di euro
a pioggia! Interventi promozionali per l'industria, è vero, forse
qualcosa è stato tagliato, ma bisogna vedere. Come diceva nella
relazione l'Assessore Marguerettaz, non andiamo a guardare dove
hanno tagliato un po' di più o un po' di meno, dobbiamo tutti
risparmiare, si è tagliato in tutti gli Assessorati in parti
uguali. Interventi per l'artigianato: questa Regione sostiene
ancora con milioni di euro anche l'artigianato, quindi non è che
l'artigianato è stato cancellato e messo "in pattumiera"... anche
qui, finanziamo e aiutiamo! Interventi promozionali per il
commercio: si può ancora aprire un negozio in questa Regione se si
ha voglia di farlo; chiaramente anche lì, tornando al mondo del
lavoro, ci vuole qualcuno che dica, anziché fare una scelta
diversa: "cerco di partire per riuscire ad aprire qualcosa". E qui
voglio dire qualcosa in più riguardo a questo: oggi aprire
un'impresa non è facile neanche nella nostra Regione... perché? È
il vecchio discorso: come fa un giovane, se non ha dei beni da
ipotecare, ad avere i fondi per aprirsi una piccola impresa? Le
prime cose che le banche chiedono... cosa sono? Le fideiussioni
bancarie, le garanzie e le ipoteche, ma le ipoteche, per farsele
mettere dalla banca... bisogna avere dei capitali, altrimenti quei
capitali lì la banca non li dà...
(interruzione del Consigliere Salzone, fuori
microfono)
... infatti voglio collegarmi a "Finaosta" e mi fa piacere che
il Consigliere Salzone lo dica. Abbiamo tantissime leggi di
finanziamento che aiutano, altrimenti non si potrebbe neanche fare
gli imprenditori o lo si potrebbe fare con le banche private.
Oggi, secondo me, andrebbe studiata una soluzione per
incentivare il mondo dell'impresa giovanile un po' alla volta,
studiando un disegno di legge o qualcosa, che bisognerà concordare
con la Giunta regionale per rilanciare il mondo del lavoro e della
piccola impresa, perché il vecchio problema - come dicevo prima - è
quello delle garanzie economiche che certi giovani non hanno. In
questa Regione tante volte tanti hanno la possibilità di chiedere
ai genitori: ipotechiamo l'immobile, e allora la banca ipoteca
l'immobile di qualcuno che mette la firma, i soldini arrivano e si
può fare l'impresa, ma già comunque non è facile. Chi non ha delle
possibilità rischia di rimanere in quella situazione sociale per
sempre e questa non è l'economia che vogliamo noi, io voglio un
Paese libero, dove tutti possano esprimersi, dove tutti possano
avere la possibilità, mi sta bene; quindi potremmo anche creare
qualcosa in questa direzione, che aiuti i giovani ad aprirsi
un'impresa avendo delle garanzie. Non dico che non devono avere
delle garanzie, non c'è nessuno che dà del denaro, oggi, se non vi
sono le garanzie dall'altra parte, però come politica regionale si
potrebbe andare ad alleggerire delle garanzie con soluzioni che
andrebbero concordare con gli uffici, studiate a tavolino e
valutate.
Pur non dilungandomi troppo, voglio parlare d'altro e voglio
parlare delle grandi scelte politiche di questa Regione, le scelte
importanti che ci sono in questo bilancio. Voglio ricordare
l'allungamento dell'aeroporto "Corrado Gex", la scelta politica di
andare ad ampliare e modernizzare l'aeroporto per renderlo più
efficiente, ma soprattutto per renderlo anche turistico... non dico
nulla, intanto i soldi vi sono, gli investimenti ci sono, questa
scelta questo Governo regionale, questa maggioranza, vuole portarla
avanti. Dobbiamo concretizzare queste scelte: l'allungamento
dell'aeroporto porterebbe beneficio alla Regione perché porterebbe
nuovi ospiti e nuovi turisti, con aerei più grandi che
atterrerebbero direttamente ad Aosta e quindi aiuterebbero anche la
zona de la "Plaine" e la zona del centro di Aosta a crescere
turisticamente; poi, con dei collegamenti con il casinò, si
potrebbe rilanciare un domani la casa da gioco portando nuovi
ospiti. Sono idee che si buttano lì, ma credo che l'idea politica
di portare avanti questo aeroporto sia ben chiara e sia importante,
sia una scelta che è scritta sulla carta anche questa o... sono
fantasie anche qui? Se sono fantasie, allora può darsi... se siamo
nella fantasia, benissimo... mi sembra solo di sentire delle
critiche, io sono un uomo di maggioranza, allora faccio un
intervento di maggioranza dicendo come stanno le cose, ma facendo
anche delle considerazioni di un certo tipo, facendo anche le
critiche dove vanno fatte!
Casa da gioco - chiedo scusa -: qui devo dire la mia; non ho mai
parlato sul casinò, fino adesso difficilmente sono intervenuto
sulla casa da gioco perché è un argomento molto delicato. Un po'
perché non è mai facile intervenire su una situazione così
complessa, non so se vi sono delle strutture così complesse come
questa, in effetti vi sono stati migliaia di dibattiti su questo
argomento, quindi è un argomento molto delicato, però credo che si
debba cominciare a fare un discorso un po' diverso: capire quale
sarà la strada del nostro futuro per quel che concerne la casa da
gioco.
Sappiamo bene che il momento congiunturale non è facile, oggi
c'è molta crisi; ma parliamoci chiaro: con i soldi che mancano in
giro, le famiglie hanno sempre meno soldi, tutti hanno meno soldi e
pretendiamo anche che... tutti quelli che hanno meno soldi vadano a
giocare più di prima... abbiate pazienza, sarebbe difficile,
potrebbe succedere nel famoso "Paese del Bengodi" che ricordava
l'Assessore Marguerettaz nella sua relazione... allora lì, magari
c'è qualcuno che, avendo meno, spende di più! Questo per dire che
non è facile questo momento politico economico nella nostra
Regione, però è anche vero che bisogna avere il coraggio di fare
delle scelte politiche chiare sulla gestione della casa da gioco, e
anche qui vi sono 2 linee di pensiero chiare. Anni fa si è deciso
di rendere pubblica la casa da gioco, costituendo la S.p.a.
regionale: 99% Regione, 1% Comune di Saint-Vincent... oggi, la
gestione della casa da gioco è una gestione pubblica. Sappiamo bene
che abbiamo moltissimi lavoratori alla casa da gioco, circa 1.000
dipendenti senza l'indotto di tutto quello che c'è intorno alla
casa da gioco, e va benissimo. È comunque un'impresa che rende alla
Regione parecchio denaro, anche se la gestione perde, in realtà nel
conto finale la Regione ha ancora delle entrate elevate che stanno
diminuendo, ma sono delle entrate elevate.
Il nostro futuro sarà politicamente di decidere se ci sarà
l'opportunità di valutare una gestione privata della casa da gioco,
diciamocelo pure chiaro; vedremo quanto si perde, vedremo come
andranno avanti le cose! Non diciamo che quella sia la strada da
indicare, io faccio delle considerazioni e dico che non è detto che
con il tempo si possa anche arrivare a fare un ragionamento su
questo, non è detto di no! Questa è una mia idea personale, ci
tengo a dirlo, però da imprenditore permettetemi di fare il mio
ragionamento in questa Assemblea. Sappiamo bene che gestire
privatamente la casa da gioco vorrebbe dire avere, da un lato,
certi problemi e, da un altro, altri, quindi non dico che questa
sia la strada giusta, ma trovare anche un compromesso fra pubblico
e privato... su questo si potrebbe fare un ragionamento; comunque
anche questa considerazione è piuttosto forte, nel senso che oggi
andare a dire di cambiare il tipo di gestione non è semplice, però
possiamo porci il problema, senza dubbio, anche perché non è detto
che questo tipo di impostazione nel futuro, visto che l'economia
sta cambiando, sia ancora adatto al futuro prossimo.
Vado avanti cercando di "tagliare un po' la testa al toro" e
arrivare a un argomento a me molto caro...
(interruzione di un Consigliere, fuori microfono)
... non ancora, prima preferisco parlare di qualcos'altro e poi
parlerò del turismo, l'argomento cioè delle grandi opere, della
legge che va a finanziare le opere di rilevante interesse
regionale. Mi ricordo con gli amici di "Forza Italia" quanto
abbiamo discusso in questa Assemblea sulla questione della variante
stradale della Valtournenche, la cosiddetta "circonvallazione". Ci
sono stati molti dibattiti; i colleghi di "Forza Italia", insieme a
me e a tutti i gruppi consiliari nell'ottobre 2003, tutti insieme
presentammo una risoluzione in cui dicemmo che bisognava
intervenire sulle grandi varianti stradali in questa Regione. Dopo
quella risoluzione mi presi l'impegno con questa Assemblea, dissi:
"ci sarà una legge sulle grandi opere che andrà a dare spazio a
queste esigenze". Quella risoluzione di allora, in effetti -
secondo il mio punto di vista, e poi mi confermerà il Governo
regionale quello che dico - va nella direzione di finanziare,
studiare un piano di programmi, fare i progetti preliminari, di
alcune opere di rilevante interesse regionale.
Devo dire che nella finanziaria possiamo vedere che nel 2006 in
effetti abbiamo 1 milione di euro, quindi non abbiamo cifre
elevatissime, perché si parla ancora di progettazione, di progetti
preliminari, siamo ancora all'inizio, ma subito dopo nel 2007
vediamo 13 miliardi di vecchie lire e subito dopo nel 2008 vediamo
23 miliardi di vecchie lire. Chiaramente questi fondi sono qui per
il momento, non che verranno tolti, verranno incrementati secondo
me se vogliamo fare le strutture in questa Regione, se vogliamo
essere una Regione tra le prime nelle classifiche europee o se
invece vogliamo essere una Regione dove ancora si passa per un
centro abitato, si inquina un Paese e si rischia di investire
qualcuno! Non credo che questa Regione abbia la vocazione di
rimanere con queste varianti da fare. Le strade sono diventate
regionali, adesso la responsabilità è della Regione. Prima si
poteva dire è colpa dell'ANAS o del Governo, questo è stato detto
per anni, ma adesso non possiamo più lavarci le mani. Adesso
dobbiamo dire che le strade sono regionali, adesso la competenza
per fare queste varianti importanti rimane regionale, quindi con
questa legge credo che l'intenzione sia di dare una risposta a
questi importanti progetti che verranno presentati.
Sono fiducioso, volevo sottolineare questi fondi che sono molto
visibili nel bilancio; sappiamo che arriverà una lista di opere da
finanziare, sappiamo che il Consiglio era d'accordo su alcune opere
importanti, quindi colgo l'occasione per ricordare la variante
stradale di Valtournenche, tutte le varianti delle altre vallate,
la Valle del Lys e quant'altro, per dire che è importante
presentare una Valle d'Aosta nei prossimi anni che sia una Valle
d'Aosta con un sistema viario moderno, sicuro e poco inquinato se
possibile, andando poco ad inquinare i nostri bellissimi Paesi che
devono essere riqualificati per poter nel loro interno rilanciare
l'economia nei Paesi. Per poter rilanciare l'economia nei Paesi
dobbiamo far sì che si possano creare anche delle isole pedonali,
delle isole dove si possa camminare, dove la gente possa andare con
un passeggino tranquilla, dove si possa dare ai nostri turisti dei
paesi che siano a dimensione d'uomo. Con questa legge credo che si
possa andare in questa direzione e sono fiducioso verso il Governo
regionale, sono convinto che gli impegni che la Giunta ha preso li
porterà a termine.
Voglio parlare di un altro argomento che ho molto a cuore: gli
impianti a fune. Devo intervenire in questo Consiglio, devo
sottolineare anche qui l'impegno politico di questo Governo da
quando siamo stati eletti, per investire denaro negli impianti a
fune. In effetti dobbiamo dire che abbiamo, nel 2006, 35 milioni di
euro, quasi 70 miliardi di vecchie lire, stanziati per gli impianti
a fune. Cosa vuol dire? Vuol dire che questa Regione vuole
sostenere comunque il mondo del turismo, vuole sostenere quelle
1.000 persone che lavorano negli impianti a fune, vuole sostenere
quei 60 milioni di euro di fatturato che le aziende di impianti a
fune chiaramente producono, anche se le società di impianti a fune
faticano a creare ricchezza e reddito, perché ormai i costi per la
sicurezza e i costi per il rifacimento degli impianti sono troppo
elevati!
Dobbiamo renderci conto che, nel prossimo futuro, le società di
impianti sempre più diventeranno regionali per poter dare i servizi
che vanno dati. Questo è un discorso, credo, abbastanza chiaro:
infatti, fra le società che abbiamo in Valle d'Aosta, ad esempio la
"Monterosa Ski" è quasi completamente regionale - ma abbiamo
tantissime altre società che sono quasi completamente regionali -,
abbiamo continue "iniezioni" di denaro che servono per sostenere
non l'impianto e solo l'impianto, ma tutto l'indotto, i 1.000
dipendenti, tutti i fornitori che nelle vallate portano gli
alimenti e li vendono, tutti i fornitori che lavorano, tutti i
ristoranti che ci sono nelle vallate, tutti i commerci e i negozi,
gli alberghi, le infrastrutture, tutta quell'economia che si muove
comunque, diciamocelo una volta per tutte, intorno anche
all'impianto a fune, il futuro si gioca anche lì e io condivido
pienamente gli investimenti fatti da questo Governo negli impianti
a fune! Faccio un esempio: la cabinovia del Crest, un impianto
importantissimo nella Val d'Ayas che dà lustro alla nostra
Regione!
Voglio fare altre considerazioni e dire cosa sta succedendo in
giro, perché non è che gli altri signori attorno a noi siano fermi
e non facciano investimenti; vi leggo cosa sta succedendo. Allora,
a parte che nel mondo abbiamo già degli impianti con il frigobar
dentro e con delle seggiovie riscaldate, che qui ancora non vediamo
- faccio riferimento a "Squaw Valley", che sono però grandi
dimensioni e non le nostre, siamo una piccola Regione e
accontentiamoci di seggiovie normali per il momento -, parliamo
delle 24 strutture nuove nel "Dolomite Superski" con un
investimento di 123 milioni di euro, volte a migliorare confort e
collegamenti sci ai piedi. Questo cosa vuol dire? Che dall'altra
parte hanno investito una barca di milioni di euro! Ma noi vogliamo
rimanere alla finestra o vogliamo anche noi contare nell'economia
turistica? Allora ben vengano questi 35 milioni negli impianti: è
questo il messaggio che passa, perché la concorrenza è alle porte,
il Piemonte ha fatto miliardi di euro di investimenti in nuove
strutture...
(interruzione di alcuni Consiglieri, fuori microfono)
...
ci sono le Olimpiadi quest'anno!
... fatemi finire... quest'anno questi impianti sono attivi...
anche lì, leggiamo sul giornale: "
Nell'area di Torino 2006
spicca sulla Via Lattea la nuova telecabina ad 8 posti che parte
dal Sestrière, poi una nuova seggiovia a 4 posti a Clotz, a
Bardonecchia altri impianti nuovi..."
, cioè dall'altra parte
nel vicino Piemonte sono stati fatti milioni e milioni di euro di
investimenti... e io vorrei capire con che soldi più che altro,
perché qui, fino ad oggi, li mette la Regione, lì li hanno presi
forse dallo Stato o... sbaglio? Mi va benissimo che la Regione
Piemonte ne abbia messi una parte, avranno anche avuto dei fondi di
Stato, ma quei fondi lì non fanno concorrenza alla nostra Regione?
È qui il problema perché noi ci troviamo in Valle d'Aosta e
sappiamo benissimo cosa abbiamo passato per le direttive europee e
le regole della concorrenza.
Cosa abbiamo passato? Abbiamo passato dei momenti difficili,
perché Courmayeur e Breuil-Cervinia sono rimaste fuori per le
direttive europee e per la "Commissione concorrenza", che ha
definito 2.000 posti letto il tetto limite per finanziare queste
località in Europa, e siamo rimasti alla finestra! Però nel
Piemonte, signori miei, sono arrivati soldi a pioggia, tutto nuovo,
quindi fanno concorrenza a Courmayeur... Courmayeur non potrà
mettere a posto gli impianti, il Breuil faticherà a metterli a
posto, ma questo nessuno lo ha detto! Invece questo va detto!
E la Svizzera, che non è in Europa, può finanziare come vuole
dall'altra parte? La "Commissione concorrenza" in Europa non doveva
tener conto anche delle situazioni che ci sono e che vanno a
modificare la concorrenza a questo punto, perché la Valle d'Aosta
si trova fra il Piemonte e la Svizzera, cioè si trova in una
situazione difficile. Può ancora finanziare, grazie a Dio, con il
risultato che è stato ottenuto, gli impianti fino all'80%, ma le
località minori sotto i 2.000 posti letto, e qui ringrazio i
finanziamenti che vengono dati per sviluppare la società "Cime
Bianche" di Valtournenche, ingenti investimenti che abbiamo messo
come Regione per aiutare questa società a riqualificare il sistema
degli impianti che erano in scadenza, per poterla far andare
avanti. Bene l'impianto - dicevo prima - che è stato fatto al
Crest, quindi un impianto moderno e nuovo, bene questi milioni di
euro che vediamo nei bilanci: 35 milioni nel 2006, 20 milioni nel
2007, 12 milioni nel 2008, tutti investimenti che serviranno a
cercare di abbattere la concorrenza del vicino Piemonte, che sta
costruendo posti letto alberghieri che quest'anno saranno pieni
sicuramente...
(interruzione di un Consigliere, fuori microfono)
... 15 giorni, come dice qualcuno. Sembrerebbe che l'"effetto
olimpico" porti dei vantaggi anche a noi, dico la verità, perché
l'impressione che c'è sulla stagione invernale è piuttosto positiva
per il momento: sarà l'"effetto Olimpiadi", la promozione, la
pubblicità, ma soprattutto tutta la promozione fatta dalla Regione
in questi anni: più di 5 milioni di euro, che vedo in bilancio,
sono stati investiti nei mercati nuovi o nei mercati già
conosciuti, come la Spagna, che ora vengono implementati, o come
nel mercato russo: a gennaio, devo dire, abbiamo più russi in Valle
d'Aosta. Serve quindi investire nella promozione e qui devo fare un
plauso al Presidente della Regione, già Assessore al turismo, e al
nuovo Assessore Pastoret, perché fanno battaglia per investire
denaro nella promozione; se vogliamo essere conosciuti nel mondo,
dobbiamo investire dei soldi, ma dobbiamo presentarci con delle
infrastrutture anche in regola, delle infrastrutture moderne e
degli impianti di un certo livello.
Voglio anche lanciare un altro messaggio, oggi poi qualcuno mi
riprenderà, ma anche qui è una mia opinione; credo che per poter
essere competitivi nel mondo, oggi, si debba avere anche il
coraggio di fare delle scelte forti... quindi perché non ipotizzare
il collegamento dalla Valtournenche alla Val d'Ayas? Qualcuno mi
dice che da "Cime Bianche" collegandosi di là - sono anni che se ne
parla - si potrebbe creare uno dei più grandi comprensori sciistici
del mondo (così almeno sembrerebbe). So che ci sono delle
difficoltà, so che non è semplice collegare un comprensorio grande
come il nostro - per dire Valtournenche, ma anche Breuil-Cervinia,
Zermatt - con Champoluc, Alagna Valsesia, Gressoney e quant'altro,
ma rendiamoci conto che questo collegamento - se sarà mai
realizzato! - sarà un collegamento storico che lascerà il segno.
Allora noi da che parte vogliamo stare? Chiaramente stiamo con i
piedi per terra, perché sono grandi investimenti, è vero, ma sono
anche scelte da tenere in considerazione. Si parlava di tunnel
intervallivi in certi progetti, quindi io la butto come una scelta
che potrebbe cambiare le sorti della nostra Regione, perché ci
presenteremmo con uno dei comprensori più grandi del mondo: da
Alagna a Zermatt, non è poco, credetemi, nel mondo conta poter
presentare un comprensorio così e promuoverlo!
Voglio finire il mio intervento facendo delle considerazioni
sull'Europa. Nelle linee del "PREFIN" vi è la voglia di creare,
giustamente; abbiamo già un ufficio a Bruxelles, vogliamo fare un
"Info point" per l'Europa, per tutti quei benefici che dall'Europa
arrivano, e non possiamo dimenticarci di tutti i benefici che
l'Europa ha portato e porta, però non possiamo neanche dimenticarci
di quello che ci ha tolto l'Europa, e nessuno lo dice mai! Mi
ricordo, e poi vorrei che qualcuno mi smentisse soprattutto a
livello di Governo regionale - quando era Assessore all'agricoltura
il Consigliere Perrin -, vi furono grossi problemi con le direttive
per i finanziamenti all'agricoltura, perché l'Europa imponeva certe
regole; mi sembra che per quel che riguarda gli alberghi, un tempo,
per i mutui regionali per gli alberghi, era allora Assessore al
turismo il Consigliere Lavoyer, si parlava di 20 anni più 2 di
pre-ammortamento per la restituzione dei capitali e, anche lì, per
delle direttive si è dovuto restringere il tempo di restituzione a
15anni più 2, 5 anni in meno per restituire i debiti contratti
dagli imprenditori... è cambiato qualcosa o no, signori?
Nell'agricoltura non è cambiato qualcosa? Negli impianti a
fune... sembrerebbe, dalle leggi che parlano chiaro, che il Breuil
e Courmayeur non sono più finanziati, ma possono essere finanziati
con le regole come per le altre località, quindi l'Europa non so
che benefici ha portato! Sì, ne ha portati tanti, ma diciamo una
volta per tutte che questa Europa non è così generosa solo con la
Valle d'Aosta! Possiamo dirlo? È un'opinione personale, però
parliamo con i dati alla mano: negli ultimi anni ogni cosa deve
essere vagliata dalla "Commissione concorrenza", ci sono delle
procedure di inflazione, se si fa qualcosa di sbagliato si paga,
quindi non è che critico l'Europa...
Squarzino (fuori microfono) ... vuoi uscire dall'Europa?
... non voglio uscire da nessuna Europa, abbia pazienza!
Ricordiamoci però - al di là di tutti i benefici che l'Europa
porta, quindi i fondi ai quali possiamo avere accesso e
conseguentemente alle infrastrutture che siamo riusciti a costruire
- anche quello che ci ha tolto! Aggiungo poi che non è detto che si
debba sempre dire "sì", per quel che mi riguarda; si può anche
avere una posizione su certi aspetti a volte delicati, di potersi
imporre, anche se non è facile, ci sono delle regole da rispettare,
lo so benissimo, i miracoli non li fa nessuno, ma questo voglio
dirlo, perché sono gli effetti dei risultati di cui possiamo
renderci conto tutti. Oggi, con certe regole europee, non possiamo
più come Regione fare quello che facevamo una volta.... questo
volevo dire, in sostanza.
Per concludere, voterò questo bilancio, lo voterò perché è un
bilancio che, malgrado il momento difficile che la nostra Regione,
l'economia italiana, la nostra economia, l'economia europea sta
passando, gestisce le risorse in modo equo, quindi dà peso al
sociale, alla sanità, agli aspetti fondamentali anche per la vita
dei nostri cittadini e, dall'altro lato, è un bilancio che va a
dare ingenti risorse per il rilancio della economia della nostra
Regione.
Presidente - Con l'accordo del collega Lattanzi, do la parola al
Presidente Caveri per la presentazione delle relazioni di cui è
prevista la comunicazione al Consiglio in occasione
dell'approvazione del bilancio di previsione.
Vi faccio anche distribuire un emendamento presentato dal gruppo
"Arcobaleno", ai sensi dell'articolo 66, 4° comma del Regolamento,
che consente la presentazione di emendamenti che si trovino in
correlazione con emendamenti precedentemente depositati.
La parola al Presidente della Regione, Caveri.
Caveri (UV) - Verrà distribuita fra breve, perché questo è
quanto previsto dalla legge vigente, sia la comunicazione al
Consiglio sul sistema delle autonomie in Valle d'Aosta, sia la
relazione previsionale concernente gli interventi regionali di
cooperazione e solidarietà con i Paesi in via di sviluppo.
Per quel che riguarda, brevemente, la prima delle due relazioni
si dà atto anzitutto dell'attività svolta dal Consiglio permanente
degli enti locali, in particolare le espressioni di parere
sull'insieme di leggi e di atti amministrativi che il "CELVA" ha
dato nel corso del 2005. Inutile nascondersi, perché questo sarà
oggetto di un incontro con il Presidente del Consiglio, che in
questa attività di parere, oggi, si è insinuata una qualche forma
di ambiguità, sia perché i pareri del "CELVA" nel tempo sono
diventati eccessivamente puntuali, trasformandosi addirittura in
proposte di emendamento, sia - questo sarà argomento di un dialogo
con il "CELVA" - in alcuni casi gli emendamenti che sono stati
presentati a delle nostre leggi in discussione hanno riguardato
anche degli argomenti ultronei e non riguardanti le materie di
competenza degli enti locali, oltre che talvolta il caso di pareri
che sono arrivati in limite, quando la proposta di legge era ormai
in discussione in aula. Si tratterà quindi di trovare con il
"CELVA" un modo di dialogo che riporti con esattezza a quanto era
previsto invece dalla legge.
Per quanto riguarda la seconda parte, ovvero finanze e
contabilità, devo qui esprimere una viva soddisfazione del rapporto
con il "CELVA", perché per quel che riguarda in particolare tutta
una serie di problemi collegati al "Patto di stabilità" abbiamo
avuto un rapporto molto fruttuoso, in particolare con quella parte
del "CELVA" che si è organizzata nel Comitato per la finanza e la
contabilità degli enti locali. In parte queste norme sono presenti
nell'articolato in discussione in Consiglio in queste ore. Una
parte della relazione è dedicata alle Comunità montane che, con
questa legislatura comunale, cambiano pelle e ottengono delle
competenze precise, ma i finanziamenti assumono la particolarità di
essere legati ai servizi collettivi che vengono gestiti
volontariamente attraverso i Comuni, anche se noi abbiamo fissato
una serie di materie che sono di pertinenza delle Comunità montane.
Si dà atto delle 2 riunioni del "Conseil de la Plaine" e si dà atto
anche dell'insieme delle leggi regionali che riguardavano il
sistema degli enti locali.
Per quel che riguarda invece gli interventi regionali di
cooperazione e solidarietà con i Paesi in via di sviluppo,
ringrazio la Consigliera Viérin Adriana che si occupa per la
Presidenza del Comitato regionale. Troverete la programmazione per
il 2006 suddivisa in progetti per le infrastrutture di accoglienza:
uno, in particolare, in Marocco e, l'altro, in Senegal, un progetto
sul settore infrastrutture e attrezzature varie in Madagascar, dove
fra l'altro prosegue nel settore della sanità la collaborazione
(ricordo che il collega Fosson è anche stato ad operare in
quell'ospedale costruito dalla Regione Valle d'Aosta in
Madagascar). C'è poi un intervento per una bambina orfano
bielorussa, mentre per il settore di intervento informazione ed
educazione c'è un progetto in Congo, infine per l'agricoltura c'è
un progetto in Tibet.
Questo era quanto dovevo al Consiglio, vale a dire la
presentazione, seppure rapida, di queste due comunicazioni che sono
a disposizione dei colleghi.
Il Consiglio prende atto delle due relazioni.
Presidente - La parola il Consigliere Lattanzi.
Lattanzi (CdL) - Ho dato la mia disponibilità a far parlare il
Presidente, però devo dire che mi sfugge la necessità di
intervenire nel dibattito generale del bilancio su comunicazioni
che potevano essere fatte... non lo dico perché riguardava me, ma
perché mi sfugge la necessità dell'urgenza di comunicare queste
cose che potevano essere fatte alla fine della discussione sul
bilancio...
un Consigliere (fuori microfono) ... era per ringraziare Adriana
Viérin...
... fatto e ringraziato Adriana Viérin, possiamo andare
avanti.
Intanto volevo tranquillizzare l'Assessore Marguerettaz, che
quest'anno non passerò il mio tempo, né lo farò passare ai colleghi
che pazientemente, in questi ultimi anni, mi hanno dovuto ascoltare
per impegno istituzionale, a dire quanto questo bilancio non mi
piace. Cercherò invece di spiegare perché questo bilancio non ci
piace e non mi piace, partendo...
(interruzione di un Consigliere, fuori microfono)
... la differenza è che è inutile perdersi nei singoli capitoli
di spesa, se non si condivide un quadro generale, all'interno del
quale questo bilancio è nato. Non è un segreto che, come dicevamo
ieri in occasione del "POSTFIN", noi su questo bilancio non
individuiamo all'interno la coerenza, ma vorrei fare un altro
ragionamento - se mi è permesso -, magari dando un contributo a
questo dibattito sul bilancio.
Io credo che la valutazione di questo bilancio non sarebbe
onesta intellettualmente né politicamente, se non fosse
contestualizzata al momento che stiamo vivendo, e credo che sia
limitativo fare un'analisi di questo bilancio, di questi capitoli
di spesa, se non all'interno di un quadro più ampio che non
riguarda solo il nostro essere una delle Regioni d'Italia, ma -
come sempre si suole dire - una delle Regioni d'Europa e, io
aggiungo, una delle Regioni nel mondo, perché siamo all'interno di
un processo di globalizzazione con tutti gli effetti positivi e
negativi. Qui apro una parentesi: quando si parla di
"globalizzazione", il primo istinto è un istinto di pericolo,
perché immaginiamo immediatamente che la globalizzazione sia quella
"malattia necessaria" affinché il mondo intero interconnesso
stimoli una competitività a volte esagerata ed esasperata. Io
invece vorrei ricondurre il concetto di globalizzazione in una
realtà di fatto, cioè una realtà epocale. Abbiamo la fortuna di
vivere in un contesto realmente epocale, un po' come quelli che i
nostri nonni e i nostri genitori hanno vissuto durante la guerra e
subito dopo la guerra, quando interi scenari si modificavano e
interi confini si allargavano.
Oggi abbiamo assistito, nell'arco di pochissimi anni - non più
di 4 o 5 -, ad un processo di allargamento del mercato della
competitività e cito un solo dato: abbiamo vissuto la nostra
piccola Regione all'interno di un mercato di 60 milioni di
italiani, all'interno di un mercato che è stato fino al '93
separato, a compartimenti stagni, ma in un contesto di circa 150
milioni di europei, e in una economia globale che non raggiungeva
più degli 800 milioni di individui nel mondo, su una popolazione
mondiale di 5 miliardi di persone, quindi abbiamo vissuto in un
contesto di economia reale di competitività limitato fino agli anni
'93 alla sola Italia, quindi un mercato interno, che vede la
competizione fra le Regioni italiane, e poi abbiamo scoperto che
c'erano anche le altre Regioni e gli altri stati d'Europa, quindi
abbiamo visto un mercato competitivo con cui doverci confrontare di
circa 250 milioni di europei, che sono aumentati e aumenteranno
fino ad arrivare - con l'annessione prossima dopo i primi 25 Paesi
dell'est, anche della Russia e di altri Paesi - a circa 370 milioni
di consumatori.
La novità vera che stiamo vivendo in diretta e che i nostri
figli studieranno sui libri di scuola, è che nell'arco di 4-5 anni
l'economia mondiale di 800 milioni di consumatori, di abitanti di
questo pianeta, per noi improvvisamente sono diventati 3 miliardi,
perché agli 800 milioni di abitanti delle economie occidentali
(Nord e Sud America, Europa, Giappone ed alcune parti di economia
asiatica) nell'arco di pochissimo tempo si sono annesse 3 economie
incredibili come quella della Cina, 1,5 miliardo di persone, come
quella del Pakistan, 1 miliardo di persone, come quella dell'India,
un altro miliardo di persone... dimensioni incredibili...
(interruzione di un Consigliere, fuori microfono)
... sì, 800 milioni il Pakistan... però dimensioni di
partecipazione alla crescita mondiale che tutti chiamano
"globalizzazione", con tutto quello che ne consegue, con
l'intersezione degli interessi, con gli accordi sul commercio
bilaterali che sono stati stipulati pochi anni fa anche con la Cina
che hanno, in un certo contesto, messo a dura prova il nostro
sistema.
Oggi abbiamo un'Asia che cresce ogni anno per una forza di
mercato interno - quando parlo di "Asia", parlo di: India,
Malaisia, Tailandia, delle Tigri di Singapore, come si usa
chiamarle - di miliardi di persone di circa 6,5 punti di "PIL"
annui, mentre noi facciamo fatica a fare lo 0,20! Abbiamo la sola
Cina che fa economia a sé, un gigante di 1,5 miliardo di persone
che oggi conta già più di 100 milioni di milionari in dollari, che
nell'arco di pochissimo tempo ha dato un'accelerazione spaventosa
non solo della Cina, ma dell'intero mondo con tutte le
problematiche che questo comporta, come l'assorbimento delle
risorse, ferro, rame, petrolio, idrogeno, con un assorbimento in
una industria che cresce oggi del 9% di "PIL" annui, e così è
previsto per i prossimi 3 anni. Abbiamo India e Pakistan che
viaggiano a 6,5 punti di "PIL" crescita annua, un miliardo e mezzo
di persone. Abbiamo la Russia, di cui si parla sempre molto poco,
ma che sta crescendo di quasi 5 punti di "PIL annui", anche qui
creando delle nuove ricchezze, ma anche delle nuove povertà, perché
quando ci sono sviluppi così impetuosi, e noi lo abbiamo vissuto
nel nostro dopoguerra, chi lo ha vissuto in prima persona, io l'ho
studiato sui libri di storia, ricorda come nella fase iniziale di
uno sviluppo industriale e agricolo del nostro Paese, gli anni '50
si contraddistinsero per un'accelerazione di una certa parte del
Paese, che trascinò negli anni '60 anche l'altra parte, ma nella
fase iniziale anche noi avevamo i bambini che lavoravano a 10 anni
- mio padre iniziò a lavorare a 9, come molti dei nostri genitori
-, anche noi abbiamo vissuto i deficit di democrazia e di diritti
di un'economia esplosiva, che porta un Paese dalla povertà del
Comunismo e del Socialismo reale alla libertà di mercato.
In questo contesto mondiale abbiamo un'economia potente nel
mondo, che è quella nordamericana, che invece ha una esperienza
diversa, cioè è un Paese dove i diritti si sono affermati, dove le
leve di progresso e di sviluppo non possono essere la mano d'opera
a basso costo o il reperimento di risorse a basso costo, perché
stiamo parlando di un Paese dove per certi diritti anche per i
lavoratori si sono conquistati... pur con tutte le flessibilità di
cui l'America è stata capace di dotarsi, non ci sono le condizioni
produttive della Cina o del Pakistan. Eppure è un'America che è
stata capace negli ultimi anni di cogliere un abbrivio, di
ristrutturare una sua società che stava invecchiando, non solo
sotto l'aspetto anagrafico, ma stava invecchiando sotto l'aspetto
industriale, sotto l'aspetto della tecnologia. Ebbene, nell'arco di
due Presidenze, quella di Reagan che ha lanciato un certo
movimento, sul quale si è innescato lo sviluppo della "gestione
Clinton" e la "gestione Bush", questo Paese è stato capace di
affrontare la sfida della globalizzazione e di diventarne il
protagonista. Oggi gli Stati Uniti d'America, con tutte le loro
deficienze, viaggiano ad una crescita che per noi è sconosciuta:
4,7% annuo previsti ancora per il prossimo anno e per altri 2 anni
successivi.
Certo, l'America non si è dotata di vincoli di sforamento del
bilancio, l'America si è ben guardata dal darsi delle regole che le
avrebbero impedito di fare quegli indebitamenti per gli
investimenti che sono stati poi il segreto che hanno indotto tutte
le aziende americane ad investire nella tecnologia, potendo contare
su una riduzione drastica delle aliquote fiscali, e sulla
tecnologia, sullo sviluppo della qualità dei propri prodotti e dei
propri servizi l'America, oggi, sta costruendo il suo successo,
proprio sfruttando in positivo i grandi mercati dell'Asia e della
Cina, verso i quali lei è una delle prime esportatrici di
tecnologie e di servizi... le più grandi aziende cinesi nascono da
"joint venture" con aziende americane.
C'è poi l'Europa. Un'Europa che naturalmente arranca, io credo
che sia sufficiente leggere - mi rivolgo a chi ha avuto ieri la
voglia di leggersi l'articolo della "Stampa" del giornalista Enrico
Singer, corrispondente da Bruxelles - le prime 10 righe per
rendersi conto in che stato è l'Europa in un contesto di questo
tipo:
"Una riduzione del bilancio dell'UE di 25 miliardi di euro
rispetto all'ipotesi che era stata discussa 6 mesi fa e che era
naufragata in una tempesta di veti incrociati. Un risparmio da
realizzare tagliando circa il 10% dei sussidi previsti a favore
delle economie deboli dei Paesi dell'Est - cosa che non hanno
ancora ricevuto, ma che già si prevede di tagliare - e riducendo
non più del 15% anche il contestato sconto di cui la Gran Bretagna
beneficia dal 1983 sul suo contributo alle casse comuni. Sono
questi i 3 punti cardinali della proposta che oggi Tony Blair
invierà ufficialmente ai venticinque, con la speranza di arrivare a
un accordo nel vertice europeo che si terrà a Bruxelles il 15 e 16
dicembre, ma la strada si presenta tutta in salita, perché il piano
britannico scontenta i nuovi partners dell'Unione e non entusiasma
neppure i vecchi soci del club europeo, tanto che la prospettiva di
un altro fallimento è concreta".
Ora, su questi temi sapete qual è l'opportunità che l'Europa ha
di poter far passare eventuali riduzioni o aumenti o riforme o
impostazioni diverse del proprio bilancio? L'unanimità. Voi sapete,
e l'Onorevole Caveri lo ha vissuto sulla sua pelle, quanto questo
sia un dramma per le scelte politiche dell'UE, perché su 25 Paesi
basta uno anche piccolo che ponga il veto e si deve ricominciare a
ridiscutere all'infinito.
In un contesto di globalizzazione, dove le economie asiatiche
viaggiano a 5 velocità, l'economia americana viaggia a 3 velocità,
ma facendo forza sullo sviluppo della tecnologia e sulla sua
qualità nella produzione di beni e servizi, l'Europa ha un'economia
che è asfittica proprio per la mancanza di scelte politiche, per
l'incapacità di ristrutturarsi, di riformarsi, scoprendo che non
solo i singoli Paesi, Italia compresa, hanno apparati burocratici
vetusti, fuori da ogni dinamicità di mercato, ma addirittura la
stratificazione delle strutture burocratiche europee comincia a
diventare un fardello finanziariamente insostenibile! Abbiamo
migliaia di interpreti, decine di migliaia di burocrati che tutti i
giorni studiano, si inventano qualcosa per regolamentare il mercato
interno dell'UE misurando i cetrioli, la lunghezza delle banane,
quanto deve essere bianca una camicia, lasciando totale libertà di
importazione nei Paesi europei di tutti i prodotti che dall'Asia e
dagli Stati Uniti arrivano! È di pochi giorni fa la notizia che la
volontà dell'UE era quella di bloccare le importazioni di milioni
di tessuti in lino e in cotone dalla Cina, rendendosi poi conto che
gli europei che avevano ordinato quelle materie prime, su quelle
contavano per poter vendere i loro prodotti sul mercato interno. Da
qui l'anomalia, l'assurdità di un Paese che non riesce a fermare la
concorrenza, ma soprattutto non riesce a strutturarsi per competere
e per esportare i propri prodotti e i propri servizi.
Vi è una politica dei tassi devastante da parte della Banca
centrale, poche ore fa è stato ulteriormente alzato - e questo
proprio quando gli altri Paesi tentano di abbassare, e quando noi
dobbiamo competere con mercati nei quali il costo del denaro è
all'1%, 1,25% - in Europa il Presidente della Banca centrale, per
paura di un eccesso dell'inflazione, ha alzato, dicevo, di un
quarto di punto il costo del denaro in Europa, quando l'Europa oggi
ha bisogno di risorse a basso costo per potersi finanziare lo
sviluppo e la crescita. C'è una visione dell'economia burocrate,
centralista, centralizzata, un contesto nel quale non solo i veti
incrociati la fanno da padrone, ma - ripeto - l'inutilità di una
struttura che è burocratica, ma non è politica. Abbiamo ancora 25
Ministri degli esteri, 25 Primi Ministri che lottano all'interno
dei loro Paesi per stare in Europa mantenendo le loro prerogative.
In questo contesto il "Paese Italia" cosa sta facendo? Stiamo
scontando più di chiunque altro questa situazione e questo per
effetto di un debito pubblico che è straordinario per dimensioni.
Abbiamo il 108% del "PIL" nelle casse con un meno, che è il nostro
debito, e siamo il Paese più indebitato di tutta Europa.
Due parole sulla storia del debito le farei, perché è
significativa. Sicuramente i colleghi ricordano che si cominciò a
parlare di debito alla fine degli anni '90, della stratosfericità
delle dimensioni del debito italiano, quando l'Europa cominciò a
dirci: "guardate, voi avete un debito"; noi, questo lo sapevamo,
ogni italiano si diceva che avesse 52 milioni di debito compresi i
neonati, ma il senso di questa cosa ci sfuggiva, fino a quando non
abbiamo dovuto competere con gli altri Paesi. Qual è la storia di
questo debito? La riassumo in 3 passaggi chiave.
Tutti noi ricordiamo come dal dopoguerra fino agli anni '70 ci
fu una crescita impetuosa del nostro Paese in termini economici, il
famigerato "miracolo economico italiano". Un miracolo economico
ricordo che fu possibile grazie agli investimenti degli Stati
Uniti, che hanno creduto per primi nella ricostruzione del nostro
Paese, certamente beneficiandone perché non lo facevano a gratis,
ma faceva parte di un contesto di opposizione al fronte Comunista
che si stava radicando nei paesi dell'Est; ebbene, questi
investimenti produssero la più straordinaria crescita del nostro
Paese fra il dopoguerra e gli anni '70. Negli anni '70 ci fu la
famigerata rivoluzione socialista nel nostro Paese come in tutti i
Paesi europei, e come l'affrontò il nostro Paese e l'allora "DC"
che era al potere e che tutto voleva, meno che mettere in
discussione la propria presenza nei posti di potere? Applicò una
strategia: quella della concertazione con l'opposizione, il
famigerato "compromesso storico" che ufficialmente non fu mai
dichiarato, ma che il Presidente Caveri credo abbia vissuto alla
Camera e al Senato...
(interruzione del Presidente della Regione, fuori
microfono)
... successivamente, lo visse come analisi della storia politica
del nostro Paese. Vide quanto quel compromesso, quel partito
comunista che era all'epoca fintamente all'opposizione, dagli anni
'70 agli anni '90, la "DC" - terrorizzata di perdere il potere
sull'onda della rivoluzione sindacale e studentesca, in quegli anni
con una Russia che ci soffiava sul collo perché pagava alcuni
partiti in Italia, uno "in primis", per potersi impossessare del
nostro Paese -... la "DC" applicò una strategia straordinaria:
quella della concertazione con l'opposizione. Nacque non solo il
pentapartito, ma il sest-partito, cioè i 5 che governavano e il 6°
che era all'opposizione, ma che condivideva tutto. Nacquero le
pensioni-baby, che con 20 anni 6 mesi e 1 giorno andavi in
pensione, 15 anni, 6 mesi e 1 giorno... nacquero i risparmi di
Stato: "BOT", "BTP" e "CCT", che garantivano ai risparmiatori e
alle famiglie italiane un reddito straordinario purché prestassero
i soldi allo Stato, perché è evidente che quelle manovre costavano
e lo Stato aveva bisogno di reperire risorse sul mercato e allora
chiese di offrire denaro allo Stato, emettendo obbligazioni e
titoli di Stato a tassi di 3, 4, 5 punti dell'inflazione reale, che
era già alta. Abbiamo toccato il record storico nel '73, quando i
"BTP" resero il 22% lordo, tolta l'inflazione che era al 17%
immaginate 4, 5, 6 punti di rendimento netto soltanto mettendo i
soldi in banca e prestandoli allo Stato, che ogni 6 mesi ti mandava
una cedola, ogni anno ti arricchiva e ogni 5 milioni di interessi
che portavi a casa sottoscrivevi un altro titolo e questo ciclo
virtuoso del risparmio italiano cresceva in maniera
straordinaria!
Ho voluto citare le motivazioni dello sviluppo del debito del
nostro Paese non solo per ricordare fatti storici, ma per ricordare
le motivazioni che stavano alla base di quelle scelte politiche, di
quelle scelte di bilancio in cui si dava la casa a tutti, in cui si
davano le pensioni a tutti, anche ai malati che non esistevano,
anche ai ciechi che andavano in motorino, in cui si affrontava il
"Mezzogiorno" invece che con investimenti per lo sviluppo con i
trasferimenti per l'assistenzialismo! Anche noi, in quegli anni,
riuscimmo a portare a casa il famigerato "riparto fiscale", 1973...
ricordate la data?... perché il clima era favorevole a chiedere
qualcosa allo Stato, perché davano qualunque cosa pur di mantenere
la fiducia nelle finanziarie, e noi contavamo per un voto, ma che
era determinante per l'allora Governo democristiano, socialista,
"PSDI", Liberali, Repubblicani... quindi un contesto di economia
italiana chiusa, dove "Mediobanca", "Cuccia" e "Banca d'Italia"
impedivano sistematicamente l'apertura di nuove banche, e quelle
poche banche che c'erano non si facevano concorrenza - tu apri una
filiale lì, io ne apro un'altra in un altro Paese... -, dove i
tassi erano da rapina ed erano usurai legalizzati perché la "Banca
d'Italia" impediva la concorrenza, in quanto c'era la concertazione
in nome di un equilibrio finanziario del Paese, dove poche aziende,
quasi tutte statali e quelle poche private come la "FIAT" erano di
fatto statalizzate, perché si statalizzavano le perdite e si
privatizzavano gli utili, quindi a fronte di una minaccia di
200mila operai in cassa integrazione lo Stato in quegli anni
prontamente interveniva per sanare le casse delle aziende private
che diventavano di fatto para-Stato. In quel contesto il debito
pubblico esplose a 1,5 milioni di miliardi di vecchie lire.
Perché ho voluto parlare di questo? Perché se non parliamo di
questo, non possiamo renderci conto in un contesto internazionale
quale quello che ho tracciato, in un contesto europeo, in un
contesto italiano, del perché oggi la sfida per il nostro Paese è
una sfida mortale, di cui non ci rendiamo forse conto!
Qualcuno prima si preoccupava della competizione delle Dolomiti,
ma faceva giustamente riferimento alla competizione della Svizzera
o del vicino Piemonte... io aggiungerei della vicina Francia,
perché non mi risulta che i Milanesi si fermino a Courmayeur, ma
che facciano il tunnel e vadano a Chamonix a comprarsi le case e a
portare i loro soldi, e noi, inermi, li vediamo passare! Ci siamo
costruiti un'autostrada che da Milano porta le persone a Courmayeur
in una ora e mezza... loro fanno 25 minuti di tunnel e portano i
soldi in Francia!
Non solo, oggi esprimiamo preoccupazione perché abbiamo un
sistema regionale che è fatto di un'economia asfittica, il collega
Salzone citava l'analisi fatta da "Le Travail". Vogliamo dirla
tutta? "Le Travail" fa parte del Governo regionale, è la voce dei
"DS", e allora fa piacere sentire che c'è qualcuno nell'"Union" e
nei "DS" che oggi dice che il mutato contesto internazionale
obbliga la nostra Regione a delle scelte strategiche. Lo abbiamo
anche riconosciuto nella relazione! Io faccio fatica a non
riconoscermi nella relazione dell'Assessore Marguerettaz: non c'è
una sola parola, fino a pagina 4, che non possa condividere, perché
l'analisi del contesto è oggettiva!
Come non si fa a non dire che siamo in un contesto di difficoltà
economica, perché in un "Paese Italia" dove le tasse sono ancora
troppo alte, dove tutti chiedono le riforme, ma nessuno le vuole,
dove tutti si è disposti a far abbassare le tasse proprie e ad
alzare i costi altrui, in cui la maturità del Paese è una maturità
che fuori da Pont-Saint-Martin è molto evidente sulla pelle degli
imprenditori e dei commercianti... ed io ho la sfortuna, per
lavoro, di dover andare a Milano quasi ogni giorno e c'è un clima
di competitività fra artigiani e commercianti, da come si arredano
le vetrine per Natale - non dico dalle luminarie, altrimenti
alzerei un polverone! - da come a Cavaglià, a Santhià, se si va
nelle cittadine del Vercellese o del Biellese, c'è una vitalità
data dalla fame, dalla paura di non poter chiudere l'anno con un
leggero incremento rispetto al 2004, con la preoccupazione di
vedere i magazzini smaltiti delle cose comprate qualche settimana
fa per il prossimo Natale, con la necessità di far fatturato.
Questo lo si vede ancor di più... e lasciamo perdere il Piemonte
che beneficia, oggi, di un contributo statale per fare le
Olimpiadi, quelle Olimpiadi che noi non abbiamo voluto, caro
Maquignaz, il tuo partito non ha voluto, il tuo partito ha fatto
fare un referendum per dire "no" alle Olimpiadi perché si devastava
l'ambiente... va bene, è una scelta, ma non piangiamoci addosso, il
tuo partito con Joseph César Perrin è andato a sostenere insieme a
Stévenin la candidatura di Sion contro quella di Torino 2006... il
tuo partito! Allora ti ascoltavo anche con un po' di tenerezza
sentendoti dire cose che condivido, ma sei nel posto sbagliato,
dovresti spostarti di 10 posti sulle poltrone e dire le stesse
cose, visto che sei inascoltato nell'"Union", perché ti dimostrerò
che, al di là della tangenziale che forse ti faranno nelle grandi
opere, il tuo partito non potrà dare le risposte a tutte le
questioni che tu hai sollevato! E le hai sollevate con la passione
di chi, giovane imprenditore, inserito nel contesto di
competizione, vede la Svizzera, la Francia, il Piemonte fargli
concorrenza e si chiede: ma noi cosa facciamo? Le Dolomiti - lo hai
detto tu - spendono 120 milioni per gli impianti a fune, noi 35,
vedi tu... Noi siamo preoccupati di regionalizzare le gestioni
degli impianti a fune, perché così anche quei 1.000 dipendenti
degli impianti a fune si sentono più dipendenti regionali...
perché? Perché il concetto è che se noi, come Regione, riusciamo a
finanziare anche quelli, la ricaduta sui commercianti e gli
albergatori sarà positiva.
Io ti voglio disilludere. Noi non abbiamo alberghi a 5 stelle in
Valle d'Aosta... ti dice nulla? Non solo, abbiamo pochi alberghi a
4 stelle, abbiamo pochi centri benessere, abbiamo pochi posti letto
rispetto a quello che vorremmo attrarre... sono contento che il
Presidente ride, vuol dire che sa delle cose che non so e sono
contento se ride per il futuro della Valle d'Aosta...
(nuova interruzione del Presidente della Regione, fuori
microfono)
... mancano tante cose, io mi sono limitato a queste. Vedete, se
lo scenario è quello che l'Assessore descrive in questo paragrafo:
"La necessità di programmare nasce proprio da queste due
necessità: da un lato, un ambiente esterno con scenari sempre più
ampi e complessi, con eventi solo in parte prevedibili e
controllabili, penso a questo proposito alla globalizzazione dei
mercati, penso al ruolo della CE rispetto al ruolo dei singoli
Stati, agli equilibri mondiali, penso anche alle difficoltà di dare
ai nostri giovani una prospettiva di certezza a medio
termine..."
, ma due pagine dopo dice:
"Quando abbiamo
iniziato il percorso della programmazione ritenuta necessaria in
quegli scenari mutati e mutevoli, dopo l'insediamento della Giunta,
ci è stato chiaro..."
- notate le parole: "dopo l'insediamento
dell'attuale Giunta", come se prima non fossero sempre loro a
governare! -
"... come, a fronte di una crescita dell'1,6% delle
entrate, risulta difficile far fronte a tutte le necessità di una
macchina organizzativa che ha il 95% delle risorse spese derivanti
dall'applicazione di leggi già esistenti. In termini assoluti la
crescita delle entrate è quantificabile in 24 milioni di euro a
fronte di una crescita si sono presentate numerose richieste, fra
le quali..."
- oltre a tutte quelle che voi avete citato, lui
dice -
"... solo le voci riferibili alla finanza locale sommate
alla sanità e alla spesa per il sociale sono state superiori
l'incremento a 60 milioni di euro. Appare evidente come queste
spese risultino incomprimibili, in quanto ambiti..."
-
attenzione, qui c'è la scelta politica! -
"... della vita
pubblica in cui la Regione è attenta".
C'è una scelta: siamo fatti così e vogliamo restare così!
Alleluia! Assessore, le riconosco che questa relazione è stata
veramente onesta, perché è una visione di tutto il mondo che ci sta
intorno e della necessità convinta, ferma, decisa, di riuscire a
mantenere questo stato sociale valdostano così com'è! Certo voi
avete l'interesse a che rimanga così com'è; rimane così com'è
perché non solo è una scelta culturale, profonda e intima che voi
avete, ma è anche una scelta di potere... conviene che per voi
rimanga così com'è! Però, vedete, quello che sfugge è che quando
parliamo di "competitività" secondo me non ci rendiamo conto di
cosa significhi; quando con grande fatica l'Assessore Pastoret
trascina la squadra giapponese a La Thuile a firmare un accordo
perché venga a fare qui il ritiro insieme al Presidente Caveri, fa
una cosa buona e giusta, ma quante nazionali abbiamo che vengono in
Valle d'Aosta, quanti Stati come il Giappone - e faccio i
compimenti per questa operazione - potranno vedere nelle loro
televisioni, quanti milioni di Giapponesi... ma potevamo averne di
russi, di cinesi, di scandinavi, di brasiliani, quanti milioni di
stranieri potranno vedere le nostre montagne e avere la curiosità
di venirle a vedere facendo una vacanza...
(nuova interruzione del Presidente della Regione, fuori
microfono)
... vede siamo qui: non facciamo le Olimpiadi perché le
Olimpiadi creano deficit. Allora chiedi al Presidente Ghigo quanto
deficit si creerà per il Piemonte. A me basta guardare quanto utile
loro porteranno per i prossimi 20 anni per le infrastrutture che si
sono creati, perché quel deficit lo assorbiranno non in 2 o 3
anni...
(nuova interruzione del Presidente della Regione, fuori
microfono)
... non facciamole le Olimpiadi, il problema non è fare le
Olimpiadi, il problema è fare qualcosa! Lei dice che le Olimpiadi
non vanno bene? Avete lottato, siete convinti, alla luce di queste
scelte ne siete ancora più convinti? Beati voi! Io vi chiedo: ma
quali sono le scelte alternative? Le Olimpiadi no, va bene, le
Olimpiadi no... cosa però?
(nuova interruzione del Presidente della Regione, fuori
microfono)
Ah, non posso dirlo qui, peccato che governate da 15 anni!
Allora questo bilancio è coerente non con la relazione, che è
onesta, che dice le cose nella parte introduttiva come stanno, ma è
incoerente con le decisioni che uno dice, perché se uno dice: "il
contesto è mutato, dobbiamo tirarci su le maniche", dobbiamo
smettere di assistere gli agricoltori, ai quali diceva prima il
collega Maquignaz...
(interruzione di un Consigliere, fuori microfono)
... lo dice il bilancio questo! Il bilancio dice - e il
Consigliere Maquignaz lo sottolinea - investiamo ancora 150
miliardi per il mantenimento del territorio, cioè paghiamo dei
giardinieri, dipendenti para-regionali che hanno un solo compito:
io ti do i soldi, tu mi mantieni il verde... è sufficiente? Ci sono
pochissimi agricoltori che oggi ancora credono, e lì lo avete detto
voi: è necessario dire la verità, Vicquéry ha tentato di farlo un
paio di volte in qualche assemblea degli agricoltori e gli hanno
mandato le croci, poi dopo andavano dal Senatore Rollandin a dire:
"ma cosa dice quello lì?", per sentirsi rispondere: "Non ti
preoccupare, ci penso io"...
(interruzione del Consigliere Vicquéry, fuori
microfono)
... ti hanno applaudito e poi sono andati dal Senatore Rollandin
a dire: "Questo qui dice che dobbiamo tirare la cinghia, ci tocca
produrre qualcosa". Vedete, il problema non è fargli produrre
qualcosa, il problema è di integrarli in una filiera, che sia
zootecnia, agricoltura, finalizzata al turismo, perché i prodotti
che facciamo in Valle d'Aosta... ma è chiaro che non abbiamo
l'industria per esportarli nel mondo! Per quanta fontina possiamo
produrre, forse è meglio che la smettiamo di surgelarla nei
magazzini della "GEA", magari cominciamo a fare una fontina che sia
di quella qualità, per cui quando uno vuole mangiare della fontina
buona deve venire in Valle d'Aosta, perché se vuole mangiare
salsicce e budini valdostani deve venire in Valle d'Aosta e non
trovarli al "Carrefour" a Torino, perché non è quella la nostra
strada, sono d'accordo con te!
Cosa stiamo facendo per dire agli agricoltori: producete
latte... pensate che non riusciamo a produrre latte neppure per il
fabbisogno valdostano, lasciamo perdere la qualità su cui uno
potrebbe anche andare a discutere, ma il concetto non è di pagare
dei giardinieri perché tengano in piedi il verde e tengano bella la
Valle, perché se la Valle è vuota, il giardino verde possiamo farlo
a Paradisia, a Cogne!
Certo che è importante mantenere il nostro territorio, certo che
sono importanti le opere che sono state messe in bilancio, ma chi
può essere contrario alle opere che ci sono sul bilancio! Manca
però il contesto di consapevolezza che le cose, come viene scritto
in relazione, ma nel bilancio manca, quando si fanno devono avere
una loro efficacia sullo sviluppo, come dice - lo avete citato voi
- il premio Nobel "Barro". Le scelte dell'Amministrazione devono
avere un evidente, riscontrato impatto sulla crescita, e io faccio
fatica a vederlo, perché se facciamo 14 rotonde da Aosta a
Courmayeur, condivisibile, per snellire il traffico nell'arteria
centrale della Valle, se non abbiamo i turisti è inutile fare le
rotonde perché ci costano 3-4 miliardi l'una! Se le facciamo, non è
per far andare quelli che abitano ad Aosta a Aymavilles più
velocemente, non è per far prendere la statale più rapida a quelli
che abitano a Sarre per andare a Saint-Christophe, ma è per creare
un'arteria parallela regionale all'arteria autostradale nazionale,
che ha una logica diversa!
Non basta fare il muro per tenere su un muro, bisogna capire se
quel muro è funzionale alla nostra scelta di fondo e la scelta di
fondo qui non c'è, perché "Le Travail" lo dice criticando il suo
Assessore, che non si può più pensare alla crisi industriale di
questa Regione come a una cosa da nascondere, ma come ad una
malattia che bisogna dirsi in faccia! Ma noi lo stiamo dicendo da
10 anni... benvenuto "Le Travail"! Però, se non lo spiega
l'Assessore Ferraris, che non riesce ad imporsi nella sua Giunta
per fare delle politiche di insediamento industriale e artigianale
coerenti con il nostro modello di Valle d'Aosta che abbiamo
davanti... ma io vi chiedo qual è il modello Valle d'Aosta che
proponete! Da qui a 10 anni con questo bilancio qual è il pezzo di
Valle d'Aosta che stiamo costruendo? Vorrei sapere che Valle
d'Aosta avete in mente per il 2011, perché se nel 2011 siamo tutti
d'accordo che deve essere una Valle d'Aosta meno dipendente dai
trasferimenti statali, più capace di creare "PIL" reale sul
territorio attraverso la strada maestra del turismo, del commercio,
dell'agricoltura funzionale al turismo e al commercio, con una
serie di insediamenti industriali e artigianali coerenti con questa
scelta di fondo, vi chiedo se questo bilancio ci fa fare un
pezzettino di strada rispetto a quella Valle d'Aosta là, altrimenti
ci riempiamo la bocca!
Allora questo bilancio... quale pezzo di strada ci fa fare? Ci
fa fare esattamente il pezzo di strada che abbiamo fatto fino a
ieri negli ultimi 10 anni con alcune varianti, che sono del tutto
esautorate da decisioni di questo Consiglio e di questa Giunta,
cioè si è deciso di limitare la spesa delle spese correnti, perché
lo ha detto il Governo nazionale; si è deciso di ridurre al 50% il
"turnover" dei dipendenti regionali, e io vi chiedo: lo avrebbero
fatto se Berlusconi non lo metteva in finanziaria?, perché non lo
citano, qui, che questo è un obbligo di finanziaria nazionale,
appare come una scelta della Regione, e invece no! Lo devi fare!...
perché "col cavolo" che lo facevi se non te lo imponeva il "Patto
di stabilità"! Abbiamo ancora i nostri laureati che vanno a Pavia,
a Milano, a Torino a laurearsi e la prima cosa che fanno come
lavoro è tentare di vendere la loro tesi alla Regione! Ne è pieno
il blocco che ci mandate ogni mese degli incarichi e delle
consulenze, è pieno di quella roba lì: architetti, geometri,
ingegneri che, come attività, fanno creare progetti e consulenze
per la Regione! Abbiamo centinaia di professionisti legati a 2 mani
alla greppia regionale! Ma la vedo solo io questa Valle d'Aosta qui
o... la vedete anche voi? Adesso lo scrivono anche su "Le Travail",
quindi la vedono anche i "DS", mi fa piacere!
L'Union Valdôtaine scrive su "Le Peuple":
"dobbiamo saper
valorizzare la nostra montagna, creare un modello Valle d'Aosta che
abbia una prospettiva di autorealizzazione, autoautonomia,
autodefinizione, autodeterminazione..."
... auto, auto, auto...
e poi l'unica cosa che siamo capaci di fare è: non possiamo
modificare le leggi in essere... ma questo chi lo ha detto? Il 70%
sono spese correnti, va bene, lì si andrà a lavorare perché con la
riduzione del "turnover" e con un po' meno di spese sulle
consulenze, con un po' di scelte coraggiose sull'assistenzialismo
passivo, le spese si possono ridurre da 70 a 65 o 63; no, noi negli
ultimi 3 anni siamo passati da 67 a 70, ed è previsto 70 per i
prossimi 3 anni! Ma che scelta è? Il resto 30% come viene gestito?
Al 25% sono già risorse stabilite in leggi, quindi immodificabili;
operazione di manovra, 5%. Ma dove andiamo, noi, con il 5% di
flessibilità sul bilancio? Dove andiamo se decidiamo di cambiare
rotta? Se decidiamo che la nostra Regione deve essere meno
assistenzialista, meno socialismo reale, più tutti ci tiriamo su le
maniche, se vogliamo che passi il messaggio ai giovani, ai
dipendenti che oggi magari sono a rischio di cassa integrazione,
che possono aprirsi qualcosa... qual è l'incentivo, qual è la
spinta che diamo?
Oggi, uno che deve decidere di aprirsi un'azienda, prima di
decidere questo fa 3 concorsi, perché la cultura è prima di tutto
un posto sicuro in Regione! Abbiamo i sindacati che al casinò
scioperano per il contratto, abbiamo i sindacati al casinò, che fa
debiti, che scioperano per il rinnovo del contratto! Sarà
impopolare dirlo... così i croupiers non ci votano più, noi, di
"Forza Italia"? Ma chi se ne "frega" se ci votano! Il problema è
tenere aperta la casa da gioco! Ma l'azionista cosa decide di fare?
Casa da gioco che perde decine di milioni di euro e non siamo
capaci di dire che la festa è finita, che ci vuole una politica di
gestione privatistica reale, con quel povero Puddu che è lì,
immobile, perché non si può muovere, perché la gestione politica
che gli sta dietro non gli permette di muoversi, non c'è una scelta
strategica che sia stata fatta per parlare di quello! È un ex
pugile Puddu? C'era anche un ex pugile... ah, di botte ne prende,
non so quanto resisterà anche lui...
Abbiamo la necessità di utilizzare questi benedetti 4.000
miliardi per 120 mila abitanti, che è un quartiere di Milano,
abbiamo la necessità di fare in modo che questa comunità si
risvegli! Ma non si risveglia se la classe politica di questa
Regione continua a dire che la soluzione al problema è mantenere i
collegamenti con Roma, che si omettono naturalmente di avere,
piuttosto che quelli con Bruxelles, che invece questi, sì, che ci
porteranno dei soldi - ma bisognerebbe leggere i giornali -, perché
la nostra autonomia si difende solo se difendiamo l'accaparramento
delle risorse dall'Europa piuttosto che dallo Stato italiano. Va
bene, non sono mica come i "Verdi" che facciamo i "Tafazzi", che
diciamo che siamo i più ricchi d'Europa, che è una vergogna, che
dovremmo essere capaci di gestire meglio queste risorse perché noi
abbiamo risorse..., io non dico mica questo! Io dico: portiamo a
casa tutto quello che possiamo da Roma e da Bruxelles, ma facciamo
degli investimenti che producono qualcosa! Abbiamo speso 200
miliardi per l'area "Cogne"... non ha prodotto un posto di lavoro!
Ecco perché non entro nei singoli capitoli di questo bilancio,
smetto di tediarvi e vi mando a mangiare, perché così è più utile
una buona polenta grassa che un "grasso" bilancio!
Credo che la Regione debba smettere di fare il concorrente sul
mercato del lavoro; quando un artigiano o un piccolo commerciante,
oggi, deve assumere del personale, si trova un concorrente
devastante: la Regione! Credo che dobbiamo affrontare - e in questo
bilancio non c'è - la riduzione degli enti inutili di questa
Regione; "Finaosta" è un "Assessorato alle finanze bis", che ha
patrimoni ingenti che gestisce in totale autonomia rispetto al
Consiglio regionale - non rispetto all'Assessore o al Presidente
della Regione -, ma cosa ha prodotto "Finaosta" in questi ultimi 15
anni? Qualcuno me la vuole presentare una relazione di quello che
ha prodotto "Finaosta" in questi 15 anni? Quanti posti di lavoro
"Finaosta", nel suo ruolo di finanziaria di incentivo allo sviluppo
e all'economia regionale, ha prodotto e quali iniziative
imprenditoriali? Vogliamo chiudere questo "Centro sviluppo"? Noi lo
chiudiamo, lo diciamo ai Valdostani, se andiamo al Governo, lo
chiudiamo perché non ha prodotto altro che burocrazia,
atteggiamenti perversi nei confronti degli imprenditori oltre alla
concorrenza sleale che fa agli imprenditori stessi!
Ho ricevuto - come tutti voi - decine di imprenditori valdostani
e non valdostani, che sono venuti da me, mi hanno chiesto cosa
potevano fare per insediarsi nel territorio, sono stati invitati ad
andare nel "sancta santorum" della burocrazia regionale dello
sviluppo, hanno incontrato straordinari burocrati della Regione che
gli hanno spiegato di compilare un malloppo così di roba per
spiegare il loro business e, dopo un anno, hanno detto loro:
"guardi la cosa non si può fare... perché? non lo so"! Neanche la
risposta al perché "no"; perché se tu mi dici perché "no", cambio
quel "no" e lo faccio diventare un "sì". No! Una grossa attenzione
subito appena si presentano con il "business plan": "guardi, deve
portare il "business plan"... ma io ce l'ho già... ma non basta,
deve portare anche tutto questo elenco"... Io mi sono tolto la
curiosità: fatevi mandare dal "Centro sviluppo" l'elenco delle
schede da compilare da parte di un imprenditore per ricevere non
dei soldi, ma una consulenza di come si deve muovere, dove deve
andare, come si deve organizzare, perché il "Centro sviluppo" non
dà dei soldi, dà delle indicazioni. Chi ci abbiamo messo, noi,
lì?
Presidente - Collega Lattanzi, grazie, ci sarà un secondo
intervento...
Lattanzi (CdL) - ... erano le 12,23 quando ho iniziato...
Presidente -... il tempo scorre nello stesso modo per
tutti...
Lattanzi (CdL) - ... va bene, pensavo un'ora, invece sono 45
minuti. Chiudo.
Noi condividiamo l'esposizione di tutti i colleghi che sono
intervenuti e anche dello stesso Assessore che, nella relazione,
descrive la necessità di un cambiamento, però rileviamo che questo
budget il cambiamento non lo produce, caro Consigliere Maquignaz e
cari colleghi che ancora avete fiducia, non tanto nelle persone che
rappresentano questa maggioranza, ma in un modello culturale... che
è perdente! Questo modello culturale è perdente per i nostri figli
e per il nostro futuro! Non credo di aver detto nulla di
straordinario rispetto alla contrarietà; rilevo soltanto che ad
immutabili scenari non muta l'atteggiamento di questa Regione!
Presidente - Vi faccio distribuire un ordine del giorno, primo
firmatario il collega Cesal e su ciò chiudiamo i lavori della
seduta antimeridiana. Riprenderemo i lavori alle 15,30 con la
prosecuzione della discussione generale sulla legge finanziaria e
sul bilancio con l'intervento del collega Riccarand.
La seduta è tolta.
---
La séance se termine à 13 heures 16.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK