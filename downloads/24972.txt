Consiglio Regionale della Valle d'Aosta - Oggetto del Consiglio n. 222 del 26 novembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 222 del 26 novembre 2008 - Resoconto
OGGETTO N. 222/XIII - Interpellanza: "Erogazione di
indennizzi per la compensazione dei danni subiti dagli allevatori a
seguito dell'indagine avviata dai NAS".
Interpellanza
Premesso che l'indagine avviata dai NAS nel settembre scorso
mette quantomeno in discussione la credibilità e l'efficacia del
sistema di tutela sanitaria organizzato dalla Regione nonché i
programmi annuali di profilassi e risanamento degli allevamenti
bovini e ovi-caprini valdostani;
Visto il recente provvedimento adottato dall'esecutivo
regionale che, stanziando 700 mila euro, dispone l'erogazione di
indennizzi a compensazione dei danni subiti da allevatori a seguito
dell'applicazione di provvedimenti dell'autorità sanitaria;
Considerate le ingenti risorse finanziarie - e non solo in
termini di contributi - impiegate dalla Regione nel corso degli
anni per qualificare gli allevamenti valdostani e i prodotti della
filiera zootecnica;
il sottoscritto Consigliere regionale
Interpella
gli Assessori delegati per sapere:
1) se, dopo diverse settimane dall'avvio dell'indagine dei
NAS, sono riusciti a reperire informazioni inerenti la tipologia, i
tempi e le modalità dei controlli effettuati nonché quali sono
finora gli allevamenti coinvolti;
2) quali ripercussioni sono ipotizzabili sul settore
zootecnico e sulla filiera produttiva, con particolare riguardo
alla Fontina, formaggio la cui fabbricazione è regolamentata da un
rigoroso disciplinare;
3) se con il provvedimento citato in Premessa, intendano
indennizzare situazioni di disagio piuttosto che premiare quelle
meritevoli, rischiando di alimentare effetti distorsivi nella
zootecnia valdostana;
4) vista l'ampia gamma di presupposti sui quali si effettua
la valutazione discrezionale degli uffici competenti per stabilire
l'intensità dell'aiuto economico, quali sono i valori medi erogati
per ogni tipologia di capo macellato.
F.to: Tibaldi
Président
- La parole au Conseiller Secrétaire
Tibaldi.
Tibaldi (PdL)
- Un mesetto fa abbiamo proposto una
interrogazione sull'argomento relativo alla indagine dei NAS nei
confronti di un certo numero di allevamenti bovini e ovicaprini
esistenti in Valle. Nell'interrogazione che avevamo proposto si
chiedevano anche alcuni dati in merito, ovviamente i dati non sono
stati forniti dall'Assessore Lanièce perché c'è un segreto
istruttorio comprensibile, di conseguenza non è emerso molto.
Torniamo sull'argomento perché lo spunto stavolta è offerto non
tanto dalla indagine che rimane in corso e sulla quale abbiamo
comunque formulato dei quesiti, quanto da una deliberazione della
Giunta, adottata il 7 novembre 2008, n. 3216, che prevede dei
contributi per migliorare lo stato sanitario e il benessere degli
animali.
Questa delibera prevede l'opportunità di concedere contributi a
parziale compensazione dei danni subiti a seguito dell'applicazione
di provvedimenti sanitari, secondo valori stabiliti con una vecchia
deliberazione di Giunta che risale al 2002, n. 1067. Allegata alla
deliberazione c'era anche la formulazione di criteri sulla base dei
quali dovrebbero essere concessi questi contributi e si evince una
notevole discrezionalità degli uffici regionali perché devono
valutare una serie di condizioni quali lo stato sanitario
dell'allevamento, il numero di marca auricolare, la situazione di
vincolo sanitario degli animali per i quali si richiede
l'abbattimento, la localizzazione attuale degli animali, la
situazione relativa ai locali di allevamento e via dicendo.
Abbiamo preso spunto da questa iniziativa perché va ad
indennizzare gli allevatori che, ripeto, sono stati soggetti a
provvedimenti sanitari e immagino che, fra i provvedimenti sanitari
indicati, ci siano anche quelli sanzionatori e restrittivi che
derivano dalla indagine dei NAS che ho citato.
Sappiamo che questo provvedimento stanzia 700.000 euro, sappiamo
che la Regione ha investito, negli anni, ingenti risorse
finanziarie per migliorare - non solo in termini di contributi ma
in generale come prevenzione, con studi, interventi di vario tipo -
e per qualificare gli allevamenti valdostani e tutti i prodotti
della filiera zootecnica che sono molto importanti e che
costituiscono uno degli elementi di tipicità della nostra cultura
valdostana.
Stante questi presupposti, abbiamo delle doverose domande da
porre agli Assessori, immaginando che risponderanno gli Assessori
che si occupano di sanità, di agricoltura e di zootecnia.
In primis non so se l'Assessore Lanièce ha nel frattempo
acquisito alcune informazioni, ma immaginiamo di sì visto che è
stata convocata la III Commissione per venerdì pomeriggio per
trattare questo argomento; magari ci può fare qualche anticipo
rispondendo ai nostri quesiti, se c'è qualche elemento in più in
merito a questa indagine dei NAS che, si vocifera andrà avanti
ancora alcune settimane, di conseguenza, per non fermarsi o per non
fondare le nostre conoscenze solamente sulle voci o sui singoli
fatti che si apprendono a spizzichi e bocconi dall'uno o dall'altro
personaggio, magari, dalla voce ufficiale dell'Assessore, sapremo
quali sono le informazioni di cui è in possesso inerenti la
tipologia, i tempi e le modalità dei controlli effettuati, nonché
quali sono finora gli allevamenti coinvolti. Questo anche per avere
una idea dimensionale di ciò che accade nella zootecnia
valdostana.
La seconda domanda è relativa a quali ripercussioni sono
ipotizzabili sul settore zootecnico e sulla filiera produttiva,
perché gli allevamenti sottoposti a vincolo sanitario per 15 mesi
si vedono bloccati in qualunque tipo di attività ed è naturale che
abbiano delle ripercussioni pesanti e stiano valutando se e quanto
conviene andare avanti; infatti tutti i prodotti, dal latte in
avanti, non sono utilizzabili, c'è un grosso punto interrogativo su
ciò che producono, lo stesso smaltimento del liquame è
problematico, e quindi chiediamo quali ripercussioni sono
ipotizzabili stante la dimensione di cui parlavo prima, perché se
gli allevamenti coinvolti sono tanti è naturale che le
preoccupazioni aumentino.
Sappiamo che la Regione aveva ottenuto la qualifica di
ufficialmente indenne anni fa, qualifica che purtroppo ha perso
perché il livello di contagio, la recrudescenza di certe malattie
epizootiche è ripartita.
Con la terza domanda, chiediamo se con il provvedimento citato
in premessa, ovvero la delibera recentemente adottata dalla
Regione, si intendano indennizzare situazioni di disagio piuttosto
che premiare quelle meritevoli. Questo è un aspetto importante, in
passato è stato utilizzato il criterio di indennizzare gli
allevatori che avevano animali malati, criterio che ha creato non
pochi problemi anche a livello giudiziario, sollevando una vera e
propria bufera su questo meccanismo scelto, paradossale, che venne
tosto abbandonato e sostituto con quello di dare incentivi e
contributi agli allevatori meritevoli. Adesso sembra che si ritorni
al passato, che si faccia qualche passo indietro, e questa delibera
di Giunta rischia di alimentare forse effetti distorsivi nella
zootecnia valdostana, perché da un lato indennizza coloro che sono
stati sottoposti a vincolo sanitario e, dall'altro, non incentiva a
mantenere ufficialmente indenni e di qualità anche sanitaria gli
allevamenti, non premiando gli allevatori che hanno stalle che
invece sono perfettamente in regola.
Quarta domanda: vista l'ampia gamma di presupposti sui quali si
effettua la valutazione discrezionale in merito al riconoscimento
di questi contributi, fatta dagli uffici, vorremmo sapere come
viene stabilita l'intensità dell'aiuto economico e quali saranno,
ipotizzando che ci saranno diversi contributi erogati a diversi
allevatori, i valori medi erogati per ogni tipologia di capo
macellato.
Queste domande consentono agli Assessori di dare risposte che
vadano anche oltre il
petitum
e magari di chiarire alcuni
dubbi interpretativi che possono emergere da una lettura nuda e
cruda del provvedimento citato e soprattutto di dare qualche
informazione sulle ripercussioni della filiera zootecnica e
produttiva e sui dati delle indagini che sono in corso da parte del
NAS, per quanto riguarda l'Assessore Isabellon.
Infine, ultimo punto, che non va sottovalutato: è naturale che
le indagini del NAS abbiano screditato tutto il sistema di
prevenzione valdostana, perché il sistema veterinario valdostano,
nei confronti del quale nutriamo il massimo rispetto perché la
carne che mangiamo è quella valdostana, il latte che beviamo è,
penso in buona parte, quello valdostano, sappiamo essere sottoposto
a rigorosi controlli, però i NAS sono arrivati come uno
tsunami
non solo sugli alpeggi dove hanno fatto i loro
blitz
con atteggiamenti anche discutibili, ma hanno messo
sotto ipoteca la valenza di quello che hanno fatto o stanno facendo
i veterinari valdostani. Penso che su questo aspetto l'Assessore
Lanièce potrà darci qualche elemento in più, per tranquillizzarci
come consumatori e per tranquillizzare anche gli allevatori che si
sono visti, loro malgrado, soggetti ad indagine e con tutte le
ripercussioni di cui parlavo prima.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. In accordo con il
collega Isabellon risponderò al primo punto che interessa l'aspetto
sanitario.
Prima di affermare che il sistema veterinario è screditato,
aspetterei la conclusione di tutte le indagini dei NAS, per
effettuare le necessarie valutazioni.
Per quanto riguarda la tipologia, i tempi e le modalità dei
controlli, sono esattamente quelli che hanno messo in atto i NAS in
questi mesi e che stanno portando avanti in assoluta autonomia. Si
tratta dei NAS del nucleo di Torino e, ad oggi, il nucleo locale
dei NAS non è stato coinvolto. Per quanto riguarda le modalità, i
NAS del nucleo di Torino hanno un criterio di verifica secondo il
quale comunicano, all'ultimo momento, le aziende da sottoporre a
controlli e solo in quel dato momento richiedono la presenza di
veterinari dell'ASL per effettuare gli accertamenti necessari. La
tipologia dei controlli è esattamente quella dei mesi scorsi: fanno
verifiche anagrafiche sui bovini, test della tubercolosi con la PPD
classica e prelievo di sangue per effettuare i test del gamma
interferone.
Per quanto riguarda maggiori dati sulle aziende ispezionate dai
NAS, al 20 novembre sono le seguenti: venticinque aziende di piano,
dodici alpeggi e una stalla di sosta (quindi da maggio a novembre
2008) e, per quanto riguarda gli esami espletati al gamma
interferone, dal 1° gennaio al 14 novembre 2008, sono stati
eseguiti 95 esami, 2 a luglio, 31 ad agosto, 410 a settembre e 170
ad ottobre, per un totale di 708 prove.
Per quanto riguarda i controlli necroscopici, per le lesioni che
si vedono al macello, sono state evidenziate 2 lesioni su 62 capi
macellati; ricordo però che per valutare attentamente se un capo è
infetto, bisogna aspettare l'esame colturale che è di 60 giorni (in
media) e che in questo periodo può anche essere allungato. Allo
stato attuale, per stabilire quanti animali sono risultati
positivi, dobbiamo aspettare i dati definitivi. Visto che la
maggior parte dei controlli sono stati effettuati fra settembre e
ottobre, solo alla fine di novembre o all'inizio di dicembre,
saremo in grado di avere una buona quantità di dati relativi alla
positività dei capi.
Président
- La parole à l'Assesseur à l'agriculture et
aux ressources naturelles, Isabellon, pour compléter la
réponse.
Isabellon (UV)
- Grazie, Presidente. Risponderò in merito
agli altri punti evidenziati nella interpellanza.
Per quel che riguarda le ripercussioni che possono essere
ipotizzabili sul settore zootecnico e sulla filiera produttiva, con
particolare riguardo alla fontina, si può affermare che il settore
zootecnico sta vivendo un momento difficile e molti allevatori si
trovano in difficoltà anche in relazione ai vincoli sanitari che
incidono sulla possibilità di commercializzazione degli animali e
sulla loro movimentazione. Basti pensare al calo dei numeri di
bovine che hanno partecipato alle batailles de reines, tanto per
citare un aspetto noto. Questi vincoli creano problemi economici
agli allevatori dovuti ai mancati introiti delle vendite, nonché
problemi logistici, stabulazione dei capi che si pensava di vendere
e che sono rimasti in stalla a seguito del blocco sanitario,
inoltre la gestione dei vitelli che nascono e che si pensava di
mettere in commercio. Queste sono le premesse alla base degli
interventi successivi. Questa situazione, se non sostenuta da parte
dell'Amministrazione regionale, può portare alla chiusura di
attività in quanto il settore è già da qualche tempo in difficoltà
e questi ulteriori problemi possono aggravare la situazione di
singole aziende.
Per quanto riguarda la fontina, la sua produzione non dovrebbe
subire contraccolpi salvo forse una diminuzione quantitativa, se le
stalle prive di qualifica dovessero ancora aumentare. Infatti, per
ottemperare a quanto previsto dai regolamenti comunitari e dal
disciplinare di protezione del prodotto DOP, il latte destinato
alla produzione di fontina deve provenire solo da stalle
ufficialmente indenni da TBC in quanto la lavorazione non prevede
un trattamento termico del latte equiparabile al processo di
pastorizzazione, essendo un prodotto a latte crudo. Il latte
proveniente da bovine sane di allevamenti non ufficialmente indenni
può comunque essere destinato al consumo e alla trasformazione in
formaggio, ma solo dopo un trattamento termico che consenta il
raggiungimento di temperature di pastorizzazione. Pertanto si
possono produrre formaggi e altri prodotti il cui processo di
lavorazione prevede un trattamento termico del latte assimilabile
alla pastorizzazione: 57,8 gradi C per 30 minuti, 72,8 gradi C per
5 secondi, oppure 66 gradi C per 1 minuto. Questi sono dati tecnici
che è importante rendere noti. Naturalmente la temperatura aumenta
in maniera inversamente proporzionale al tempo di trattamento,
questo vale per il latte proveniente da bovine sane in caso di
allevamenti non ufficialmente indenni, fuori dal circuito della
produzione della fontina.
Per quanto riguarda il punto 3 "se con il provvedimento citato
in premessa, si intendano indennizzare situazioni di disagio
piuttosto che premiare quelle meritevoli, rischiando di alimentare
effetti distorsivi nella zootecnia valdostana" si può sicuramente
affermare che la deliberazione 3216/2008 che stanzia una prima
somma di 700.000 euro, intende venire incontro ad allevatori che a
causa della situazione creatasi hanno difficoltà a ricoverare gli
animali per insufficienza di spazi o per evitare il contatto fra
capi in vincolo sanitario dagli altri con qualifica sanitaria,
perché ci sono anche situazioni di questo tipo. Questo fa
riferimento al cosiddetto benessere animale che viene regolarmente
citato quando si parla di trattamento degli animali per quel che
riguarda la loro gestione.
Le principali situazioni evidenziabili sono così riassumibili:
allevamenti che a causa del blocco sanitario di tutto l'allevamento
e che tradizionalmente immettevano sul mercato in autunno del
bestiame e che con il vincolo sanitario non possono liberarsi di
tali capi e non dispongono di sufficienti spazi - questo perché
siamo in un periodo in cui si ha l'obbligo di ricoverare, per il
loro benessere, gli animali presenti presso l'azienda e quindi si
vanno a considerare quelle eccedenze; poi gli allevamenti con una
parte di animali in vincolo sanitario e altri in qualifica - ci
sono infatti situazioni in cui, nell'ambito della stessa gestione
aziendale, sono separati dei gruppi di animali che dal punto di
vista sanitario non hanno problematiche di contatto - con quello
che ne può conseguire - e allevamenti che non dispongono di locali
e di personale per garantire la separazione dei capi.
C'è da dire che la situazione che è stata considerata è una
situazione di carattere straordinario, perché si considera un
periodo dell'anno particolare e una situazione in essere, ancora da
definire. La delibera 3216 in cui si ipotizza una eventuale
discrezionalità, non è così alla sua lettura dettagliata, nel senso
che la valutazione della situazione per andare ad individuare
queste tipologie di realtà da valutare azienda per azienda, proprio
perché si valutano aspetti che possono essere diversi, è il lavoro
che deve fare una Commissione composta dal Capo servizio del
servizio igiene e sanità pubblica veterinaria e degli ambienti di
lavoro, dall'Istruttore tecnico dell'ufficio servizi zootecnici,
che gestisce tutta la parte relativa all'anagrafe delle aziende al
massimo della chiarezza e precisione e dal Direttore della
associazione regionale
Eleveurs valdôtains
, in sigla AREV,
che rappresenta la parte degli allevatori.
La valutazione deve tener conto della verifica della rispondenza
delle informazioni contenute in una apposita domanda, domanda che
deve contenere lo stato sanitario dell'allevamento, sospeso,
revocato parzialmente o totalmente, il numero di marca auricolare
dei capi in eccesso per cui si chiede l'abbattimento, la
localizzazione attuale degli animali, la situazione relativa ai
locali di allevamento e il numero di vitelli la cui nascita è
prevista fino al 31 gennaio 2009. Quindi questa valutazione
verifica: la rispondenza, le situazioni in soprannumero di animali
dovute al divieto di vendita, le situazioni particolari in cui si
evidenzia la necessità di separare animali appartenenti a categorie
sanitarie differenti rispetto alla qualifica e il caso di
allevamenti con gruppi di animali con qualifica sanitaria diversa,
il numero di nascite dei vitelli previste nel periodo invernale e
le date di macellazione dei capi adulti che deve essere anteriore
al 31 gennaio 2009. Quindi non si tratta di discrezionalità ma di
verifica di dati oggettivi e riscontrabili con sopralluoghi mirati
presso le aziende e con verifica per quanto riguarda i dati
dell'anagrafe e delle verifiche sanitarie.
Per quanto richiesto al punto quattro, vista l'ampia gamma di
presupposti sui quali si effettua la valutazione discrezionale -
ancora riemerge questo termine utilizzato nella fase della
illustrazione della interpellanza - degli uffici competenti per
stabilire l'intensità dell'aiuto economico, quali sono i valori
medi erogati per ogni tipologia di capo macellato, qui si fa
riferimento a una delibera del 2002. La discrezionalità della
Commissione competente non è prevista relativamente al valore degli
animali, che sono indennizzati in relazione alla categoria di
appartenenza e secondo quanto stabilito da quella deliberazione n.
1067/2002, e corrispondenti agli stessi valori attribuiti per gli
animali dichiarati inguaribili per tubercolosi.
L'intensità dell'aiuto è variabile: per la categoria "vacca" da
500 a 830 euro, per la categoria "manza" da 400 a 790 euro, per la
categoria "vitello" da 150 a 350 euro. A tali somme bisogna
aggiungere il valore di recupero delle carni pagate dal
macellatore, che purtroppo è molto basso ed è uno dei nervi
scoperti che nel settore zootecnico ancora abbiamo, cioè lo scarso
valore della carne al macello. Questo dipende da tanti fattori, si
sta operando anche per una rivalorizzazione delle carni perché
questo è uno dei punti importanti della politica agricola che si
intende sviluppare proprio in relazione alla valorizzazione del
settore zootecnico, però allo stato attuale la situazione è questa.
I dati sono questi.
Président
- La parole au Conseiller Secrétaire
Tibaldi.
Tibaldi (PdL)
- Alcune considerazioni. Anzitutto grazie
agli Assessori per le risposte fornite, che apportano qualche
elemento in più e, rispetto alle indagini del NAS, alla risposta
odierna dell'Assessore Lanièce.
Abbiamo ora una prima fotografia della quantità delle aziende
coinvolte, e non sono poche, tant'è che lo stesso Assessore
Isabellon ha anche detto che oltre al momento di difficoltà adesso
c'è anche un rischio oggettivo di chiusura. D'altronde è naturale
che quando sono sotto vincolo sanitario per 15 mesi certe aziende
si trovino nella impossibilità di andare avanti e trovare una
soluzione economicamente sostenibile per la loro attività.
Abbiamo una prima fotografia delle situazioni in essere, ma io
tornerei sull'aspetto del sistema di controlli, di profilassi e di
risanamento degli allevamenti valdostani.
Credo che una delle domande più diffuse oggi da parte di coloro
che sono stati destinatari di indagini e di sanzioni o
provvedimenti restrittivi da parte delle autorità, nella
fattispecie i NAS, sia: "come mai, se il sistema veterinario
valdostano ha accertato la mia conformità alle norme previste ieri,
oggi i NAS invece mi hanno castigato?"
Lei, Assessore, dice: "non vogliamo mettere in discussione la
credibilità di questo sistema". Lungi da noi farlo, però è
legittimo chiedersi se gli strumenti e le strategie finora adottate
siano conformi a quei parametri che purtroppo hanno utilizzato i
NAS facendo quei blitz in alpeggio e costringendo molte attività,
non solo di alpeggio ma anche di piano, come lei ci ha detto, a una
restrizione e forse addirittura a una chiusura.
Credo che, anche come politici, in particolare lei che ha la
responsabilità del settore, si debba ragionare su questa
programmazione di profilassi di risanamento, come viene condotta,
come viene organizzata, come è stata effettuata, senza nulla
togliere ai veterinari valdostani che sappiamo fare
professionalmente il loro mestiere, ma delle due l'una: o hanno
esagerato i NAS o hanno peccato i veterinari valdostani o ci sono
delle situazioni di effettivo illecito che per colpa di alcuni,
anche altri allevatori rischiano di pagare pesantemente.
Per venire alla risposta dell'Assessore Isabellon, lei dice che
il provvedimento non è discrezionale. Il provvedimento che avete
adottato è un provvedimento da un lato comprensibile perché cerca
di venire incontro alle difficoltà che stanno patendo persone che
sono state coinvolte dall'indagine, speriamo che questo
provvedimento venga interpretato in questo senso, ovvero che
l'aiuto sia finalizzato non a indennizzare chi è caduto
nell'illecito, ma a venire incontro a chi sta subendo questi gravi
disagi, di localizzazione, di spostamento, di ricovero, eccetera,
visto che il provvedimento va in due direzioni indennizza i capi
macellati, dà dei sussidi per sistemare meglio quelli che devono
essere separati da quelli infetti. Queste sono le due linee di
fondo del provvedimento n. 3216/2008.
C'è una commissione di valutazione, che lei ha citato
riprendendo un passaggio della deliberazione, che dovrà tenere
conto nella sua valutazione di sei presupposti, che adesso non sto
a ripetere, però questi sei presupposti sono lasciati alla ampia,
non voglio dire arbitraria, valutazione del Caposervizio igiene e
sanità pubblica, dell'Istruttore tecnico degli uffici servizi
zootecnici, del direttore dell'AREV. Naturalmente dovranno valutare
le situazioni di soprannumero animali, situazioni particolari in
cui si verifica la necessità di separarli, casi di allevamenti con
gruppi di animali aventi qualifiche sanitarie diverse, eccetera. È
naturale che se non ci sono indicazioni precise, ma non possiamo
nemmeno entrare in una formulazione molto capillare e addirittura
borbonica, queste persone hanno sì un indirizzo ma anche una
notevole facoltà operativa. È auspicabile che questa facoltà
operativa venga dispiegata nella direzione che lei ha citato e che
non diventi una formula indennitaria per alleviare il peso a
persone che invece hanno commesso un illecito, perché la salute dei
consumatori rimane una costante fondamentale, fermo restando anche
la tutela di quegli allevatori che sono rimasti impigliati in
questa rete.
È poi auspicabile, Assessore Lanièce, e forse questo tema lo
approfondiremo in III Commissione venerdì pomeriggio, che si faccia
una analisi più attenta e profonda delle strategie finora seguite
di profilassi e risanamento della zootecnia valdostana e di quelle
che dovranno esserci in futuro, perché qualcosa qui non ha
funzionato. Da che parte non abbia funzionato lo sapremo dopo, a
bocce ferme o, come lei ha detto, a cose definite. Però sarebbe
drammatico, che se solamente due di quei sessantadue capi finora
macellati sono lesi da qualche malattia epizootica grave anche per
l'uomo, non solo per gli animali, rimanessero tali; vorrebbe dire
che sono state macellate delle bestie che alla fine erano sane e la
loro macellazione e il blitz del NAS rischia di aver causato solo
un polverone e nulla più. A bocce ferme questi ragionamenti saranno
più semplici da fare, oggi possiamo solo fare ipotesi, l'esame in
Commissione ci darà ulteriori occasioni di approfondimento e
naturalmente per ora prendiamo atto di quanto ci avete risposto e
vi ringraziamo all'uopo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK