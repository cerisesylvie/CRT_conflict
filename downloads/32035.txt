Consiglio Regionale della Valle d'Aosta - Oggetto del Consiglio n. 871 del 18 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 871 del 18 novembre 2009 - Resoconto
OGGETTO N. 871/XIII - Interpellanza: "Interventi di ordinaria
manutenzione degli alvei dei torrenti".
Interpellanza
Constatato che in data 3 novembre, come documentato da una
serie di fotografie realizzate nell'esercizio della funzione
ispettiva, risultava non essere stata eseguita alcuna opera di
pulizia dell'alveo del torrente Comboé nel tratto a monte delle
briglie selettive nei pressi della frazione di Chenaux nel Comune
di Pollein, gravemente colpita dall'alluvione del 2000;
Atteso che, tra i motivi che possono acuire la gravità delle
esondazioni, si considera anche la mancata pulizia e manutenzione
ordinaria degli alvei;
Riconosciuto che significativi interventi sono stati eseguiti
su tutto il territorio regionale ed anche sul torrente Comboé, in
particolare nella zona del cono di deiezione nei pressi
dell'abitato di Chenaux;
il sottoscritto Consigliere regionale
Interpella
l'Assessore competente per conoscere se intenda:
1) verificare se l'ordinaria manutenzione ordinaria dei
torrenti sia stata opportunamente eseguita;
2) se non si ravvisi la necessità di sperimentare nuove
formule organizzative che garantiscano una maggiore efficacia,
tempestività e regolarità nei lavori di manutenzione degli
alvei.
F.to: Donzel
Président
- La parole au Conseiller Donzel.
Donzel (PD)
- Purtroppo quando arriva il mese di ottobre,
ci vengono alla mente tristi ricordi legati alla terribile
alluvione che ha colpito la nostra regione; da allora va
riconosciuto che importanti interventi per garantire la sicurezza
dei cittadini e mettere in sicurezza il territorio regionale sono
stati fatti, davvero interventi di grande importanza. A nostro
parere però non dovremmo, visto che abbiamo costruito importanti
opere edili, quindi argini, briglie selettive, eccetera, trascurare
gli interventi di normale manutenzione del territorio. È per questo
che, avendo rilevato che nell'alveo del torrente Comboé ci sono
delle situazioni che giudichiamo di una certa gravità, abbiamo
voluto sollecitare l'Amministrazione regionale, perché ciò che
avviene nell'alveo del torrente Comboé non vorremmo avvenisse anche
in altre situazioni. Più che raccontare, ho proprio le immagini
fotografiche di cosa succede nell'alveo del torrente Comboé e vi
posso garantire che ormai gli alberi hanno superato l'altezza delle
briglie selettive come si vede da questa immagine: ci sono degli
alberi che sono cresciuti nell'alveo del torrente e sono più alti
delle briglie selettive. È vero allora che qualcuno ha detto:
"non hanno ancora la misura di dieci centimetri di
diametro"
, ne hanno 9,5 o 9,8, siete andati a misurare con il
calibro? Sono molto preoccupato, perché non è tanto la grandezza
dell'albero che può creare dei problemi, ma alcuni esperti - come
dimostra questa immagine - dell'importanza della crescita di alberi
mi hanno spiegato che gli alberi messi in questo modo nell'alveo
fanno come da rampa di lancio piegandosi, quindi tutto il materiale
che deve essere trattenuto dalla briglia selettiva passa oltre e va
a valle. È chiaro che questi interventi hanno dei costi enormi, ci
siamo resi conto, anche discutendo di bilancio, e poi ci torneremo,
che già ingenti sono gli investimenti che l'Amministrazione
regionale fa per la messa in sicurezza del territorio. Io allora mi
chiedo: se le risorse sono poche, il territorio da tutelare è
tanto, anche alla luce di una legge importante che abbiamo fatto,
come quella sul Corpo dei vigili del fuoco che valorizza il
volontariato, non si può tornare in questi Comuni, come Pollein,
Charvensod ed altri, e trovare forme che valorizzino il
volontariato, che intervengano prima che si creino situazioni in
cui l'albero supera i dieci centimetri di diametro e quindi
intervengano tempestivamente? Mi ricordo che in passato l'utilizzo
delle
corvées
era una prassi comune presso i centri abitati
della Valle d'Aosta per intervenire in situazioni di questo tipo,
quindi non possiamo immaginare risposte di tipo semplicemente
burocratico-amministrativo:
"aspettiamo che ci siano i fondi,
poi, quando ci sono i fondi, interveniamo, tagliamo..."
,
eccetera. Dobbiamo anche intervenire politicamente, perché non
riusciremo mai a far fronte economicamente alle immense attività di
manutenzione di tutto il territorio regionale; dobbiamo
politicamente mettere in campo anche soluzioni di tipo diverso,
proprio fra quelle che ritengo di promuovere... non limitandomi a
dire:
"non vanno bene le cose"
, ma con lo spirito del
Partito Democratico dire:
"proviamo a trovare delle
soluzioni"
. Penso che bisogna valorizzare attività di
volontariato anche su queste tematiche, perché semplicemente
mandare la lettera al Sindaco per dirgli che l'alveo non è pulito
oggi non è più sufficiente, intervenire nei confronti
dell'Assessore non è più sufficiente... Bisogna che la politica dia
delle risposte anche politiche a questi temi e non solo
burocratiche, perché vedere degli alberi che hanno già superato in
altezza e le mie foto lo dimostrano... le briglie selettive è un
segno di... abbiamo fatto un importante intervento... adesso
passano 4-5-10 anni, poi torniamo lì a vedere. Non siamo purtroppo
in grado di prevedere la gravità di certi fenomeni meteorologici,
ci possono essere situazioni imprevedibili e, se l'uomo non può
prevedere il fenomeno meteorologico, può però fare di tutto, perché
sia meno grave l'impatto del fenomeno sul nostro territorio.
Ritengo quindi che in una situazione come questa che ho
rappresentato sia urgente un intervento che sia fatto dal Comune,
dall'Assessore, non è quello che mi interessa, ma che la politica
si attivi affinché situazioni di tale tipo non si diffondano sul
territorio regionale.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Per il primo quesito devo
evidenziare che la maggior parte degli interventi previsti e
realizzati dalle due strutture dell'Assessorato che si occupano di
assetto del territorio sono classificati come interventi di
manutenzione. Il Servizio opere idrauliche che si occupa dei corsi
d'acqua principali, ha realizzato o sta per realizzare, a valere su
finanziamenti del 2009, 15 interventi di manutenzione di reticoli
idraulici principali per circa 3 milioni di euro, oltre a una
decina di altri interventi con importo inferiore ai 20.000 euro,
quindi praticamente oltre 25 interventi. La Direzione assetto
idrogeologico dei bacini montani è stata impegnata nel 2009 nella
realizzazione di alcune altre decine di interventi urgenti, 19 dei
quali finalizzati ad intervenire prima che il degrado delle sponde
potesse causare danni maggiori o per l'asportazione dei materiali
depositati in alveo e negli impluvi a seguito di valanghe e frane
per un importo di spesa complessivo di 1.300.000 euro. Se andiamo a
sommare questi 19 più gli altri 25 citati quindi abbiamo una
cinquantina di interventi di questo tipo. Posso quindi assicurare
che ogni anno viene svolto dalle strutture dell'Assessorato un
ampio programma di interventi finalizzato a meglio garantire il
regolare deflusso delle acque negli alvei. Sul caso specifico
citato dal collega, i tecnici dell'Assessorato hanno effettuato un
ulteriore sopralluogo in questi giorni, riscontrando la solita
crescita di vegetazione nell'area golenale delle briglie, che per
il suo attuale stato di sviluppo non comporta assolutamente alcuna
limitazione e riduzione del deflusso idraulico anche in caso di
piena. Se poi il collega mi vorrà citare il tecnico che ha
interpellato, lo mettiamo a confronto con la struttura e, anche
poiché abbiamo fatto anche noi le foto, si potrà avere un raffronto
sulla situazione reale.
Per quanto riguarda il secondo quesito, è necessario chiarire
come è organizzata la programmazione degli interventi. I tecnici
delle due strutture dell'Assessorato operano quotidianamente sul
territorio con rapporti continui sia con i Comuni, sia con le
stazioni forestali, raccogliendo e verificando tutte le
segnalazioni e accertando direttamente lo stato dei corsi d'acqua e
delle opere di protezione realizzate. Sulla base di queste
ricognizioni sono progettati e realizzati gli interventi necessari.
Per quanto riguarda l'asportazione della vegetazione degli alvei,
viene chiesta spesso la collaborazione delle strutture
dell'Assessorato dell'agricoltura, dove operano squadre
specializzate a questo specifico intervento e, oltretutto, in
generale i tecnici intervengono quando il diametro, come ha
ricordato il collega, delle piante supera i 10 centimetri, ossia
quando la pianta ha perso molta della sua flessibilità e può
ostruire gli attraversamenti dei corsi d'acqua in caso di piena.
Tenendo anche conto del ruolo del consolidamento delle sponde che
esercitano le piante stesse, non sempre è necessario intervenire.
Non si ravvisano quindi ad oggi carenze evidenti del sistema
attuale, anche se in teoria tutto è migliorabile; ad esempio, al
momento si sta sviluppando una modalità operativa informatizzata
per poter acquisire le segnalazioni di intervento provenienti dal
Corpo forestale e dai tecnici dell'Assessorato per avere più
immediatezza nella risposta. Per il futuro si potrebbe anche
pensare di eseguire piccoli interventi di rimozione ordinaria, e
qui posso concordare personalmente, con l'ausilio delle
corvées
coinvolgendo Comuni e consorzi di miglioramento
fodiario. Fermo restando la salvaguardia e la applicazione delle
norme di sicurezza.
Président
- La parole au Conseiller Donzel.
Donzel (PD)
- Sono davvero curioso di confrontare queste
foto che abbiamo. Capisco e le ho dato atto degli importanti
investimenti che vengono fatti per garantire la gestione del
territorio, ma io mi aspettavo una risposta leggermente più
politica che non semplicemente un elenco della spesa, che peraltro
conosciamo e che abbiamo già dichiarato essere importantissimo,
quindi la quantità di denaro speso è enorme. Ciò però non è
sufficiente a garantire certe attività, altrimenti - faccio vedere
questa foto ai colleghi - non si spiega come un torrente abbia
degli alberi di altezza di 5 metri; poi andiamo con il calibro a
misurarli e non so a chi conviene. Sono convinto che questi alberi
in fondo hanno un diametro di più di 10 centimetri, ma non è una
polemica sul centimetro o sul millimetro, la situazione in una zona
particolarmente colpita, dove gli alberi superano l'altezza della
briglia selettiva, secondo me e secondo le persone che ho
consultato, poi sono anch'io a disposizione per mettere a confronto
i tecnici, richiederebbe da tempo un intervento. E io lo sollecito
questo intervento, naturalmente mi rendo conto che non si può
scaricare tutto sull'Assessorato dell'agricoltura, ai Lavori
pubblici, eccetera, ma allora ripeto la politica deve attivarsi
affinché le nostre comunità ritornino a quell'antico principio, che
è quello del coinvolgimento del cittadino, ma chi lo deve fare: il
cittadino singolo che deve partire con la sua situazione o c'è un
dovere della politica di rispondere e di mobilitare i cittadini in
questa direzione? Secondo me, c'è anche un dovere della politica,
perché è comodo fare l'intervista sul ponte che attraversa il
torrente Comboé, come è stata fatta solo 15 giorni fa, con le
telecamere della RAI, un Sindaco era su un ponte del torrente
Comboé intervistato dalla RAI con le telecamere della RAI che
facevano vedere che non c'era acqua nel Comboé. Le foto che mostro
sono esattamente 2 chilometri a monte: bastava andare 2 chilometri
a monte e probabilmente lo stesso Sindaco non avrebbe rilasciato
quella intervista, ci avrebbe pensato un attimo, avrebbe chiamato
due operai e gli avrebbe mandati a fare un intervento. Lì, per
quanto mi compete, non siamo neanche più in grado di intervenire
semplicemente con la roncola, ma ci vuole ormai l'intervento di una
motosega per liberarsi di quegli alberi; se lasciamo ancora un anno
o due, l'intervento avrà dei costi altissimi, perché ci vogliono le
gru per prendere gli alberi, la sicurezza, eccetera. È chiaro che o
si interviene subito e l'attività può essere svolta da cittadini in
corvée
o, se aspettiamo degli anni, è chiaro che, quando gli
alberi come in questo caso hanno già 5 metri di altezza, ci sono
problemi di sicurezza negli interventi. Io dico: attiviamoci,
perché non è più sufficiente dire all'Amministrazione pubblica:
"risolvimi queste cose"
, perché ce lo dirà lei nel bilancio:
non sono sufficienti i soldi a bilancio per far fronte alla tutela
di un enorme territorio come il nostro, ci vuole più volontariato,
più partecipazione dei cittadini alla tutela del loro
territorio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK