Consiglio Regionale della Valle d'Aosta - Oggetto del Consiglio n. 1709 del 23 marzo 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1709 del 23 marzo 2011 - Resoconto
OGGETTO N. 1709/XIII - Reiezione della proposta di legge:
"Disposizioni relative all'impiego di organismi geneticamente
modificati (OGM) in agricoltura. Abrogazione della legge regionale
18 novembre 2005, n. 29".
Articolo 1
(Oggetto)
1. Con la presente legge la Regione autonoma Valle
d'Aosta/Vallée d'Aoste dà attuazione all'articolo 26bis della
direttiva 2001/18/CE del Parlamento europeo e del Consiglio, del 12
marzo 2001, relativa all'emissione deliberata nell'ambiente di
organismi geneticamente modificati e che abroga la direttiva
90/220/CEE del Consiglio, al fine di provvedere alla salvaguardia
delle colture agricole da possibili contaminazioni con organismi
geneticamente modificati (OGM).
Articolo 2
(Divieto di coltivazione)
1. Su tutto il territorio regionale è vietato l'impiego in
ambito agricolo di organismi geneticamente modificati.
Articolo 3
(Obbligo di rimozione)
1. Qualora siano coltivate parti di piante o sementi in
violazione della disposizione di cui all'articolo 2,
l'Amministrazione regionale ordina al conduttore del fondo di
adottare i necessari provvedimenti per la rimozione delle suddette
parti di piante o sementi e delle piante da queste derivanti, fatta
salva l'applicazione delle sanzioni amministrative di cui
all'articolo 4, comma 2. Analogo procedimento è avviato qualora si
accerti che una coltura contiene o è costituita interamente da
organismi geneticamente modificati.
2. Qualora il soggetto interessato non ottemperi all'ordine
di cui al comma 1 entro i termini stabiliti dall'Amministrazione
regionale, quest'ultima provvede coattivamente, secondo le modalità
previste dalla legge, addebitando le spese al conduttore o al
proprietario del fondo.
Articolo 4
(Sanzioni)
1. L'Amministrazione regionale, attraverso la struttura
competente individuata dalla Giunta regionale con la deliberazione
di cui all'articolo 5, svolge attività di vigilanza e controllo
sull'applicazione della presente legge.
2. Chiunque non rispetti il divieto di cui all'articolo 2 è
soggetto alla sanzione amministrativa pecuniaria del pagamento di
una somma di denaro da euro 2.500 a euro 25.000.
3. Le somme riscosse ai sensi della presente legge sono
introitate nel bilancio regionale.
4. Per l'applicazione delle sanzioni amministrative previste
dalla presente legge si osservano le disposizioni di cui alla legge
24 novembre 1981, n. 689 (Modifiche al sistema penale).
Articolo 5
(Rinvio)
1. La Giunta regionale definisce, con propria deliberazione
da pubblicare nel Bollettino ufficiale della Regione, ogni altro
adempimento o aspetto, anche procedimentale, relativo
all'attuazione della presente legge.
Articolo 6
(Abrogazione)
1. La legge regionale 18 novembre 2005, n. 29 (Disposizioni
in materia di coesistenza tra colture transgeniche, convenzionali e
biologiche), è abrogata.
Président
- Nous reprenons nos travaux. Le point n° 14 à
l'ordre du jour est en discussion; le rapport a été illustré et la
discussion générale a été fermée.
La parole à l'Assesseur à l'agriculture et aux ressources
naturelles, Isabellon.
Isabellon (UV)
- Grazie Presidente.
Credo che, come si è potuto vedere anche nella discussione
generale di stamani, il tema OGM è un tema sentito, è
nell'interesse generale anche dell'opinione pubblica, e gli
approcci possono essere di tipo diverso: di tipo più emozionale, di
tipo più scientifico, a seconda anche della formazione e dei
percorsi, anche di tipo amministrativo, degli intervenuti.
Credo sia importante in questo momento sintetizzare, per quel
che riguarda il Governo regionale - come d'altronde ho già avuto
modo di fare in commissione -, su quello che è stato il percorso
fin qui adottato dall'Amministrazione regionale e, successivamente,
andare a dare un'indicazione per quanto concerne la proposta del
disegno di legge. Nel corso dell'audizione sono stati sentiti anche
gli attori del territorio, in particolare per quel che riguarda il
settore agricolo gli attori legati alle produzioni zootecniche,
l'AREV, il Consorzio Produttori e Tutela della Fontina, e anche
l'Institut per il suo ruolo, Coldiretti, e credo che sia emersa in
generale una posizione che da un lato ha ribadito la finalità e la
motivazione per le quali all'epoca si era arrivati all'approvazione
della legge n. 29/2005. Arrivando a queste posizioni, credo che
vada anzitutto evidenziato che, per quello che è del regime di
autodisciplina del Consorzio Produttori e Tutela della Fontina
adottato nel febbraio 2006, non a caso alcuni mesi dopo
l'approvazione della legge n. 29/2005, questo è stato - lo ricordo
a chi non ha potuto partecipare, o perché non era presente o perché
non era a conoscenza all'epoca delle considerazioni che hanno
portato a questa posizione - totalmente condiviso
dall'Amministrazione, dall'Assessorato e dal Governo in genere. Si
era arrivati a questo - ne può essere buon testimone il collega
Prola che aveva partecipato attivamente in qualità di attore
tecnico per quel che riguarda queste problematiche - attraverso una
serie di incontri con il consorzio, perché i dubbi espressi anche
dall'AREV, cioè quella che può essere la ricaduta, da una parte,
della bontà dell'immagine che può derivare dall'avere un prodotto
che può fregiarsi, come è stato ricordato nell'intervento del
collega Louvin o del collega Chatrian, che ci ha fatto vedere
alcuni
dépliants
, di questa caratteristica di utilizzo di
mangimi che non abbiano contenuto OGM per l'alimentazione
integrativa delle bovine...ma dall'altra c'è anche la contropartita
che in questo modo si vanno ad aumentare dei costi. Questo è stato
rilevato in commissione da parte sia dell'AREV che del Consorzio
Produttori Fontina. Che ci sia un'immediata ripercussione sul
maggiore valore sul mercato della fontina, questo non è di così
facile corrispondenza. Evidentemente il percorso è quello giusto,
credo che queste attenzioni vadano nella buona direzione.
Attualmente noi abbiamo una considerazione, per quel che
riguarda gli OGM ci sono diverse posizioni anche a livello
internazionale che sono state ricordate in quest'aula; sicuramente
il tema è controverso, è un tema che si presta a molte
considerazioni. Mi viene in mente, pensando all'intervento del
collega Donzel, che le posizioni sono a volte mutevoli e sono a
volte legate alla situazione del momento, perché anche
l'espressione del rappresentante della Chiesa cattolica in sede di
un importante incontro legato alla possibile presenza negativa e
l'influenza delle multinazionali nella zona dell'Africa in generale
è una presenza che non vale solo per gli OGM, ma può essere
discutibile; ricordiamo che ci sono anche delle posizioni puntuali,
ad esempio nella zona subsahariana, dove alcuni esperimenti sono
stati fatti su delle piante per cercare di garantire la loro
sopravvivenza ed ovviare alla carenza idrica attraverso degli
interventi mirati per quel che riguarda l'aspetto delle modifiche
genetiche, esperimenti che possono essere anche virtuosi nel
momento in cui si va ad intervenire in situazioni specifiche, senza
andare a sconvolgere un'economia. Sicuramente non bisogna fare di
tutta un'erba un fascio...questo per dire che le posizioni possono
essere legate anche ad una che può essere o generalista o legata a
situazioni specifiche.
La Giunta regionale, lo scorso anno, ha istituito con
deliberazione n. 1999/2010 una commissione consultiva regionale con
il compito di presentare alla Giunta la bozza di piano per la
realizzazione della coesistenza fra coltivazioni transgeniche,
convenzionali e biologiche sul territorio regionale entro 90 giorni
dalla conclusione dell'iter di adozione a livello nazionale e
relativa notifica alla Commissione europea delle linee guida per le
normative regionali di coesistenza fra colture convenzionali,
biologiche e geneticamente modificate. La scelta della Giunta
regionale di ispirarsi al suddetto documento per la stesura delle
proprie linee guida regionali è dovuta al fatto che, nel periodo
successivo all'approvazione della legge regionale n. 29/2005, cioè
nel 2006, la Conferenza dei Presidenti delle Regioni e delle
Province ha voluto che fossero elaborate delle linee guida per
consentire alle Regioni e Province autonome di predisporre le
proprie norme regionali in materia di coesistenza, avendo come base
un riferimento concordato a livello nazionale e notificato, come
prevede la legge, in un'unica soluzione. Ripercorro anche questi
passaggi perché può essere importante saperli.
L'iter di approvazione di tali linee guida, benché sollecitato
più volte dal Ministro Galan, ha subito però una battuta di arresto
nell'autunno dello scorso anno ed è ad oggi bloccato, in quanto
l'intesa è stata ritirata dalle Regioni e dalle Province autonome
in occasione della Conferenza Stato-Regioni del 7 ottobre 2010,
poiché tali linee guida sono state ritenute superate nel merito
tecnico-giuridico dai nuovi orientamenti proposti dalla Commissione
europea il 13 luglio 2010, orientamenti che introducono la
prospettiva per gli Stati membri di poter vietare su tutto, o su
parte del loro territorio, le coltivazioni di OGM. In quella stessa
sede è stato anche presentato un ordine del giorno, con il quale si
chiedeva al Governo di procedere con l'esercizio della clausola di
salvaguardia per vietare su tutto il territorio italiano la
coltivazione di OGM. In mancanza delle suddette linee guida per le
normative regionali, visto che il Ministro Galan ha continuato fino
a qualche settimana fa a sollecitare le Regioni ad approvare i
propri piani di coesistenza, gli uffici tecnici dell'Assessorato
dell'agricoltura si sono comunque attivati predisponendo un
documento dal titolo: "Linee guida regionali per la coesistenza",
nel quale implicitamente si esclude la coltivazione degli OGM
attualmente autorizzati alla coltivazione a livello europeo con la
definizione di distanze di sicurezza molto restrittive.
Si deve rilevare come la normativa europea attualmente non
consenta di vietare la coltivazione di OGM invocando motivazioni
diverse da quelle legate alla valutazione di effetti negativi sulla
salute e sull'ambiente, come avviene invece nella proposta di legge
presentata da ALPE, e qualsiasi legge approvata ora recante divieto
assoluto di coltivazione degli OGM, come predisposta nel disegno di
legge presentato, non sarebbe approvata in sede di notifica
all'Unione europea, come è d'obbligo ai sensi della direttiva
comunitaria 93/34 del Parlamento europeo e del Consiglio del 22
giugno 2008. La possibilità di invocare aspetti particolari di tipo
economico, naturale ed agricolo come fatto nel disegno di legge in
questione, già contemplata dalla raccomandazione della commissione
2010/200/01 approvata in data 13 luglio 2010, riguarda al momento
unicamente l'adozione di misure nazionali in materia di coesistenza
fra colture OGM, convenzionali e biologiche e non il divieto
assoluto di coltivazione di OGM. La possibilità per gli Stati
membri, previa comunicazione alla commissione a fini informativi di
adottare misure che limitano in tutto il territorio o in parte di
esso la coltivazione di tutti o di determinati OGM autorizzati,
invocando motivazioni diverse da quelle legate alla valutazione
degli effetti negativi sulla salute e sull'ambiente, è invece
subordinata alla futura approvazione del regolamento di modifica
della direttiva 2001/18 con l'inserimento nella stessa
dell'articolo 26ter, come proposto nella comunicazione del 13
luglio 2010.
Alla luce di quanto affermato, siamo nella situazione di essere
attenti ed in attesa dell'evolversi della situazione a livello
statale e comunitario e, anche in base a quello che è emerso
durante i lavori in commissione e dal contributo oggi in aula,
esplicitato in particolare dagli interventi dei colleghi Comé e
Prola che hanno ripreso la posizione dell'Assessorato e della
Giunta espressa in III Commissione - che ringrazio per il fattivo
contributo e per il lavoro fatto -, ribadisco la posizione che
abbiamo espresso in questa sede, una posizione che porta a proporre
al Consiglio di esprimere un voto di astensione sul disegno di
legge in oggetto.
Président
- La parole au Conseiller Louvin.
Louvin (ALPE)
- Grazie Presidente. Ringrazio anche i
colleghi che sono intervenuti e l'Assessore, seppure su posizioni
nettamente diverse da quelle che abbiamo sostenuto e che
sosteniamo.
Mi sia permesso prima di tutto di sottolineare come il dibattito
che abbiamo in corso non sia un dibattito che ci vede schierati su
due versanti, uno scientifico e l'altro emozionale; non siamo
portati a ragionare soltanto con la pancia, né mi pare che abbiano
fondamento scientifico assoluto le asserzioni che abbiamo sentito
in particolare dai colleghi Prola e Comé su questo tema. Gli OGM
non sono la soluzione principe per il futuro dell'alimentazione su
questo pianeta; sono stati una via che è stata imboccata con molti
problemi, e soprattutto con una scelta politica di fondo che
contestiamo, che è l'accaparramento della risorsa alimentare alla
matrice da parte di grandi multinazionali. Credo sia più che noto
come, proprio dalla manipolazione degli organismi della vita e dal
loro brevetto, sia disceso uno dei problemi principali che
riguardano appunto questo tentativo di avere un monopolio assoluto
sulla produzione alimentare del pianeta, e lo stesso esito tecnico
di questa scelta è oggi fortemente contestato e contraddetto in
sede scientifica. Anche autorevoli settimanali molto diffusi e
molto letti come
l'Espresso
, che pure non ha mai preso
posizioni pregiudiziali sul tema, chiariscono in questi ultimi
giorni la situazione del flop che hanno fatto gli OGM su scala
internazionale e mettono in guardia dall'opposizione che manifesta
l'opinione pubblica rispetto alla manipolazione genetica, ma sui
problemi collegati con queste attività.
Noi riteniamo che, trattandosi di una materia così delicata come
quella alimentare, il principio di precauzione debba essere posto a
monte delle nostre decisioni e che ci debba essere anche la
consapevolezza politica di ordine complessivo sugli interessi in
gioco. Proprio
l'Espresso,
qualche settimana fa, metteva in
evidenza come dietro il blocco della legge anti-OGM messa in campo
nel 2003 dal Ministro Alemanno - stiamo parlando di un esponente
del fronte del centro-destra, all'epoca Ministro dell'agricoltura -
ci sia stato un intervento non esattamente leggero, quello
dell'Ambasciatore degli Stati Uniti che, facendo una vigorosa
pressione sul Governo italiano attraverso il Sottosegretario alla
Presidenza del Consiglio Letta e poi sul Presidente del Consiglio
stesso, abbia ottenuto l'assenso al blocco dell'interdizione già
all'epoca degli OGM in Italia. Letta ha previsto che potrebbero
essere - questa era una delle rivelazioni di Wikileaks, che ci
tocca direttamente in questo caso - trovati dei meccanismi tecnici
o procedurali per far deragliare la "bozza Alemanno". A quel punto
l'Ambasciatore, soddisfatto, offre i suoi ringraziamenti -
ironicamente sottolinea l'articolista - genuini, almeno quelli, e
non geneticamente modificati. Questo per dire come dietro questa
nostra discussione, che vorremmo, qui, quanto meno centrare sulla
nostra agricoltura regionale e sui riflessi che ha su di essa, ci
sia come scenario di fondo una situazione molto articolata ed un
braccio di ferro di grandissimo momento.
Quello su cui non possiamo concordare è la ricostruzione del
quadro decisionale come c'è stata riproposta dall'Assessore poco
fa, attraverso una lettura degli atti che trascura alcuni aspetti
che sono invece assolutamente risolutivi. Il fronte delle Regioni è
oggi spaccato, con un numero crescente di Regioni che si sta
spostando verso una posizione nettamente anti-OGM, e una parte che
si sta riducendo a vista d'occhio e che si sta invece ripiegando.
Questo fronte però ha avuto un'espressione assolutamente unanime, e
credo di non rivelare degli arcani, perché sono documenti che ci
sono stati messi a disposizione in queste settimane, che la
posizione della Conferenza Stato-Regioni del 7 ottobre, a cui
faceva allusione l'Assessore, si sia conclusa con un ordine del
giorno unanime con il quale si chiede al Governo di procedere
all'esercizio della clausola di salvaguardia...quindi le Regioni
hanno chiesto al Ministro di bloccare il tutto. Ma le Regioni, in
particolare la Commissione politica agricola delle Regioni ha
confermato (cito):
"la propria unanime posizione relativamente
alla non praticabilità della coesistenza"
; unanime vuol dire
anche a nome della Regione Valle d'Aosta, fino a prova contraria,
perché non abbiamo saputo di posizione diversa, come pure alla
richiesta di clausola di salvaguardia nei confronti delle varietà
geneticamente modificate. Quindi una posizione forte ed energica, a
cui stanno facendo seguito una serie di iniziative legislative che
vengono rappresentate con toni molto accesi dagli esponenti delle
varie Regioni, anche qui in modo assolutamente bipartisan sulla
questione della non accettazione della coesistenza. Penso al Veneto
con il progetto di legge del leghista Finco, che chiede la chiusura
dell'accesso ai contributi e l'istituzione del marchio per prodotti
OGM-FREE con la richiesta che il Veneto costituisca una Regione
libera da OGM, la cui coltivazione sarà fermamente vietata.
Naturalmente non di diverso segno è la posizione di un'altra
Regione importante come la Toscana...stiamo parlando di due Regioni
che fanno della produzione agroalimentare e di alcuni pilastri
della loro economia...questa posizione della Toscana espressa
recentemente dal suo Assessore regionale all'agricoltura è
altrettanto netta:
"Presto la Regione Toscana avrà una nuova
legge anti-OGM e si porrà alla testa di un movimento per portare
l'Unione europea"
...è questo il percorso che noi chiediamo di
fare, Assessore, non quello di mettersi in posizione di dipendenza
da un'attesa - che sicuramente tarderà - decisione dell'Unione
europea, ma di mettersi alla testa di un movimento che porti al
bando degli organismi geneticamente modificati. Intendiamo snidare
il Governo dalla posizione attendista che ha assunto sulla materia
e lavorare con quanti vorranno seguire questa linea, perché
Bruxelles imbocchi con decisione questa strada: questo stanno
chiedendo oggi le Regioni italiane all'Unione europea!
È chiaro che nel momento in cui prendiamo una posizione opposta
- come è stato giustamente sottolineato anche dai colleghi del
Partito Democratico, quella di coloro che dicono: intanto
aspettiamo che loro decidano - ci troveremo fatalmente fra uno, due
o tre anni nella condizione di avere un'agricoltura non difendibile
sul piano non sostanziale, ma sul piano dell'immagine, che non
potrà spendere questa tipicità e questo carattere di non presenza
degli OGM come un
atout
necessario nella propria promozione
commerciale. Questo ci dispiace, come ci dispiace che si dica che
l'Unione europea non lo consente; ringrazio molto per le parole di
stima e anche forse di augurio, chissà, del collega Comé, ma non
credo che ci sia alcun difetto da parte nostra rispetto al diritto
dell'Unione europea nel momento in cui il suo Commissario europeo
all'agricoltura, Dacian Ciolos, che spesso viene ricordato anche in
quest'aula, si dice convinto (cito):
"che la decisione di
coltivare o meno OGM nell'UE debba essere presa dai singoli Stati
membri"
e da noi vuol dire dalle Regioni, perché questa è una
competenza regionale. È il commissario stesso che lo sostiene a
chiare lettere: la questione della coesistenza fra produzioni OGM e
OGM-FREE, spiega Ciolos, resta agli Stati definirla secondo le
condizioni legate alla produzione agricola locale. Questo ci dà
libertà, quella latitudine di intervento che oggi ci consente senza
tante difficoltà di superare, fra l'altro nel momento in cui l'ex
Ministro Galan non è neanche più Ministro. Curiosa coincidenza, la
sospensione del nostro Consiglio da questa mattina a questo
pomeriggio fa sì che abbiamo in questo momento un Ministro
dell'agricoltura diverso, peraltro molto contestato per
problematiche giudiziarie, ma questa è una condizione non nuova
all'Esecutivo nazionale. Però abbiamo una posizione che ha assunto
in questi mesi il Ministro Galan che è stata di costante
ostruzionismo nei confronti di questa dinamica regionale, di un
invito unanime delle Regioni al Governo di muoversi su una certa
linea e che trova oggi - curioso! - come ultimo paladino la Valle
d'Aosta, per bocca della sua maggioranza, che dice: no, adesso
dobbiamo aspettare... Tutti si muovono, tutti vanno avanti su
questa linea e noi rimaniamo bravi, bravi, a difendere - questo è
il paradosso! - la possibilità di OGM là dove OGM non ci sono e
nessuno vorrebbe portarli.
Ho difficoltà intellettuali e sicuramente congenite, magari
genetiche, a capire dove stia l'interesse, cari amici, a difendere
questo bidone della benzina nel deserto, che non ha più significato
nel momento politico attuale. Nel momento in cui si lavora a
livello europeo in modo dominante per ridurre gli spazi degli OGM,
noi siamo attestati su una linea di coesistenza e questo è quanto.
Questo superamento però lo stanno chiedendo con forza organismi che
operano nel settore agricolo, non organismi minori o piccole frange
di estremisti; lo stanno chiedendo i produttori, perché hanno
chiarissimo di fronte a loro il bivio che c'è fra un tipo di
agricoltura a vocazione industriale, che tenderà fatalmente a
laminare tutte le piccole produzioni e la difesa di un assetto
agricolo, che è funzionale alla nostra sostenibilità alimentare.
Questa è la questione nodale che abbiamo di fronte, rispetto alla
quale la raccomandazione del 2010 - ricordata anche dall'Assessore
- ci dà mano libera, non potrebbe essere più chiara sul punto,
perché dice espressamente che:
"può essere necessario escludere
la coltivazione di OGM da vaste zone, previa dimostrazione che in
tale zone non è possibile prevenire la presenza involontaria di
OGM"
. Lo siamo...è solare questo! Signori, abbiamo difeso per
anni un'indifendibile trincea...scusate, l'ha difesa il Governo
regionale...dei buoni di benzina, quando l'Unione europea ci diceva
che bisognava metterli al bando e adesso che si tratta di fare,
noi, un passo per la nostra comunità a favore di questa comunità,
adesso no! Bisogna scattare sull'attenti ed essere ligi agli ordini
dell'Unione europea! Ci sta dicendo invece il contrario:
"devono
solo essere proporzionali all'obiettivo, cioè alla tutela di
esigenze specifiche degli agricoltori che operano secondo metodi
convenzionali o biologici"
. La raccomandazione dice che:
"gli Stati membri necessitano di sufficiente flessibilità per
poter tener conto delle rispettive specificità regionali e
nazionali e delle esigenze locali specifiche delle colture, nonché
dei prodotti convenzionali, biologici o di altro tipo".
Questa dell'Unione europea è una posizione che vuol dire "mano
libera agli Stati membri" e, nel nostro caso, alle Regioni per
disporre in merito; questo attestarci su questioni di puro
formalismo che sono già state ampiamente travalicate sul piano
politico da tutto il fronte delle Regioni in Italia sembra
veramente un assurdo, salvo credere - ma non vogliamo crederlo,
anche se le parole di questa mattina ci hanno messo in allarme -
che ci sia veramente da parte di esponenti e di partiti della
maggioranza una valutazione di favore nei confronti degli OGM,
perché ho sentito negli interventi dei colleghi di maggioranza che
si sono espressi un peana a favore degli OGM, della loro importanza
strategica, della loro vitalità. Qui non stiamo parlando della
problematica della selezione genetica che viene fatta o su scala
delle generazioni attraverso il tempo o anche in forma più
ravvicinata con tecniche moderne, come è stata fatta nel settore
dell'allevamento, la selezione è un fenomeno assolutamente
ragionevole e compatibile; qui stiamo parlando della modificazione
genetica, quella che è l'unione di parti di patrimonio genetico che
non solo sono di specie diverse, ma sono addirittura di regni
diversi, come ci è stato spiegato tecnicamente in commissione.
Noi siamo quindi dell'avviso che qui ci siano tutte le
condizioni fattive perché ci si schieri in modo netto e trasparente
per la posizione che oggi è richiesta a gran voce dal mondo
agricolo, con interesse per la sua produzione e la sua
commercializzazione. Certo, c'è una problematica etica, ci sono
valutazioni di altro tipo che possono essere fatte, ma le abbiamo
volute lasciare tutte da parte stamani; la relazione non ha
insistito su fattori di tipo ideologico, non ha fatto appelli alla
paura e all'irrazionale, ma qui la razionalità del momento ci
chiede una normale, leggera svolta nell'andare oltre la posizione
su cui si era attestata nel 2005 questa nostra Regione. Qui si
tratta di difendere l'agricoltura valdostana in un quadro che è un
quadro più generale di cui non possiamo nasconderci l'ampiezza. Due
settimane fa l'Università della Valle d'Aosta ha chiamato un
personaggio che oggi è un riferimento nel mondo della produzione
agricola e del gusto, si chiama Carlo Petrini; lo ha chiamato a
ragionare con docenti e studenti dell'università su queste
problematiche e io, di Petrini, vorrei ricordare solo un brevissimo
passaggio di un libro che consiglio alla lettura di tutti, perché
mi pare fra i più illuminanti che ci possano essere. Nel difendere
la sovranità alimentare delle nostre comunità, sottolinea come gli
organismi geneticamente modificati siano il prodotto di un sistema
commerciale, sono brevettati e risultano di proprietà di chi li ha
progettati e questa caratteristica li rende incompatibili con i
principi della sovranità alimentare, il seme è sempre stato una
risorsa condivisa, un bene comune.
Noi abbiamo avuto la fortuna di ereditare dalla storia della
nostra Regione e dall'agricoltura praticata in condizioni
difficili, di frontiera nelle nostre vallate, un patrimonio
genetico agricolo di particolare interesse e qualità, non dobbiamo
sprecarlo e dobbiamo fare in modo che sia vendibile all'esterno in
modo qualificato. In questo senso va l'emendamento che abbiamo
presentato, perché la Valle d'Aosta si presenti, come fa il Friuli
Venezia Giulia...certo avrà anche questa Regione le sue
contestazioni, ci saranno anche lì delle battaglie...ma la Regione
Friuli Venezia Giulia ha disposto la nascita di un marchio di
qualità per prodotti che provengono da una Regione OGM-FREE e già
si pone un passo avanti alla nostra. Noi non dobbiamo rimanere
indietro, non dobbiamo perdere questo treno e facciamo appello al
Consiglio perché ragioni con la testa e con la pancia, e faccia le
scelte adeguate. A nostro modo di vedere, la più adeguata in
assoluto è quella di dire "no" alle coltivazioni transgeniche
all'interno del territorio regionale della Valle d'Aosta. Grazie
Presidente.
Presidente
- La parola al Consigliere Donzel, per
dichiarazione di voto.
Donzel (PD)
- Egregio Presidente, cari colleghi, ritengo
sia stato prezioso e utile questo dibattito che ci aveva visto
arrivare in quest'aula con una posizione del nostro partito molto
definita e precisa, e credo che il dibattito non abbia che potuto
riconfermarla in questo senso;, quindi, ad ulteriore specifica
delle ragioni per cui voteremo questa legge, visto che sono stato
anche chiamato in causa nell'intervento dell'Assessore, rispetto
alla questione africana non solo la Chiesa cattolica, ma anche il
Fondo internazionale per lo sviluppo dell'agricoltura, che si è
riunito a Londra nello scorso dicembre, ha ribadito che, dove la
politica ha aiutato - si dice nel rapporto - un nuovo approccio
all'agricoltura su piccola scala negli ultimi dieci anni...almeno
350.000.000 di abitanti delle zone rurali del mondo sono riusciti
ad uscire dal vincolo della povertà. Non è esattamente ciò che i
terzomondisti di professione, affiliati alle multinazionali degli
OGM ci raccontano, ma la realtà è questa. Quindi anche sul tema
della lotta alla povertà è smentito che siano gli OGM la strada per
far uscire dalla povertà, ma è piuttosto l'attenzione alle comunità
rurali, e quant'altro.
Ho avuto modo di ribadire come noi non siamo contrari allo
sviluppo della ricerca scientifica su questo tema...ci mancherebbe,
dobbiamo approfondirlo! Semplicemente avremmo voluto un maggiore
protagonismo di questa Regione, che potesse, nel dibattito attuale
a livello nazionale, porre la Valle d'Aosta non più fra le
capofila, perché ci sono già altre Regioni, ma fra le prime Regioni
che riescono a prendere posizione su questo argomento. E siccome
nei giornali valdostani ho visto che c'è molta attenzione anche
alle posizioni religiose, non mi sono permesso di interpretare il
pensiero della Chiesa, mi sono limitato a citarlo, perché è giusto
che si osanni quando si ottiene la possibilità di avere un
crocifisso in un'aula, ma poi bisogna anche informarsi sugli
specifici argomenti. In questo senso vorrei ribadire che nel
secondo sinodo africano, tenutosi ad ottobre 2009, si legge nei
documenti:
"La campagna di semina degli organismi geneticamente
modificati, che pretende di assicurare la sicurezza alimentare, non
deve fare ignorare i veri problemi degli agricoltori africani: la
mancanza di terre arabili, di acqua, di energia; questa tecnica,
gli OGM
- dicono i vescovi africani che vivono questa realtà,
l'hanno già esperimentata e hanno più esperienza di noi che non
abbiamo visto -
rischia di rovinare i piccoli agricoltori e di
sopprimere le loro semine tradizionali
- quando leggo "piccoli
agricoltori", mi viene da pensare alla Valle d'Aosta dove non ci
sono grandi estensioni, né grandi produttori -
rendendoli
dipendenti dalle società produttrici di OGM".
Concludo citando dal sito di Padre Alex Zanotelli questa
considerazione che lui trae citando un esperto studioso - lui dice
uno dei migliori studiosi di area cattolica dell'argomento -, il
sacerdote Marco Belleri di Siena, nel suo notevole studio
"Tradimento del sogno di Dio":
"Gli OGM sono quanto di più
lontano ci possa essere nel disegno di Dio, quindi moralmente
inammissibili".
Mi limito a dire quindi che questo dibattito è
un dibattito difficile, complesso; ho citato come nel 2004 la
Chiesa avesse dato, a queste coltivazioni, piena fiducia, ma
seguendo sul campo, vivendo in Africa direttamente queste
esperienze, ci ha ripensato. Noi non siamo ancora andati a
contaminarci con gli OGM, abbiamo la possibilità di dire: fermi
tutti, rimaniamo lì dove siamo e aspettiamo di conoscere meglio
l'evoluzione scientifica dell'argomento. Il nucleare qualcosa ci
dovrebbe insegnare in questa direzione, quindi aspettiamo e, dal
nostro punto di vista, votiamo questa legge che va nella direzione
di far assumere un vero ruolo di Regione autonoma alla Valle
d'Aosta.
Presidente
- Pongo in votazione l'articolo 1:
Consiglieri presenti: 34
Votanti e favorevoli: 8
Astenuti: 26 (Agostino, Benin, Bieler, Caveri, Alberto Cerise,
Comé, Crétaz, Empereur, Hélène Impérial, Isabellon, La Torre, André
Lanièce, Lattanzi, Lavoyer, Maquignaz, Marguerettaz, Pastoret,
Prola, Emily Rini, Rosset, Salzone, Tibaldi, Laurent Viérin, Marco
Viérin, Manuela Zublena, Zucchi)
Il Consiglio non approva.
Presidente
- Non essendo stato approvato l'articolo 1, ai
sensi dell'articolo 77, comma 2, del Regolamento interno per il
funzionamento del Consiglio, l'intera proposta di legge decade.
Do comunque lettura, per il verbale, dei due emendamenti
presentati dal gruppo ALPE, che rispettivamente recitano:
Emendamento
L'articolo 2 è sostituito dal seguente:
"Articolo 2
(Divieto di coltivazione e di impiego)
1. Su tutto il territorio regionale sono vietati la
coltivazione e l'impiego in ambito agricolo di organismi
geneticamente modificati e di prodotti da questi
derivanti.".
Emendamento
Dopo l'articolo 3 è inserito il seguente:
"Articolo 3bis
(Contrassegno di qualità)
1. La Regione, al fine di garantire una corretta informazione
del consumatore in ordine ai prodotti coltivati nel proprio
territorio e nell'intento di sostenere i coltivatori e produttori
locali di alimenti, mangimi e sementi non geneticamente modificati,
istituisce un apposito contrassegno di qualità che individui i
prodotti regionali quali prodotti non modificati
geneticamente.
2. Le caratteristiche del contrassegno di qualità e
procedimento per la sua concessione sono stabiliti con
deliberazione della Giunta regionale, previo parere della
Commissione consiliare competente in materia di
agricoltura.".
Il Consiglio prende atto e pertanto respinge la proposta di
legge n. 130.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK