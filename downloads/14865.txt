Consiglio Regionale della Valle d'Aosta - Oggetto del Consiglio n. 1330 del 10 maggio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Enti e Società sportive
Manifestazioni sportive
Precedente
Successivo
Resoconto integrale del dibattito dell'aula
Oggetto del Consiglio n. 1330 del 10 maggio 1995 - Resoconto
SEDUTA ANTIMERIDIANA DEL 10 MAGGIO 1995
OGGETTO N. 1330/X Disegno di legge: "Concessione per il triennio
1995/1997 di contributi annui all'U.S. Aosta Calcio s.r.l., per la
partecipazione al campionato nazionale di calcio, serie C2".
Articolo 1 (Finalità)
1. La Giunta regionale è autorizzata a concedere all'U.S. Aosta
Calcio s.r.l., di Aosta, contributi annui di lire 500.000.000 per
l'esercizio finanziario 1995, di lire 350.000.000 per l'esercizio
finanziario 1996 e di lire 200.000.000 per l'esercizio finanziario
1997, a titolo di sostegno per la partecipazione al campionato
nazionale di calcio, serie C2.
2. La concessione dei contributi di cui al comma 1 è subordinata
alla permanenza della squadra nel campionato nazionale di calcio,
serie C2, o in campionati di categoria superiore.
Articolo 2 (Modalità di erogazione e di liquidazione)
1. Per l'ottenimento dei contributi di cui all'articolo 1,
l'U.S. Aosta Calcio s.r.l. presenta apposita domanda
all'Assessorato regionale del turismo, sport e beni culturali.
2. La domanda di cui al comma 1 è corredata da una relazione
dettagliata illustrante l'attività, compresa quella del settore
giovanile, programmata per la stagione agonistica a cui si
riferisce il contributo.
3. L'Assessorato regionale del turismo, sport e beni culturali
esamina la domanda, ne verifica la regolarità e, entro trenta
giorni dalla data di presentazione, predispone l'atto da sottoporre
alla Giunta regionale, che decide in via definitiva.
4. Il contributo è liquidato in acconto e saldo. Il saldo del
contributo è liquidato a campionato concluso e previa presentazione
di una relazione illustrante l'attività, compresa quella del
settore giovanile, svolta nella stagione sportiva cui si riferisce
il saldo del contributo.
Articolo 3 (Divieto di cumulo)
1. I contributi di cui alla presente legge non sono cumulabili
con i contributi previsti dalla legge regionale 30 ottobre 1987, n.
85 (Interventi a favore dello sport).
Articolo 4 (Disposizioni finanziarie)
1. L'onere derivante dall'applicazione della presente legge,
come determinato dall'articolo 1, graverà sul capitolo 66510 del
bilancio di previsione della Regione per l'anno 1995 e sul
corrispondente capitolo di spesa del bilancio preventivo per gli
anni successivi.
2. Alla copertura dell'onere di lire 500.000.000 per l'anno 1995
si provvede mediante prelievo di pari somma dal capitolo 69000 del
bilancio di previsione della Regione per l'anno 1995, per lire
350.000.000 a valere sullo specifico accantonamento previsto al
punto D.2. (Promozione sociale, istruzione e cultura - Interventi a
sostegno di attività sportive svolte a livello nazionale) e per
lire 150.000.000 sull'accantonamento previsto al punto A.6.
(Interventi a carattere istituzionale - Ripiano disavanzo USL
relativo all'anno 1994) dell'allegato 1 del bilancio stesso. Alla
copertura dell'onere di lire 350.000.000 per l'anno 1996 e di lire
200.000.000 per l'anno 1997 si provvede mediante utilizzo delle
disponibilità iscritte sul capitolo 69000 del bilancio pluriennale
della Regione per gli anni 1995/1997 a valere sullo specifico
accantonamento previsto al punto D.2. (Promozione sociale,
istruzione e cultura - Interventi a sostegno di attività sportive
svolte a livello nazionale) dell'allegato 1 al bilancio stesso.
Articolo 5 (Variazioni di bilancio)
1. Alla parte spesa del bilancio di previsione della Regione per
l'anno 1995 sono apportate le seguenti variazioni, sia in termini
di competenza che di cassa:
a) in diminuzione:
cap. 69000: "Fondo globale per il finanziamento di spese
correnti"
lire 500.000.000;
b) in aumento:
cap. 66510: "Contributo straordinario annuo all' "U.S. Aosta
Calcio s.r.l." per la partecipazione al campionato nazionale di
calcio, serie C2"
lire 500.000.000.
Si dà atto che i consiglieri Aloisi e Lanièce non partecipano
alla discussione e alla votazione dell'oggetto.
Presidente Ha chiesto la parola il relatore, Consigliere
Rini.
Rini (UV) Con il presente disegno di legge si intende finanziare
l'attività sportiva dell'Aosta Calcio per il triennio 1995-97, con
contributi annuali dell'importo di lire 350.000.000. Nel 1995
verranno liquidati 500 milioni: 350 relativi al campionato 94-95 e
150 quale acconto per il campionato 95-96.
Nel 1996 verranno liquidati 350 milioni, di cui 200 milioni
quale saldo del campionato 95-96, e 150 quale acconto per il 96-97.
Infine, nel 1997 verranno liquidati 200 milioni quale saldo della
stagione agonistica 96-97.
I contributi verranno erogati solo a condizione che la squadra
permanga nel settore professionistico, con partecipazione al
campionato nazionale in serie C2 o superiore.
Passando poi all'articolato, l'articolo 1 fissa quanto ho appena
esposto. L'articolo 2 determina le modalità di erogazione e
liquidazione, in particolare stabilisce che per l'ottenimento dei
contributi l'Aosta Calcio debba presentare apposita domanda,
corredata da una dettagliata relazione che illustri anche
l'attività del settore giovanile, programmata per la stagione
agonistica alla quale si riferisce il contributo. Stabilisce
inoltre che, entro 30 giorni dalla presentazione della domanda,
l'Assessorato regionale al turismo, verificatane la regolarità,
predisposta l'atto da sottoporre alla Giunta regionale, che decide
in via definitiva. Per ottenere il saldo, la società dovrà
presentare a campionato concluso una relazione che illustri
l'attività svolta nella stagione sportiva, a cui si riferisce il
saldo del contributo.
L'articolo 3 stabilisce che il contributo annuale non è
cumulabile con contributi concessi in base alla legge regionale
85/87.
Infine gli articoli 4 e 5 fissano le disposizioni finanziarie e
le variazioni di bilancio.
É da notare che il presente disegno di legge ha ottenuto il
parere favorevole alla parte finanziaria, ai sensi dell'articolo 87
della legge 27 dicembre '89, n. 90, ed è passata alla unanimità in
II e in V commissione consiliare permanente.
L'intervento finanziario previsto dalla legge che stiamo per
approvare è indispensabile, se vogliamo mantenere attiva e presente
a livello nazionale, in considerazione della rilevanza promozionale
e sportiva che può derivare dalla presenza di una società
calcistica nel settore professionistico.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Volevo illustrare l'emendamento sostitutivo
dell'articolo 1. Rispetto al testo di legge illustrato dal
Consigliere Rini, c'è stata una puntualizzazione per quanto
riguarda il contributo dell'esercizio finanziario di ogni anno e la
parte di contributo invece relativa all'acconto.
Per esempio, nell'esercizio finanziario 1995 ci sono 350 milioni
di contributo, relativi al campionato 94-95, è previsto a fine anno
un acconto di 150 milioni per il campionato 95-96; lo stesso vale
per il punto b): 350 milioni a carico dell'esercizio finanziario
96, comprensivi del saldo di 200 milioni del contributo relativo a
questo campionato e dell'acconto di 150 milioni per il campionato
1996-97. I 200 milioni finali sono a carico dell'esercizio 1997,
relativo al saldo del contributo.
Questo emendamento perché nella prima formulazione non era ben
chiara questa differenziazione fra contributo annuale e acconto,
riferito però all'anno successivo, sempre tenendo conto della
permanenza della squadra in serie C.
Presidente É aperta la discussione generale.
Ha chiesto la parola il Consigliere Dujany.
Dujany (PVA) Vorrei solo fare una dichiarazione di voto in
relazione a questo disegno di legge, che ha un suo carattere di
eccezionalità rispetto alla distribuzione dei contributi nei
confronti delle altre società sportive.
Dichiaro l'astensione da parte mia, in quanto non condivido le
finalità generali. Finalità che erano del tutto carenti e neppure
individuate nel disegno di legge della Giunta, e che sono poi state
individuate nell'emendamento approvato dalla Commissione.
A mio parere, proprio quella finalità che indica la rilevanza
promozionale sportiva derivante dalla presenza di una società
calcistica nel settore professionistico fa sì che non sia
giustificato questo trattamento eccezionale, riservato alla Aosta
Calcio, rispetto al contesto sportivo generale.
Questo sotto un duplice profilo. Primo aspetto, la proposta di
finanziamento non contiene alcuna ragione di rilevanza promozionale
e sportiva, poiché avere la presenza di una squadra di calcio in
C2, che occupa abitualmente fra l'altro gli ultimi posti in
classifica e che grazie a questi finanziamenti eccezionali della
Regione riesce comunque a mantenere la categoria, indipendentemente
dal fatto del posizionamento in classifica, mi pare che comporti
certamente una valenza promozionale esterna.
Secondo aspetto, anche se questa valenza promozionale dovesse
esserci, si tenderebbe comunque ad esporre fuori dalla Valle
d'Aosta una immagine che non ha nulla di locale e di radicato in
questo contesto valdostano, in quanto è notorio che la squadra
dell'Aosta Calcio è costituita interamente da giocatori che
provengono dall'esterno. Quindi certamente se vi fosse una qualche
immagine da esportare, non si esporterebbe un'immagine della
valdostanità, bensì un'immagine già proveniente dall'esterno.
Presidente Ha chiesto la parola il Consigliere Chiarello.
Chiarello (RC) Mi ha anticipato il Consigliere Dujany, tuttavia
mi ero già espresso prima al riguardo. I 14/15 dei componenti della
squadra sono esterni a questa Regione e si continua a comprare
giocatori dall'esterno.
In linea di principio non sono contro, ma dato che si è detto
che bisogna tagliare su certi settori, mi asterrò su questo disegno
di legge.
Presidente Se nessun altro chiede la parola, dichiaro chiusa la
discussione generale.
Ha chiesto la parola l'Assessore al turismo, sport e beni
culturali, Agnesod.
Agnesod (UV) Rispetto al discorso che ha fatto il Consigliere
Dujany, ripreso in parte da Chiarello, occorre dire che la Regione
Valle d'Aosta non è l'unico ente pubblico che finanzia attraverso
squadre di calcio professionistiche la propria immagine.
L'Aosta in questo momento si trova in una certa posizione in
classifica, ma quest'anno ha fatto questo campionato, ha potuto
portare fuori dalla Valle il nome e l'immagine della nostra
Regione, quindi credo che la promozione attraverso qualsiasi mezzo
possa essere sempre un qualcosa su cui si può obiettare in qualche
modo. É chiaro che sono comunque degli investimenti che devono
essere fatti, se vogliamo riuscire a mantenere una nostra immagine,
promuovere comunque questa Regione all'esterno per fare in modo che
la gente l'apprezzi e ci sia una affluenza di turisti, per cui
tutti quanti lavoriamo.
Questo è l'obiettivo su cui lavoriamo. Abbiamo discusso stamani
della campagna promozionale attraverso la televisione: c'è una
parte di campagna che va fatta attraverso gli organi di stampa, c'è
un'altra campagna che invece va fatta attraverso manifestazioni
nazionali o internazionali di un certo livello, oppure squadre di
livello professionistico, come lo è l'Hockey Club Aosta e come lo è
l'Aosta Calcio.
Presidente Si passa all'esame dell'articolato.
All'articolo 1 vi sono due emendamenti: uno della V Commissione
e uno dell'Assessore che sostituisce quello della V
Commissione.
Do lettura dell'emendamento della V Commissione:
Emendamento
Articolo 1 (Finalità)
1. La Giunta regionale, in considerazione della rilevanza
promozionale sportiva derivante dalla presenza di una società
calcistica nel settore professionistico, è autorizzata a concedere
all'U.S. Aosta Calcio s.r.l., per il triennio 1995/1997, un
contributo annuo di lire 350.000.000, per un ammontare complessivo
di lire 1.050.000.000 a titolo di sostegno per la partecipazione al
campionato nazionale di calcio, serie C2.
2. I contributi di cui al comma 1 sono così ripartiti:
a) lire 500.000.000, a carico dell'esercizio finanziario 1995,
comprensive del contributo relativo al campionato 1994/1995 e
dell'acconto per il campionato 1995/1996;
b) lire 350.000.000, a carico dell'esercizio finanziario 1996,
comprensive del saldo del contributo relativo al campionato
1995/1996 e dell'acconto per il campionato 1996/1997;
c) lire 200.000.000, a carico dell'esercizio finanziario 1997,
relative al saldo del contributo per il campionato 1996/1997.
3. La concessione dei contributi di cui ai commi 1 e 2 è
subordinata alla permanenza della squadra nel campionato nazionale
di calcio, serie C2, o in campionati di categoria superiore.
Do lettura dell'emendamento presentato dall'Assessore
Agnesod:
Emendamento
Articolo 1 (Finalità)
1. La Giunta regionale, in considerazione della rilevanza
promozionale sportiva derivante dalla presenza di una società
calcistica nel settore professionistico, è autorizzata a concedere
all'U.S. Aosta Calcio s.r.l., per il triennio 1995/1997, contributi
per un ammontare complessivo di lire 1.050.000.000, a titolo di
sostegno per la partecipazione al campionato nazionale di calcio,
serie C2.
2. I contributi di cui al comma 1 sono così ripartiti:
a) lire 500.000.000, a carico dell'esercizio finanziario 1995,
comprensive del contributo di lire 350.000.000 relativo al
campionato 1994/1995 e dell'acconto di lire 150.000.000 per il
campionato 1995/1996;
b) lire 350.000.000, a carico dell'esercizio finanziario 1996,
comprensive del saldo di lire 200.000.000 del contributo relativo
al campionato 1995/1996 e dell'acconto di lire 150.000.000 per il
campionato 1996/1997;
c) lire 200.000.000, a carico dell'esercizio finanziario 1997,
relative al saldo del contributo per il campionato 1996/1997.
3. La concessione dei contributi di cui ai commi 1 e 2 è
subordinata alla permanenza della squadra nel campionato nazionale
di calcio, serie C2, o in campionati di categoria superiore.
Pongo in votazione l'emendamento dell'Assessore Agnesod
sostitutivo dell'articolo 1:
Presenti: 23
Votanti e favorevoli 21
Astenuti: 2 (Chiarello e Dujany)
Presidente Pongo in votazione l'articolo 2
Presenti: 23
Votanti e favorevoli 21
Astenuti: 2 (Chiarello e Dujany)
Presidente Pongo in votazione l'articolo 3:
Presenti: 23
Votanti e favorevoli 21
Astenuti: 2 (Chiarello e Dujany)
Presidente Pongo in votazione l'articolo 4:
Presenti: 23
Votanti e favorevoli 21
Astenuti: 2 (Chiarello e Dujany)
Presidente Pongo in votazione l'articolo 5:
Presenti: 23
Votanti e favorevoli 21
Astenuti: 2 (Chiarello e Dujany)
Presidente Pongo in votazione la legge nel suo complesso:
Presenti: 23
Votanti e favorevoli 21
Astenuti: 2 (Chiarello e Dujany)
Presidente I lavori del Consiglio sono terminati.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK