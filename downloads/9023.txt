Consiglio Regionale della Valle d'Aosta - Oggetto del Consiglio n. 3544 del 25 febbraio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3544 del 25 febbraio 1988 - Resoconto
OGGETTO N. 3544/VIII - VISITA IN VALLE D'AOSTA DEL
RAPPRESENTANTE DELL'OLP IN ITALIA. (Approvazione di ordine del
giorno).
PRESIDENTE:
Do lettura dell'ordine del giorno presentato
dal Consigliere Sandri:
ORDINE DEL GIORNO
Il Consiglio regionale
della Valle d'Aosta
APPRESO che il 25 febbraio 1988 l'Ambasciatore d'Israele in
Italia incontrerà il Presidente della Giunta e il Presidente del
Consiglio
RICORDATO gli ordini del giorno approvati all'unanimità in
cui si ribadivano i diritti ad una terra e alla libertà dei popoli
arabo, ebreo e palestinese
IMPEGNA
il Presidente della Giunta e il Presidente del Consiglio ad
invitare ad una visita ufficiale in Valle d'Aosta il rappresentante
dell'OLP in Italia.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Il Consigliere Sandri si diletta
a presentare ad ogni Consiglio regionale qualcosa che riguarda il
popolo d'Israele ed è ormai da ben tre Consigli regionali che
assistiamo alla presentazione di un ordine del giorno in merito. Io
non so se il Consigliere Sandri ce l'abbia con il popolo d'Israele,
ma mi auguro proprio di no.
È vero che un giorno abbiamo votato un ordine del giorno
unitario, nel quale non chiedevamo niente, o meglio chiedevamo
quello che chiede lo stesso popolo d'Israele, però io credo che la
presentazione di questo ordine del giorno, con il quale si "impegna
il Presidente della Giunta o il Presidente del Consiglio ad
invitare ad una visita ufficiale in Valle d'Aosta il rappresentante
dell'OLP in Italia", sia un'assurdità.
Non vorrei che il Consigliere avesse scambiato un fatto: è vero
che l'Ambasciatore d'Israele è ospite della Valle d'Aosta, ma è
ospite di un club privato e si è sentito in dovere di far visita al
Presidente del Consiglio ed al Presidente della Giunta.
L'Ambasciatore, però, non era stato invitato, né dal Presidente del
Consiglio, né dal Presidente della Giunta. Che ora i Presidenti
della Giunta o del Consiglio regionale debbano assumere l'impegno
di invitare qui, in Valle d'Aosta, il rappresentante dell'OLP,
forse per pareggiare, secondo le intenzioni del Consigliere Sandri,
la visita dell'Ambasciatore d'Israele, mi sembra proprio
un'assurdità!
Mi permetto di richiamare l'attenzione dei colleghi Consiglieri
sul fatto che noi, in questo Consiglio regionale, non possiamo
promuovere una iniziativa del genere nei confronti del popolo
dell'OLP, che il Consigliere Sandri definisce "valoroso", perché
non ritengo che ciò sia compito del Consiglio regionale e non credo
neppure che, qualora dovesse venire in Valle d'Aosta il
rappresentante ufficiale dell'OLP, il Presidente del Consiglio e il
Presidente della Giunta si rifiuterebbero di riceverlo, per
scambiare un doveroso saluto.
Io credo che questo ordine del giorno vada modificato nel senso
di impegnare il Presidente della Giunta e il Presidente del
Consiglio a ricevere in visita di cortesia, come hanno fatto con
l'Ambasciatore d'Israele, anche il rappresentante dell'OLP, qualora
quest'ultimo facesse una visita ufficiale in Valle d'Aosta.
Se questo vuole essere il senso dell'ordine del giorno, io credo
che possa essere accolto ed anzi non ci sarebbe neanche bisogno
dell'ordine del giorno, perché conosciamo la sensibilità del
Presidente della Giunta e del Presidente del Consiglio, che in
occasioni analoghe hanno sempre dato prova di grande cortesia, per
cui non ritengo che sia il caso di presentare un apposito ordine
del giorno.
Non dico queste cose per faziosità o perché io amo il popolo
d'Israele, non è per questo e, del resto, io so di riconoscere un
grosso valore al popolo d'Israele; mi sembra eccessivo, però,
impegnare il Consiglio regionale sulla richiesta del Consigliere
Sandri.
Se la seconda parte dell'ordine del giorno rimarrà tale e quale,
io non lo voterò, anzi voterò senz'altro contro, ma questa volta
non uscirò dall'aula.
Con tanta onestà, mi permetto di invitare il Consigliere Sandri,
verso il quale ho tanta stima, a modificare un po' il suo
atteggiamento nei confronti di un popolo che ha sofferto, che
continua a soffrire e che cerca solo di difendere i suoi
confini.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Avant qu'il y ait d'autres
interventions sur ce thème, au-delà des considérations que chacun
peut faire à propos du peuple d'Israël et des autres peuples
palestiniens, pour lesquels nous avons déjà signalé un engagement
en vue de la paix - ce qui prouve l'attention sérieuse de tout le
Conseil - je dirais, si on pouvait, au-delà de l'engagement en sens
général engager "il Presidente della Giunta ed il Presidente del
Consiglio ad invitare ad una visita ufficiale in Valle d'Aosta il
rappresentante dell'OLP in Italia".
Le fait de faire une invitation officielle ne rentre pas dans
les possibilités du Président de la Junte, car ces engagements
devraient être transmis au Ministère de l'Extérieur et, par
l'intermédiaire de ce dernier et du ministère des Relations
publiques, avoir la possibilité de faire ces raccords.
Comme il était, je crois, dans les intentions de M. Sandri, de
signifier notre disponibilité envers le représentant de l'OLP, je
crois qu'avec cette formule nous sommes de l'avis de recevoir et de
transmettre le message que le Conseil avait voté.
Nous avons aujourd'hui reçu l'ambassadeur d'Israël et nous lui
avons présenté les exigences que le Conseil avait votées:
travailler pour une paix, si possible durable, dans le respect du
droit des peuples.
Ainsi, si l'on peut modifier dans ce sens, nous pouvons accepter
cet ordre du jour.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Ripropongo più volte - come è stato notato
- all'attenzione del Consiglio questo problema, perché lo ritengo,
anche emotivamente, drammatico. Credo che a tutti faccia
impressione pensare ad un posto in cui la morte per strada è un
fatto quotidiano ed in cui esistono delle persone che sparano dalle
automobili ed ammazzano dei ragazzini di 11, 12 o 13 anni e pensare
ad un popolo, minoritario in quella terra, che non riesce ad avere
la propria autonomia e la propria libertà.
Penso che noi, come paese minoritario in una nazione accorpata
cento anni fa, possiamo capire molto bene questi temi.
Prima di entrare nel merito dell'ordine del giorno, consentitemi
un richiamo alla sensibilità del Consigliere Baldassarre. Questo
tema è serio ed inviterei il Consigliere Baldassarre, che brilla
per essere spesso fonte di ironia, di simpatia e di momenti
distensivi per questo Consiglio, ad affrontarlo con maggiore
attenzione e serietà, perché, talvolta, il volerlo affrontare in
maniera un po' sorniona può suonare come insulto, più che per il
sottoscritto che ha presentato l'ordine del giorno, per le
popolazioni, siano esse ebree, arabe o palestinesi o di qualunque
altra popolazione cui si riferisce un intervento come l'ordine del
giorno.
Io ho appreso casualmente dalla stampa della visita
dell'Ambasciatore d'Israele in Valle d'Aosta, dove è stato invitato
dal Lions Club - mi auguro che il Presidente della Giunta, quando
avrà delle richieste di contributo da parte del Lions Club, si
ricordi di questo avvenimento - che, giustamente, è stato ricevuto
dal Presidente della Giunta e dal Presidente del Consiglio, i
quali, spero, abbiano espresso all'Ambasciatore d'Israele le nostre
preoccupazioni per quanto avviene nei territori occupati.
Questo ordine del giorno va nello stesso senso e mira a
conoscere le intenzioni del Presidente del Consiglio e del
Presidente della Giunta, nel caso si presentasse alle porte del
palazzo regionale anche il rappresentante dell'Organizzazione per
la Liberazione della Palestina.
Ritenendo che questo spirito sia stato recepito dal Presidente
della Giunta e dal Presidente del Consiglio, accetto di modificare
l'ordine del giorno come suggerito dal Presidente della Giunta.
Sarà, poi, mia cura personale, anche se non ho nessun "kefiah"
sulle spalle, invitare l'Ambasciatore dell'OLP in Valle
d'Aosta.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io credo che il Consigliere
Sandri, accettando la modifica proposta dal Presidente della
Giunta, abbia dimostrato una certa sensibilità. Non voglio fare una
battuta per suscitare dell'ironia; del resto il Consigliere Sandri
ben sa che e quando voglio fare delle cose le faccio, come sempre
le ho fatte. Caro Collega Sandri, permettimi di dirti, però, che la
tua insistenza è una masturbazione mentale: in ogni Consiglio
regionale tu presenti un ordine del giorno che riguarda il popolo
d'Israele! Questo non è un insulto - come tu credi che io faccia -
nei confronti del popolo palestinese, ma è un insulto al popolo
d'Israele, che soffre, caro Collega Sandri!
Non dico queste cose - come tu pensi - per fare qualche battuta
o per suscitare dell'ironia, per sdrammatizzare un po' la
situazione, proprio perché si tratta di un problema serio che io
sto affrontando con serietà dal momento in cui tu ce lo hai imposto
in questo Consiglio regionale. Tu ci imponi di discutere di questo
argomento! Mi hai mai visto presentare un ordine del giorno - e
questa non vuole essere una censura nei tuoi confronti - di
condanna o di favore nei confronti del popolo palestinese? Io non
mi sono mai permesso una cosa simile! L'avrei anche potuta fare,
perché siamo in democrazia ed io ho le mie idee, che ho già
espresso in questo Consiglio regionale e penso di essere stato
l'unico a manifestare, con coraggio, la mia solidarietà nei
confronti del popolo d'Israele.
Io ho ribadito questa posizione in maniera pacata, pur non
essendo nel mio stile, e mi sembra di essere ancora pacato, in un
momento delicato come questo, in cui il Collega Sandri ha
presentato un ordine del giorno che io ritengo inutile e che
comunque va accettato; ed in questo senso, proprio perché non
significa niente, lo voterò anch'io e lo voterò con piacere.
Però, Consigliere Sandri, proprio per la simpatia che nutro nei
tuoi confronti, mi permetto di invitarti a limitarti un po', nei
confronti del popolo d'Israele, altrimenti mi costringerai a
presentare, non un ordine del giorno, ma cinque ordini del giorno,
ogni volta che saremo in Consiglio regionale!
Non è che io odi il popolo palestinese, che so che è dietro di
te; per l'amor del cielo! Ma, se permetti, ognuno ha la propria
posizione politica ed ognuno ha le proprie convinzioni. Io sono -
forse sbagliando, come tu dici - convinto assertore della posizione
difensiva assunta dal popolo d'Israele. Ma questo non lo dico solo
da oggi
.
Tu, invece, sei contrario; ma mi permetto di
invitarti a finirla con questa masturbazione mentale.
PRESIDENTE:
Do lettura dell'ordine del giorno nel testo
comprensivo dell'emendamento proposto dal Presidente della
Giunta:
ORDINE DEL GIORNO
Il Consiglio regionale della Valle d'Aosta
APPRESO che il 25 febbraio 1988 l'Ambasciatore d'Israele in
Italia incontrerà il Presidente della Giunta e il Presidente del
Consiglio
RICORDATO gli ordini del giorno approvati all'unanimità in
cui si ribadivano i diritti ad una terra e alla libertà dei popoli
arabo, ebreo e palestinese
IMPEGNA
il Presidente della Giunta e il Presidente del Consiglio a
ricevere il rappresentante dell'OLP in Italia, nell'eventualità di
una sua visita in Valle d'Aosta.
PRESIDENTE:
Se nessuno chiede la parola, pongo in
votazione l'ordine del giorno testé letto.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK