Consiglio Regionale della Valle d'Aosta - Oggetto del Consiglio n. 1999 del 26 giugno 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Precedente
Successivo
Resoconto integrale del dibattito dell'aula
Oggetto del Consiglio n. 1999 del 26 giugno 1996 - Resoconto
SEDUTA ANTIMERIDIANA DEL 26 GIUGNO 1996
OGGETTO N. 1999/X Localizzazione e realizzazione dell'impianto
di depurazione a servizio della Comunità montana Valdigne.
(Interpellanza)
Interpellanza Richiamato l'appalto concorso vinto dalla Società
SECIT nel 1989 inerente la realizzazione dell'impianto di
depurazione a servizio del territorio della Comunità Montagna
"Valdigne";
Richiamata la risoluzione approvata all'unanimità dal Consiglio
regionale in data 7 novembre 1991;
Visto i termini fissati perentoriamente dalla delibera del CIPE
dell'8 settembre 1995 concernente il completamento dei progetti
FIO;
Visto le assicurazioni espresse al Consiglio regionale
dall'Assessore ai Lavori Pubblici in data 12 dicembre 1995.
I sottoscritti Consiglieri regionali del P.P.V.
Interpellano
la Giunta regionale per conoscere:
1) se vuole rimettere in discussione la scelta della
localizzazione dell'impianto di depurazione dell'Alta Valle;
2) se la scelta è confermata, il perché del gravissimo ritardo
nel sottoporre all'esame del Consiglio regionale gli atti
amministrativi necessari.
F.to: Marco Viérin - Marguerettaz - Collé - Lanièce
Presidente Ha chiesto la parola il Vicepresidente Marco
Viérin.
Viérin M. (PpVA) Questa interpellanza è stata praticamente un
atto obbligato da parte nostra, in quanto abbiamo sollevato già in
altre occasioni questo problema.
Mi parrebbe inutile rifare tutta la cronistoria di anni ed anni
di vicissitudini di quest'opera, che deve essere ancora realizzata
e di cui dobbiamo ancora approvare gli ultimi atti di
progettazione, perché possa essere completamente definita; pertanto
aspetto una risposta in merito dell'Assessore competente.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) In merito al punto 1 dell'interpellanza la
risposta telegrafica è no, nel senso che viene mantenuta la scelta
a suo tempo fatta per la localizzazione.
Sul secondo punto, in merito al ritardo, è vero, c'è un grosso
ritardo nella definizione della procedura, dovuto al fatto che la
legislazione vigente, in continua evoluzione, non dava certezze
circa l'interpretazione delle norme a sostegno della procedura da
seguire.
Ciò ha costretto gli uffici incaricati della procedura a
richiedere tutta una serie di pareri legali anche piuttosto
complessi, che sono in via di definizione.
Penso di poter affermare che entro fine mese la Giunta approverà
gli atti amministrativi da sottoporre al Consiglio per
l'approvazione e la definizione.
Presidente Ha chiesto la parola il Vicepresidente Marco
Viérin.
Viérin M. (PpVA) Nel novembre dello scorso anno, quando abbiamo
discusso di questo problema, il sottoscritto nella replica disse:
"É chiaro che le colpe non possiamo darle all'Assessore Lavoyer
perché da poco Assessore ai lavori pubblici, quindi queste colpe
vanno date in senso complessivo all'Assessorato e a chi lo ha
preceduto".
Oggi purtroppo, Assessore, non posso dire le stesse parole,
anche perché sempre in quell'occasione lei ebbe a dire: "Dal punto
di vista amministrativo la relativa delibera verrà sottoposta
all'esame del Consiglio entro il prossimo mese di gennaio, i lavori
dovrebbero quindi iniziare entro l'estate 1996 e terminare entro
due anni".
Oggi, ribadisco, non posso dichiarare di essere soddisfatto e di
dare una scusante, se così la vogliamo chiamare, all'Assessore. E
non posso neanche dire di aspettare i termini che mi sono stati
dati dall'Assessore, per veder approdare in quest'aula il
problema.
Quindi, non potendo dire niente, starò ad aspettare con le
braccia incrociate anche perché l'opposizione in questo caso non
può fare altro. Mi dispiace solo, Assessore, che quando si parla di
inquinamento, si parla di problemi della natura, non si pensi anche
a risolvere prima i problemi dei depuratori; ricordo che l'Alta
Valle ha estrema necessità di questa costruzione, quindi
sinceramente mi stupisce molto che sorgano sempre problemi
burocratici, dubbi sulle procedure da seguire, mentre per altre
costruzioni meno importanti, secondo il sottoscritto, dubbi
interpretativi non ne esistono.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK