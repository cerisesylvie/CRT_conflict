Consiglio Regionale della Valle d'Aosta - Oggetto del Consiglio n. 972 del 3 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ENTI LOCALI
Comuni
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 972 del 3 novembre 2021 - Resoconto
OGGETTO N. 972/XVI - Interrogazione: "Iniziative intraprese
per stralciare l'accordo di programma tra Comune di Aosta e Regione
sulla scuola polmone di Regione Tzamberlet".
Bertin (Presidente) -
Alla presenza di 33 consiglieri
possiamo riprendere l'analisi dell'ordine del giorno. Siamo al
punto n. 22. Per il Governo risponde l'assessore Caveri.
Caveri (VdA Unie) -
L'accordo di programma tra la Regione
e il Comune di Aosta, per la riduzione della celebre scuola polmone
in Regione Tzamberlet, è stato a suo tempo predisposto a cura
dell'Assessorato alle opere pubbliche e rispondo naturalmente sotto
il controllo dell'assessore Marzi.
L'accordo prevedeva la realizzazione su un sito di proprietà
comunale di una scuola polmone per ospitare le scuole interessate
di volta in volta da interventi di ristrutturazione. A seguito
della chiusura della scuola di Via Torino, avvenuta nel 2016, era
stata valutata la possibilità di mutare la destinazione della nuova
scuola da scuola temporanea a scuola definitiva, destinata a
istituzione scolastica liceo delle scienze umane e scientifico
Regina Maria Adelaide. Nel Documento di economia e finanza
regionale 2021-2023 era stata, però, manifestata l'intenzione della
Regione di abbandonare il progetto di realizzazione di tale scuola,
in ragione di una nuova programmazione complessiva degli interventi
di edilizia scolastica delle scuole secondarie di secondo grado ad
Aosta, delineata nello stesso documento.
A tale proposito si precisa quanto segue: il DEFR 2021-2023
prevede che la nuova sede scolastica di Viale Federico Chabod,
destinata all'istituzione scolastica liceo scientifico linguistico
Bérard, sia resa definitiva. Nel bilancio 2022-2024 sono state
stanziate le risorse per la locazione di immobile per un ulteriore
anno, successivamente saranno stanziate le risorse per il riscatto
del bene; scuola - lo dico fra parentesi - che ha avuto anche un
notevole successo dal punto di vista architettonico e di
funzionalità.
La sede di Via Torino ristrutturata, si pensa naturalmente a una
possibilità di abbattimento e ricostruzione per ovvie ragioni, si
prevede diventi la sede degli indirizzi musicale e artistico del
LICAM. Infine, il liceo classico trovi collocazione definitiva
nella sede ristrutturata di Avenue Conseil des Commis.
Nel bilancio 2021-2023 sono state stanziate le risorse per il
finanziamento del secondo ampliamento della sede di Via Chavanne.
Nel bilancio 2022-2024 sono state previste le risorse per la
ristrutturazione della sede di Via Festaz e la ristrutturazione
dell'edificio scolastico di Via Torino. Quando dico
ristrutturazione si intende oramai una ricostruzione vera e
propria, perché nella comparazione dei costi di ristrutturazione o
di costruzione nuova con abbattimento, immaginando di avere delle
scuole performanti sulla base delle nuove norme di tipo energetico
e ambientale, è del tutto evidente che la comparazione fra le due
soluzioni porta a una costruzione nuova.
Al termine dei suddetti interventi di ristrutturazione nell'arco
di alcuni anni, le istituzioni scolastiche saranno dunque collocate
nelle seguenti sedi: liceo delle scienze umane scientifico Regina
Maria Adelaide in Via Chavanne, istituzione scolastica di
istruzione tecnica Manzetti Via Festaz e Via Chambery, istituto
tecnico professionale Corrado Gex Viale Federico Chabod e Corso
Padre Lorenzo, liceo scientifico linguistico Bérard Viale Federico
Chabod, liceo classico artistico e musicale Avenue Conseil des
Commis e Via Torino. Grazie a questa programmazione, quindi, non
sarà più necessario disporre della scuola di Tzamberlet né come
scuola polmone né come scuola definitiva e l'accordo di programma
con il Comune di Aosta potrà dunque essere sciolto.
Presidente -
Per la replica il consigliere Baccega, ne ha
facoltà.
Baccega (PA) -
Già in un precedente atto ispettivo lei ci
aveva illustrato la pianificazione futura delle istituzioni
scolastiche di secondo grado nella città di Aosta. In realtà,
tenuto conto che si tratta di un accordo di programma che è datato,
sono ben dieci anni, è stato siglato nel 2011, abbiamo voluto
iniziare questo percorso, perché poi sono tanti i provvedimenti
sospesi o stralciati o da modificare in qualche modo.
Va detto che quell'accordo di programma con il Comune di Aosta
prevedeva anche tutta una serie di interventi di viabilità, di
percorsi su Corso Lancieri, di acquedotti e c'era tutto un progetto
che andava nella direzione di dare anche alla città e in quella
zona, che è la famosa area Sacco, una zona praticamente
abbandonata, una risposta in quel senso e si collocava in un ambito
sportivo, perché lì la progettazione prevedeva la realizzazione di
due palestre. Questo credo che fosse un fatto assolutamente
importante, anche sulla base delle valutazioni che recentemente
avete fatto: la carenza di palestre ormai è atavica.
Va detto che la scuola polmone adesso sarebbe operativa, se si
fosse seguito quel cronoprogramma della delibera n. 572 del 2016,
che prevedeva 1200 studenti. Ovviamente, si era inteso di fare una
scuola moderna con spazi adeguati, sia per gli studenti e per gli
insegnanti che per il personale non docente, e che andava proprio
nella direzione di dare una risposta immediata, ancorché in quella
che doveva essere una scuola polmone.
Il percorso lo conosciamo tutti: ci fu una gara d'appalto, fu
affidata, ci fu un ricorso al TAR, poi si rifece una nuova
commissione giudicatrice, perché era proprio sulla commissione che
si era individuata una inesattezza. Insomma, alla fine c'è un
progetto esecutivo fermo da parecchi anni e lì credo che la II
Commissione debba semplicemente aprire la busta dell'offerta
economica e affidare.
Lì erano previsti dei finanziamenti BEI, quei finanziamenti sono
stati poi dirottati nelle scuole di Quart e di Châtillon e quindi
ben vengano, non sono stati sprecati; è giusto che gli investimenti
sulle scuole ci vedano sicuramente d'accordo. Quello che non
riusciamo a capire è come si definirà questa questione e da qui
siamo stati sollecitati, perché interrompere una gara d'appalto non
come dire "chiudo una serranda e il garage è chiuso". Interrompere
una gara d'appalto, dove le imprese hanno investito decine di
migliaia di euro per fare una progettazione, perché era una
progettazione definitiva che poi affidava all'esecutivo, è
abbastanza complicato. Noi questo vorremmo capire e fino a che
punto e come si potrà dare corpo a quello che è l'obiettivo che la
vostra Giunta vuole mettere in campo, perché stralciare o
modificare un accordo di programma che doveva costruire, sì, una
scuola polmone, ma dare tutta una serie di altri servizi alla
collettività in ambito urbanistico, sarà oltremodo complicato e ci
piacerebbe sapere qual è la strada che intendete intraprendere in
questo senso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK