Consiglio Regionale della Valle d'Aosta - Oggetto del Consiglio n. 1883 del 19 aprile 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1883 del 19 aprile 2006 - Resoconto
OGGETTO N. 1883/XII - Entrata in circolazione di nuovi treni
lungo la ferrovia valdostana. (Interrogazione)
Interrogazione
Premesso:
- che si attende l'entrata in circolazione dei nuovi treni
Minuetto lungo la linea ferroviaria valdostana, al fine di
migliorare l'efficienza, il comfort e l'affidabilità del servizio a
favore degli utenti;
- che un accordo tra Regione e Trenitalia stabilisce
l'entrata in servizio di cinque veicoli quest'anno e di altri
quattro nel 2007;
- che la Regione concorre al finanziamento dell'acquisto con
9,4 milioni di euro;
- che circa un anno fa veniva annunciata, dall'allora
assessore regionale dei Trasporti, la messa su rotaia in via
sperimentale di almeno un "Minuetto" già nell'autunno 2005;
- che, annunci a parte, del "Minuetto" non c'è ancora traccia
in Valle d'Aosta;
i sottoscritti Consiglieri regionali
Interrogano
l'Assessore delegato per sapere:
1) se i tempi previsti nell'accordo hanno subito uno
slittamento;
2) se ritiene verosimile l'immissione in esercizio del nuovo
parco rotabile secondo il calendario inizialmente
stabilito;
3) se i fondi di cui in Premessa sono già stati
utilizzati.
F.to: Tibaldi - Frassy - Lattanzi
Presidente - La parola all'Assessore al turismo, sport,
commercio e trasporti, Pastoret.
Pastoret (UV) - Il collega Tibaldi chiede se i tempi previsti
nell'accordo hanno subito uno slittamento; il piano di consegna dei
nuovi treni "Minuetto" previsto contrattualmente è attualmente
confermato da parte di "Trenitalia". Il piano di consegna è il
seguente: 5 unità che dovranno vedere l'immissione in servizio al
31 dicembre 2006 e 4 unità al 31 dicembre 2007. È vero che avevamo
operato con "Trenitalia" per vedere se fosse stato possibile averli
in esercizio prima. Ci sono stati due inconvenienti: uno forse lo
avevo già evidenziato in questo Consiglio perché gli impegni della
società "Trenitalia" in merito alla consegna dei "Minuetto" si sono
concentrati a supporto dei recenti "Giochi olimpici invernali"
svoltisi in Piemonte e questo già ci era stato anticipato. Più in
generale in un recente incontro "Trenitalia" ha riferito di ritardi
nei tempi di consegna da parte del costruttore, ciò è dovuto
all'insorgere di alcuni problemi tecnici emersi nell'avvio
dell'esercizio dei primissimi treni consegnati. Il costruttore ha
quindi dovuto porvi rimedio intervenendo sulla linea di produzione
degli esemplari successivi e questo è un inconveniente che è stato
riscontrato su un certo numero di vettori che hanno riscontrato dei
difetti di funzionamento. Trattandosi di un modello nuovo, sia
secondo il costruttore, sia secondo "Trenitalia" ciò rientrerebbe
nell'andamento fisiologico di tali forniture, che sono coperte da
penali nel caso di mancata consegna.
Per quanto riguarda il rapporto contrattuale in essere, confermo
quanto detto prima, che ad oggi non sono stati evidenziati da
"Trenitalia" elementi di criticità ed è stato confermato da loro
oggi il rispetto dei termini fissati.
Per quanto riguarda l'ultima richiesta in merito all'utilizzo
dei fondi, per contratto questo utilizzo è subordinato alla
consegna del materiale rotabile; non sono stati fatti degli
anticipi e quindi non vi è stato ancora nessun pagamento a favore
di "Trenitalia".
Presidente - La parola al Consigliere Tibaldi.
Tibaldi (CdL) - Una breve replica, Assessore, lei lo ha già
anticipato nella risposta: effettivamente c'era stato un annuncio
da parte dell'allora Assessore ai trasporti della possibile
sperimentazione di un "Minuetto" entro la fine del 2005. È vero
quello che lei dice, che l'accordo fra "Trenitalia" e la Regione
prevede un numero di unità pari a 5 entro l'anno in corso e altre 4
il prossimo anno ma, visto che sappiamo bene qual è lo stato del
parco rotabile valdostano, quello che utilizza la tratta
Aosta-Chivasso-Torino, e viste le perduranti e legittime lamentele
di numerosi utenti, ci siamo permessi di chiedere se i tempi
saranno rispettati.
Prendiamo atto che secondo l'accordo "Trenitalia" dovrebbe
rispettarli, di conseguenza siamo lieti di vedere quanto prima
l'entrata in funzione di queste nuove carrozze "Minuetto", sperando
che i treni della linea Aosta-Chivasso-Torino non seguano la stessa
sorte delle carrozze del trenino di Cogne, di cui abbiamo parlato
in Commissione nella medesima occasione, e questa sperimentazione
non si protragga oltre i termini previsti.
Presidente - Vista l'ora, dichiaro conclusi i lavori
dell'odierna adunanza del Consiglio. I lavori riprenderanno alle
ore 15,30 con la discussione del punto n. 14 all'ordine del
giorno.
La seduta è tolta.
---
La riunione termina alle ore 13,02.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK