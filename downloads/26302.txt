Consiglio Regionale della Valle d'Aosta - Oggetto del Consiglio n. 108 del 15 marzo 1973 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 108 del 15 marzo 1973 - Resoconto
OGGETTO N. 108/73 - Discussione generale su leggi
edilizia.
Montesano (P.S.D.I.) -
Così come si disse ieri, c'è un
esame globale per quello che riguarda la discussione generale, così
come fu espresso nella seduta precedente a questa, da parte del
Consiglio, e così come ha ribadito la Commissione affari generali
sui punti che riguardano l'edilizia, sia essa edilizia popolare,
sia essa edilizia nei centri storici e sia anche edilizia degli
agglomerati rurali.
Dopo di che ci dobbiamo di buona volontà mettere a dipanare la
matassa di questi diversi provvedimenti in sede di esame
particolareggiato di ogni proposta.
Quindi c'è l'oggetto n. 15, e, nel campo dell'edilizia viene
inserita anche la costituzione di un fondo di rotazione che è
l'oggetto n. 16 "Disegno di legge regionale concernente
costituzione di fondi di rotazione per la promozione di iniziative
economiche nel territorio della Valle d'Aosta" e l'oggetto n. 17
"Disegno di legge regionale concernente provvidenze per la ripresta
dell'industria edilizia del settore dell'edilizia economica e
popolare" e l'oggetto n. 18 "Proposta di legge di iniziativa dei
Consiglieri Dolchi, Cretier, Manganoni, Macheda e Siggia recante
provvedimenti per l'edilizia economica e popolare", l'oggetto n. 19
"Proposta di legge di iniziativa dei Consiglieri Dolchi, Cretier,
Manganoni, Macheda e Siggia concernente provvedimenti per il
risanamento conservativo di case di abitazione situate in zone di
interesse storico ambientale" e l'oggetto n. 20 "Proposta di legge
di iniziati Pedrini-Maghetti concernente provvidenze a favore degli
agricoltori e aziende agricole per la costruzione, sistemazione,
ampliamento e riattamento di fabbricati rurali".
Ecco, sono questi 6 argomenti che vanno in una discussione
generale. Io, per dare un certo ordine agli interventi, proporrei
che aprisse la discussione generale il Presidente della Giunta, sul
fondo di rotazione, per poi dare la parola all'Assessore Chantel -
per quello che riguarda le leggi di sua competenza e dare la parola
poi ai Consiglieri proponenti del Gruppo Comunista e del Gruppo
Liberale.
Dujany (D.P.) -
Il disegno di legge riguardante la
costituzione di un fondo di rotazione per la promozione di
iniziative economiche nel territorio della Regione - che è già
stato preannunciato al Consiglio in sede di discussione di
bilancio, porta una disponibilità finanziaria nel bilancio del 1973
di tre miliardi e 400 milioni.
Si è pensato di indirizzare questi stanziamenti in quattro
settori in particolare in questa prima fase di applicazione, e sono
i seguenti:
- provvidenze per la valorizzazione di villaggi rurali a scopo
turistico-ricettivo;
- provvidenze in favore del turismo;
- provvidenze in favore della industrializzazione e
dell'agricoltura.
Abbiamo ritenuto opportuno di indirizzarci su queste scelte, che
qualcuno potrebbe considerare eccessivamente limitative, per una
ragione organica e per una ragione, direi così, anche di esperienza
e di prudenza iniziale.
Lo scopo, le finalità a cui tende questa legge possono essere
così sintetizzate al mantenimento della popolazione da distribuirsi
in un modo conveniente sul territorio, la riduzione delle
sperequazioni economiche oggi esistente tra le varie categorie, e
alla coesistenza delle principali attività economiche sul
territorio della Regione attraverso una diversa distribuzione delle
risorse regionali distribuite nella nostra Regione.
Fatte queste brevissime premesse, abbiamo per le singole voci di
intervento, stabilite alcune indicazioni e alcuni criteri che
dovrebbero successivamente guidare l'Amministrazione regionale
nell'applicazione della presente legge.
Così, ad esempio, per quanto riguarda la valorizzazione dei
villaggi rurali a scopo turistico-ricettivo, si tende a far sì che
sia il proprietario della vecchia casa cadente, spesso, o direi
sempre, privo di ogni possibilità di abitazione, sia lui stesso a
provvedere alla sistemazione e a utilizzare questi finanziamenti,
evitando così le possibili speculazioni di compratori di queste
case che possono poi successivamente utilizzare il denaro della
Regione, privando così di un patrimonio la popolazione che ne è
proprietaria.
Per quanto riguarda invece il turismo si tende ad intervenire
più che nella costruzione dei nuovi alberghi, si tende soprattutto
ad intervenire a favore della ristrutturazione e della sistemazione
delle attività alberghiere attualmente esistenti che sono già
superate dall'evolversi dei tempi e per evitare una tendenza troppo
frequente della trasformazione dell'albergo in attività ricettiva a
carattere di appartamento o attività di questo tipo, privandoci di
presenze alberghiere che riteniamo utili.
Per quanto riguarda gli interventi a favore dell'industria, si
tende a favorire l'incremento dell'industria media e piccola con
queste provvidenze che dovrebbero lentamente sostituire le altre
provvidenze esistenti che consistono in contributi a fondo perduto
per dare il via a degli interventi con dei mutui ad un tasso di
interesse relativamente basso del 4% per la trasformazione e
l'installazione di nuove industrie e di piccole industrie.
Poi, successivamente, ci sono altri interventi a favore
dell'agricoltura che tendono a concedere mutui per finalità varie a
favore degli agricoltori o a favore dei consorzi di agricoltori o
consorzi di miglioramento fondiario o cooperative agricole, con
tassi di interesse di carattere diverso, in modo da incominciare,
anche a favore di questa categoria, l'inizio di una politica
creditizia anziché di un intervento a contributo a fondo
perduto.
Nelle riforme generali, successivamente, si stabiliscono le
percentuali di ripartizione del totale del fondo per le varie
categorie di intervento, cioè dei tre miliardi e 400 milioni
disponibili il 25% dovrebbe essere destinato a provvidenze per la
ricostruzione e la valorizzazione dei villaggi rurali, il 30%
dovrebbe essere destinato alle provvidenze per il turismo, il 30%
ancora a favore delle industrie e il 15% a favore dell'agricoltura.
E poi c'è, successivamente, la legge contiene una serie di norme di
esecuzione e di funzionamento nella sua sede di applicazione.
Montesano (P.S.D.I.) -
La parola all'Assessore Chantel,
come relazione introduttiva alla legge.
Il Comm. Pedrini era assente momentaneamente, io l'ho iscritto
d'Ufficio a parlare come relazione introduttiva. L'Assessore, poi
il Consigliere Dolchi, e poi lei.
Chantel (P.S.I.) -
Dunque, qui sono due leggi
sull'edilizia popolare di cui una non è altro che una modifica alla
legge già esistente e cioè una proroga, per l'anno 1973, delle
leggi regionali che noi conosciamo dal 1965 in avanti.
L'unica modifica che è stata apportata a questa legge intanto è
l'elevazione del tasso in certi casi, cioè dei mutui fino a 7
milioni.
È stata compresa, così, nella legge, la possibilità di estendere
questi mutui anche per il rifacimento di case - diciamo così, che
riguardano l'agricoltura.
Terzo: è stato modificato il tasso e la legge per invogliare in
modo particolare non la compera diretta di appartamenti già
costruiti, e cioè la moltiplicazione, specie ad Aosta-città di case
molto grosse, per la compera di alloggi già fatti in condominio, e
naturalmente con uno scarto non indifferente di prezzo perché noi
riteniamo che, se gli alloggi verranno fatti in piccole cooperative
- al massimo di 12 alloggi - o comunque in accordo - senza dubbio
verranno a costare molto meno di quel che costano sul libero
mercato attraverso le diverse imprese che costruiscono case.
Perciò il tasso, in un caso simile, è stato elevato, non solo,
ma le cooperative, qualora dovessero venir fatte anche di 4 alloggi
fino a 12, sarebbero in un certo qual modo favorite.
Altre aggiunte potranno saltar fuori - diciamo così - dalla
discussione. Il limite è il solito mutuo che raggiunge i 2 miliardi
per quest'anno, su questa legge e mentre si discuterà la legge
dovrò fare qualche piccola modifica non sulla legge, ma sui dati,
cioè dove portiamo quegli artigiani, quei pensionati, ecc. alla
cifra massima, è stato elevato la cifra di reddito, cioè fino a
2.600.000 per quel che riguarda il diritto da parte dei subordinati
dei lavoratori ecc. per poter concorrere, ed è stato portato per
gli artigiani, ecc.. La cifra ad un milione e 200 mila è errata
bisogna correggere in 1 milione e 300 mila, come bisognerà
correggere la tabella, ma mentre leggeremo gli articoli citerò
queste due variazioni dove si parla da 525 mila come minima, che,
invece, deve essere considerato 500 mila, fino a 1 milione e 300
mila. Sono correzioni che faremo quando discutiamo la legge per
inquadrare giustamente il punteggio in rapporto al reddito, cioè
chi ha un bassissimo reddito, ha diritto a dieci punti e chi ha un
reddito abbastanza elevato, il reddito rappresenta 0 punti nella
graduatoria.
In ogni modo è una questione che discuteremo. L'importanza della
legge è stata questo: aver mantenuto il livello di prima, di
milioni, per chi acquista alloggi già costruiti, di aver portato,
invece, ad una cifra superiore per chi, invece, è deciso a
modificare delle vecchie costruzioni o a costruire a nuovo.
Naturalmente io qui devo avvertire il Consiglio che perché
questo beneficio non venga in un certo qual modo distrutto, in
parte bisognerà che il Consiglio nello stesso tempo voti una
fideiussione per quelli che otterranno il mutuo perché certamente
le banche non apriranno il mutuo, vero, se non quando possono
mettere l'ipoteca sulla casa.
Ora non è giusto che chi costruisce non possa avere nelle stesse
condizioni subito i soldi via via che ci sono gli accertamenti dei
lavori, cioè, costruita una prima parte dovrà avere una parte del
mutuo perché è inutile pretendere che abbia tutti i soldi in tasca.
Ne deve avere una minima parte per poter cominciare la costruzione,
ma senza dubbio non dobbiamo lasciarli in balia delle banche, le
quali fin che non avrebbero acceso il mutuo metterebbero il loro
interesse e non quello concordato con la Valle.
Naturalmente la partecipazione della Valle è sempre il 4% per
venti anni. Queste sono le novità che ci sono nella vecchia
legge.
Se, nello stesso posso discutere dell'altra legge che riguarda
l'impiego immediato per l'edilizia popolare, d'accordo con i
diversi Gruppi, si adopererebbero gli 800 milioni che ci sono in
bilancio e li si potrebbe adoperare subito, cioè gli 800 milioni la
legge, grosso modo - io non sto a leggere, leggeremo gli articoli -
ma grosso modo ci dice questo: si dovranno decidere entro 70 giorni
dalla votazione della legge, l'impiego di 800 milioni sul
territorio della Valle per costruire case popolari, il cui affitto
dovrà essere rapportato, diciamo così, al reintegro della cifra
entro 40 anni, - un affitto che potrà essere a portata di mano
veramente dei più bisognosi. I criteri, naturalmente, verranno
definiti, tipo quelli per l'assegnazione delle case popolari e in
questa legge è ammesso che noi possiamo fare intervenire, sia per
gli appalti che per il resto, se lo vogliamo, anche l'Ente per
costruzione di case popolari.
Naturalmente, in questo modo, noi otterremo due risultati:
cominciare a fare subito qualcosa per l'edilizia popolare, votare
una legge di immediato impiego - i quattrini ci sono, le case
dovranno essere fatte su proprietà già di proprietà della Valle o
comunque con l'intervento della Valle, e, naturalmente, noi potremo
fare qualcosa di immediato.
E mi sembra che questa sarebbe una cosa tangibile e buona. E,
d'altra parte, noi dobbiamo anche preoccuparci della crisi che si
sta proiettando molto vicino di quel che è l'impiego della
manodopera nell'edilizia. Noi, in questo momento, vediamo che
l'edilizia, la manodopera dell'edilizia non ha in questo preciso
momento uno sfogo immediato, per prossima campagna, diciamo, ed è
bene che mettendo in cantiere almeno immediatamente questo 800
milioni, diamo se non altro l'avvio a 800 milioni di lavori nel
campo dell'edilizia, con l'impiego almeno di una parte dei
lavoratori dell'edilizia per la costruzione di questo gruppo di
case.
Le, diciamo così, differenziazioni, salteranno fuori via via che
leggeremo e discuteremo gli articoli di legge che riguardano queste
due leggi dell'edilizia popolare in cui, da una parte tendiamo
all'optimum, cioè che ogni utente abbia la propria casa, e questo
sarebbe l'ideale: che ogni utente avesse la propria casa in
proprietà; e, nello stesso tempo, cerchiamo per quelli che non
possono ancora arrivare a questo livello, di dar loro la
possibilità di avere una casa decente a un prezzo confacente alle
loro possibilità economiche.
Dolchi (P.C.I.) -
Ho già avuto occasione di illustrare le
proposte di legge che sono all'oggetto n. 18 e n. 19 dell'ordine
del giorno di questa seduta e mi ripeterò brevemente per
introdurre, come hanno fatto il Presidente della Giunta e
l'Assessore Chantel, la discussione sulle singole leggi, anche se
ritengo di aver così interpretato il richiamo e il programma di
attività del Presidente del Consiglio se i confronti e il dibattito
avviene in sede di discussione generale.
Quindi mi riserverò di prendere la parola in sede di discussione
generale.
Quindi, l'introduzione, per quanto riguarda la legge n. 18, è
una proposta di legge presentata oltre due anni fa, che può quindi
risentire del lungo tempo trascorso in Commissione, ma che comunque
ha un suo carattere di attualità perché copre dei settori che non
sono coperti dall'intervento dell'Amministrazione regionale sia per
quanto riguarda la proroga della legge, diciamo così di mutuo
agevolato, la legge al punto 15 all'ordine del giorno, sia per
quanto riguarda la legge del punto 17 all'ordine del giorno che è
un intervento, direi immediato ed unico, per l'utilizzazione degli
800 milioni previsti nel bilancio del 1973.
Il provvedimento proposto dal Gruppo Comunista vuole assicurare
nel periodo di 5 anni, cioè con una visione programmata, per un
quinquennio, a circa 600 nuclei familiari di tutta la Valle d'Aosta
una casa civile a prezzo equo ed è orientato essenzialmente verso
quella fascia di lavoratori meno abbienti che in tutti questi anni
non disponeva, e non dispone ancora tutt'ora, dei mezzi finanziari
necessari per integrare il mutuo agevolato che era di 5 milioni e
che viene aumentato solamente con la proposta odierna, e che veniva
concesso per l'acquisto o la costruzione di nuovi alloggi.
Soprattutto per la costruzione di nuovi alloggi, la possibilità di
utilizzare del mutuo era possibile se si era proprietari almeno del
terreno.
Gli articoli fissano, nella loro progressione, l'ampiezza
dell'intervento finanziario della Regione per i 5 anni, la
ripartizione proporzionale delle opere tra Aosta e la Valle d'Aosta
- e ricordo che nella passata seduta, in cui si è discusso questo
argomento, era stata sollevata l'eccezione se era ben nella legge
stessa stabilire il 70% per Aosta e comuni confinanti e solo il 30%
per i comuni più lontani; avevamo detto in quella sede che questa
legge era aperta agli emendamenti e ai contributi che potevano
venire fra i vari Gruppi consiliari e che, siccome ritenevamo che
le case sarebbero state fatte là dove ce n'era bisogno, potevamo
anche accedere alla richiesta di eliminare questa percentuale.
L'articolo 3 della legge prevede la determinazione dei prezzi di
affitto dei nuovi alloggi proprio perché il concetto della legge è
quello dell'intervento verso nuclei familiari meno abbienti e
quindi che debbono fruire di un particolare affitto agevolato.
Gli altri articoli fissano le modalità per la realizzazione di
questo intervento quinquennale, quindi la necessità di ancorarlo a
dei piani e alla programmazione.
L'articolo 8 - che il Presidente del Consiglio aveva rilevato -
non precisava il finanziamento; viene ora integrato con un
emendamento che mi permetterò di presentare al Presidente del
Consiglio e nel quale si propone l'accensione di mutui di un
miliardo per cinque anni.
L'altra legge riguarda il risanamento conservativo di case di
abitazione situate in zone con interesse storico e ambientale e il
Gruppo comunista, facendo questa proposta, riteneva che non potesse
mancare nel quadro di interventi mirati a dare una casa a basso
fitto ai lavoratori valdostani anche una iniziativa che si
orientasse, si rivolgesse alla valorizzazione e utilizzazione del
patrimonio edilizio già esistente degradato nei centri storici e
della città di Aosta e di altri comuni della Valle.
Il fondo di rotazione fa un accenno alla conservazione,
ammodernamento dei villaggi rurali, a scopo di utilizzazione e
ricezione turistica. Mi sembra che questo non contrasta minimamente
con la proposta che sto illustrando e che riguarda risanamenti
conservativi nell'ambito del centro storico per le abitazioni di
quanti intendono, nel centro storico, abitare.
Il problema è legato a tutta la valorizzazione dei centri
storici. All'impedimento della loro degradazione, alla fuga da
parte della popolazione del centro storico ed è legata quindi a una
valorizzazione, non solo ambientale e non solo urbanistica, ma
anche legata allo sviluppo economico e all'attività sociale della
città stessa nel centro storico.
La legge, come avete avuto occasione di leggere, prevede
contributi ai proprietari che intendono compiere opere di
risanamento e prevede interventi differenziati sia che questo
intervento sia per singoli alloggi o per il complesso degli alloggi
che costituiscono un fabbricato.
La legge stessa prevede anche che i comuni intervengano nella
redazione degli elenchi indicanti le zone che dovrebbero essere
oggetto di attenzione o di contributo e che sia poi un'apposita
commissione regionale che stabilisca le priorità di questi
interventi e la redazione dei programmi definitivi.
Anche questa legge si propone abbia la durata di 5 anni e
l'intervento sia di 200 milioni per ogni anno.
Riservandomi di riprendere la parola, poi, in sede di
discussione generale per il confronto fra le varie proposte, avrei
finito per l'illustrazione dei due disegni di legge.
Pedrini (P.L.I.) -
Evidentemente lo studio che questa
Giunta ha fatto sul problema, bisogna dire, sotto un certo profilo
che è uno studio che ha voluto sintetizzare in una maniera
abbastanza buona tutto quello che i sottoscritti liberali,
Consiglieri Pedrini e Maghetti, avevano fatto, presentando una
legge in favore degli agricoltori e delle aziende agricole per la
costruzione, sistemazione e ampliamento e riattamento di fabbricati
rurali e, evidentemente, anche per la costruzione di un fabbricato
civile per quello che riguardava proprio gli agricoltori in sé e
questo, avevamo spiegato, in riferimento al fatto che, dato che
l'agricoltura dà un magro cespite ai nostri contadini, era evidente
che la costruzione di un nuovo alloggio - noi avevamo detto di 5
camere con i servizi, ecc. ecc., - e che è stato ulteriormente
allargato sotto questo profilo, avrebbe potuto permettere ai nostri
agricoltori di affittare o durante l'inverno o durante l'estate o
nelle due stagioni questo alloggi ai forestieri, permettendo così
di guadagnare qualcosa in più e di far conto su di un modesto
affitto.
Quello però che, evidentemente, io non sono molto, non posso
approvare come impostazione e che mi lascia molto scettico e nella
discussione chiederò ulteriori precisazioni al fine di chiarire
quello che è il mio pensiero in materia è l'articolo 2 della legge
dove si fa riferimento alle zone A) e addirittura al 5° comma della
legge 6 agosto 1967 n. 765, contro la quale noi liberali ci siamo
sempre battuti e continueremo a batterci perché riteniamo che una
legge in campo nazionale che iugula totalmente quello che è il
diritto dei nostri valdostani di costruirsi una piccola bicocca e
viene appunto frustrato da questa legge nazionale, noi ribadiamo
ancora una volta il concetto che tutti i nostri valdostani che
riescono faticosamente a mettere da parte due soldi hanno il
diritto di costruirsi una casa, con un piccolo appezzamento di
terreno intorno, non già come prevede la legge nazionale che
prevede centinaia di metri - cosa che i nostri valdostani non hanno
e non potrebbero avere, data la natura della nostra Regione.
E quindi io trovo molto strano che ad un dato punto si sia
voluto ritornare a ribadire un concetto che metterebbe praticamente
la situazione urbanistica e di costruzione allo status qui
precedente.
E poi ritornerò naturalmente su questo, all'articolo 7, dove
addirittura si limitano a delle zone che saranno definite dalla
Giunta regionale, sentito il comitato tecnico consultivo per la
programmazione regionale, chi più ne ha più ne metta, la
costruzione di nuovi esercizi alberghieri quando io ritengo che
ogni cittadino debba poter avere la libertà, se è nato, non so, a
St. Nicolas, o se è nato al Gabiet o se è nato sulla punta del
Monte Bianco, di spendere, di costruire, dove meglio egli desidera,
quando dà tutte quelle garanzie per cui non soltanto non lede gli
interessi della Valle, ma lavora in favore del turismo e
dell'industria alberghiera valdostana.
Sono delle restrizioni che lasciano veramente perplessi e che ci
portano addirittura a fare delle constatazioni di indole talmente
pesanti che, qua, la proprietà privata, quello che è il cervello e
l'intelligenza di ognuno vengono ad essere costretti sotto la
Giunta regionale valdostana a cui io non dò evidentemente questa
capacità e non dò questa presunzione di comando. Che cos'altro?
All'articolo 12, mi riservo, dico ancora mi riservo perché qua c'è
da ritornare sopra, perché questo è stato fatto, naturalmente, noi
pensiamo come opposizione di poter dire il nostro parere e di
chiedere, evidentemente, che siano fatti degli emendamenti, perché
questa legge ha il fondo buono, ma è la sua possibilità di
attuazione che lascia un po' perplessi.
Nell'articolo 12, addirittura si dice: "è autorizzata la
concessione di prestiti agrari di conduzione per la durata di un
anno al tasso annuo dell'interesse dell'1% a favore di coloro che
conducono direttamente l'azienda agraria".
Ma evidentemente, io non so chi ha steso questa legge, ma
probabilmente questo signore o questi signori, mi lasciano
perplessi su quella che è la loro conoscenza dei problemi agricoli
e dei nostri agricoltori valdostani.
Ma un prestito di un anno, io non so, se siete entrati, io vengo
da una famiglia contadina e quindi, insomma, penso di poter dire,
di poter dare un certo giudizio, ma nelle nostre valli laterali, in
modo particolare, ma come pensate di potere in un anno fare
ritornare un reddito tale su un prestito tale da poter restituire i
soldi che si sono fatti imprestare dalla Regione? Ma è
assolutamente assurdo.
Qua, bisogna che questa, la durata di un anno, venga allargata e
si dia la possibilità a chi fa questi prestiti di poterli
restituire, non dar loro i soldi e poi mettono le condizioni perché
succederà questo; che il contadino, avendone bisogno, farà il
prestito, pensando di poter restituire i soldi; poi o l'annata
agricola è grama, o succede qualcos'altro, per cui non riesce a
incassare i soldi che magari aveva preventivato di ottenere e si
trova alla fine dell'anno di dover pagare questi soldi, di non
averli da pagare e quindi di mettersi nelle condizioni di un
fallimento o di cose del genere.
Io ho detto soltanto parte, così, di quello che è il nostro
pensiero in materia.
Ci riserviamo, specie per quanto riguarda la 765, la iugulazione
della 765 di ritornare in merito, chiedendo anche poi quali sono i
villaggi rurali delle zone A o delle zone B ecc. perché qua, penso
che qualcuno più abile di me, più tecnico di me, potrà porre delle
domande ben chiare al fine che si sappia con esattezza chi può
avere determinati benefici per chi è incluso nella zona A e chi,
invece, nella zona B ritorna ad essere servo della gleba, o la
schiavetto negro, che porta soltanto l'acqua con i due secchielli
ai grandi che possono e loro devono sempre nella loro vita grama di
prima.
Naturalmente, chiariti questi punti, noi saremmo lieti di poter
approvare questa legge in quanto, effettivamente, riconosciamo ad
essa il fondamento di un principio che noi già avevamo chiesto con
la nostra legge presentata circa un anno fa.
Dolchi (P.C.I.) -
Posso fare una mozione d'ordine? Mi
sembrava che il Presidente del Consiglio avesse richiesto ai vari
presentatori quindi: Presidente della Giunta, Assessore alle
Finanze e proponenti di illustrare le rispettive leggi, e poi di
fare una discussione unica.
Mi sembra che la discussione unica, abbinando e coinvolgendo e
fondo di rotazione e problema della casa, cioè le cinque leggi
della casa, creerebbero una notevole confusione.
L'intervento del collega Pedrini è stato incentrato sul fondo di
rotazione, pensavo che invece dovesse concludere le illustrazioni
dei ...
La mia proposta sarebbe questa: di fare poi successivamente alla
discussione generale l'esame dei singoli oggetti, d'accordo, ma che
la discussione generale fosse almeno divisa in due e cioè: una per
il fondo di rotazione, l'altra anche comune per le cinque leggi,
interessanti i problemi dell'abitazione, perché sennò, mi sembra
che veramente creano troppo... Ecco, ma siccome il fondo di
rotazione ha un riferimento piuttosto limitato ai problemi della
casa, se non per quanto riguarda il villaggio rurale, ecco dico mi
sembra che si possa fare una discussione generale separata:
problemi della casa, cioè le cinque leggi e fondo di rotazione.
Questa sarebbe la mia proposta, perché sennò non ci potrebbe
essere un confronto valido e proficuo, se negli interventi parliamo
e del fondo di rotazione e delle varie leggi che interessino i
problemi dell'abitazione, quindi la mia proposta è: d'accordo poi
dell'esame analitico di ogni punto all'ordine del giorno, ma la
discussione generale sulla proposta per quanto riguarda il fondo di
rotazione e altra discussione generale per le cinque leggi.
Montesano (P.S.D.I.) -
Consigliere Manganone.
Manganone (D.C.) -
Sono d'accordo con il Consigliere
Dolchi.
E inizio parlando del fondo di rotazione, perché questa legge
sottende poi alle altre leggi sulle case per i lavoratori e ieri,
il sottoscritto era già contento perché la Giunta aveva recepito
tacitamente in parte nella sua legge, nella mia legge, e noto, però
che la Giunta stamattina, vuole farsi approvare i dettami della
765.
E devo far approvare proprio lì all'articolo 2, quindi noi ci
siamo sempre battuti contro questa ripetizione di questa legge e ci
batteremo ancora adesso, esaminando l'articolo 2.
Qui, si parla di sistemazione parziale o totale dei villaggi
rurali e, allora, io vado a prendermi i decreti ministeriali del 2
aprile e voglio vedere cosa dicono, cosa dice 'sto decreto per le
zone A.
Dunque, intanto nelle zone A è solo permesso il restauro
conservativo.
Io credo che nessun importo, nessun finanziamento, può essere
dato se teniamo in piedi questo articolo 2.
Perché noi non possiamo fare delle ristrutturazioni, perché non
possiamo fare le sopraelevazioni, perché non possiamo fare nessun
ampliamento; quindi, io non mi dilungo oltre anche perché vedo che
c'è un assenteismo totale da parte della Giunta sulle mie parole e
chiedo che l'art. 2 della legge sul fondo di rotazione termini
prima della parola zona A.
Perché, se questo rimane valido, noi non potremo dare una casa,
non potremo dare un alloggio adeguato ai nostri lavoratori nelle
zone A.
Questo è il mio principio: io mi batterò affinché la legge 765
non compaia assolutamente in una nostra legge regionale.
Bancod (U.V.) -
Io volevo prima di tutto fare una piccola
premessa sull'oggetto n. 16, sulla relazione al disegno di legge
regionale riguardante la costituzione di fondo di rotazione
regionale per la promozione di iniziative economiche nel territorio
della Valle d'Aosta; cioè, vedo che sono stati presi provvedimenti,
cioè provvidenze per la valorizzazione di villaggi rurali a scopo
turistico rispettive e va bene.
Provvidenze in favore del turismo, provvidenze in favore
dell'industria e dell'agricoltura.
Non vedo l'artigianato; mi sembra che sia una carenza, lasciare
indietro insomma da queste provvidenze l'artigianato, poiché
ritengo che l'artigianato sia, che gli artigiani siano proprio
quelli che tengono un po' l'economia di tutti i nostri piccoli
paesi, perché son sparsi un po' dappertutto, mentre l'industria è
raggruppata nei nostri grossi centri. Sull'oggetto n. 17, volevo
solo un chiarimento, cioè, l'Assessore nella relazione del disegno
di legge riguardante il provvedimento per l'edilizia economica e
popolare, l'Assessore Chantel non ha spiegato se sono state
mantenute o meno le proposte fatte dai presentatori della legge
nella discussione precedente cioè, del 70% ad Aosta e del 30% negli
altri Comuni fuori Aosta.
Vorrei quindi sapere il parere della Giunta su questa
proposta.
Andrione (U.V.) -
No, ma vorrei sapere che fine ha fatto
la mozione d'ordine di Dolchi.
Ho l'impressione che sia caduta in un momento particolarmente
sfavorevole e che nessuno l'abbia discussa perlomeno, c'è stato un
certo attimo di smarrimento, comunque, si potrebbe anche accedere
alla mozione d'ordine, presentata dal Consigliere Dolchi, ma,
secondo me, bisognerebbe che prima il Consiglio si pronunci
soltanto sulla mozione d'ordine, dopodiché, se si continua la
discussione come è stato fatto fino adesso in linea generale, è un
conto e, sennò, si potrà dividere così come aveva proposto Dolchi a
fondo di rotazione e leggi sulla casa.
Personettaz (D.P.)
- Prende la parola il Presidente della
Giunta.
Dujany (D.P.) -
Cominciamo a esprimerci come Giunta: noi
siamo favorevoli a iniziare la discussione così con fondo di
rotazione e poi successivamente i vari provvedimenti di legge di
iniziativa di Giunta e di iniziativa consiliare per quanto riguarda
i problemi attinenti la casa.
Altrimenti rischiamo di fare una discussione abbastanza confusa
e, sì, scoordinata.
Personettaz (D.P.)
- Chi prende la parola? Argomento
fondo di rotazione.
Chincheré (P.C.I.) -
Anche perché la proposta proviene
dal nostro gruppo, non credo che ci siano grossi dubbi, direi
nessun dubbio, sul fatto che il nostro partito è stato in passato
dell'accordo oggi sulla necessità per la nostra Regione, di avere
un fondo di rotazione che dia maggior respiro al bilancio regionale
e che lasci una maggiore possibilità reale e di intervento da parte
del Consiglio regionale nei vari problemi che di volta in volta
dovremo affrontare.
Cioè, siamo d'accordo sulle strutturazioni del fondo di
rotazione, l'abbiamo sollecitato, rimarchiamo, senza polemica, con
un certo dispiacere il ritardo con cui, anche se ci rendiamo conto
delle more tecniche, dei ritardi tecnici per cui è venuto in
Consiglio e siamo sostanzialmente positivi all'istituzione di
questo fondo.
Però, vorremmo, anche se credo che una carenza sul fondo di
rotazione è stata questa, che venisse fuori, con la maggior
chiarezza possibile, l'uso politico, la funzione che vogliamo dare
a questo fondo di rotazione.
La Valle d'Aosta è una regione nella quale sono state
decisamente, indubbiamente, raggiunte le grosse e reali
conquiste.
Se nella nostra Regione, siamo più avanti rispetto ad altro
anche potenzialmente più ricche, e con maggiori possibilità
economiche, uno dei motivi, forse il principale, va cercato nel
fatto che nella nostra Regione funziona un'amministrazione che gode
di ampie possibilità legislative, possibilità non sempre usate
bene, possibilità qualche volta non usate, però, decisamente la
possibilità legislativa che abbiamo va sottolineata come un fatto
estremamente positivo.
La creazione dell'Ente Regione è stata la risposta istituzionale
e programmatica allo spirito autonomista accompagnata da un
profondo senso di libertà che ha sempre espresso il popolo
valdostano.
Possiamo pertanto trarre un bilancio positivo, una sommatoria
positiva dell'uso che i Valdostani hanno fatto della loro
autonomia, ma resta il fatto che oggi non possiamo stare a guardare
i risultati raggiunti, non possiamo e non dobbiamo mummificare
l'autonomia e i suoi concetti ispiratori, è necessario andare più
avanti, fare un salto di qualità, cioè, quello che io chiamerei un
uso nuovo di questi strumenti autonomistici, amministrativi di cui
gode la nostra Regione.
A questa domanda ne viene fuori un'altra.
Come facciamo a fare questo salto di qualità a questo strumento
legislativo e amministrativo, e in quale situazione ci troviamo per
poter fare questo salto qualitativo?
Ma diamoci un po' un'occhiata intorno: noi siamo del parere che
la Valle d'Aosta non possa essere ritagliata dal resto dell'Italia
e, tanto meno, ritagliata dal resto del mondo.
Diamo un'occhiata alle vicende valutarie che stanno un po' alla
base di tutta la situazione politica ed economica nella quale si
dibatte l'Europa.
Indubbiamente la crisi monetaria, quella che viene chiamata la
fluttuazione della valuta, non è una normale crisi di assestamento,
è chiaramente uno scontro tra gli Stati Uniti d'America, massima
potenza imperialistica occidentale, con il resto del mondo
capitalistico, principalmente tra gli Stati Uniti d'America e
l'Europa Occidentale.
Politica, questa, fatta dagli Stati Uniti d'America che tende a
far pagare ad altri e principalmente a noi le scienze politiche e
militari che gli U.S.A. hanno fatto; ci diceva ieri il Presidente
della Giunta delle difficoltà di fare una politica agricola adatta
alla nostra realtà con le decisioni che il MEC ha preso in fatto di
agricoltura.
Quali sono gli sviluppi, le conseguenze che ha oggi il nostro
Paese? È una crisi generale che pesa anche sul nostro Paese e qui
ci sarebbe da fare tutta una serie di battute.
Noi abbiamo i governanti che chiedono che gli Stati Uniti
sostengano il dollaro, che non facciano pesare tutto sull'Europa la
svalutazione del dollaro.
E abbiamo tutta la stampa ben pensante, i partiti d'ordine, il
governo che sostiene che attualmente la svalutazione della lira va
a carico delle lotte operaie, come se fossero gli scioperi a far
aumentare il costo della vita e la svalutazione della lira; in
realtà sappiamo che stiamo pagando la svalutazione del dollaro,
l'Italia corre il rischio di trovarsi in una situazione sempre più
subalterna all'interno dell'Europa e corriamo il rischio di avere,
all'interno dell'Italia stessa, una sempre maggiore spinta
centralista che tende a soffocare l'autonomia delle Regioni.
La Valle, di conseguenza, la Valle d'Aosta non può estraniarsi,
ritagliarsi da questa realtà.
Dobbiamo operare per una riorganizzazione delle strutture
socio-economiche della nostra Regione, operando in quali settori?
Prima di tutto, operando per una ricollocazione dell'agricoltura,
perché noi sappiamo che l'agricoltura non significa solo tenere i
contadini sulla terra, ma significa risolvere in parte il problema
dell'occupazione, significa risolvere la difesa del suolo e
significa risolvere alcuni grossi problemi di natura
internazionale, basti pensare alle massicce importazioni dei
prodotti agricoli che l'Italia fa nei confronti con gli altri
Paesi.
Dobbiamo creare l'industria che valorizzi l'agricoltura, i
consumi sociali, il turismo, favorendo la piccola e media impresa e
anche l'artigianato.
Ne deriva che la Regione deve fare una scelta di strategia che
faccia saltare la realtà alla quale ho accennato, che soffoca il
libero sviluppo dell'autonomia locale e delle forze economiche
nazionali.
Questa realtà salta, se va avanti l'automatismo che propone cose
nuove e non le solite provvidenze o le solite regalie.
Ecco che allora la Regione dev'essere protagonista nella sua
realtà, per operare direttamente in prima persona quelle scelte che
vanno nell'interesse della Valle, della sua gente, senza
subordinazioni a nessun interesse economico, contrario alla Valle
d'Aosta.
Ci sembra che il fondo di rottamazione risponda in parte a
queste esigenze e voglia effettivamente andare in questa direzione;
certo l'esiguità dei fondi a disposizione non permette quel respiro
di intervento che noi vorremmo; ci preoccupa il fatto che da questa
legge siano tagliati fuori gli Enti locali che non possono
usufruire di tutta una serie di possibilità offerte dal fondo.
La preoccupazione maggiore, comunque, resta per quanto riguarda
l'aspetto gestionale e decisionale del fondo stesso, che ci sembra
che la Giunta abbia un potere eccessivo e il Consiglio sia in buona
parte tagliato fuori.
Noi pensiamo che le scelte economiche-sociali della Valle
d'Aosta riguardino soprattutto il Consiglio regionale non la Giunta
e si tende a affiancare da questo potere eccessivo della Giunta,
ecco una gestione più che altro tecnica di questo fondo mentre noi
pensiamo che la gestione debba essere prevalentemente politica.
Concludendo, un giudizio francamente positivo, sul fatto di
istituirsi al fondo di rotazione, evidentemente per quanto riguarda
i singoli emendamenti, i singoli articoli che noi faremo, lo faremo
quando si arriverà in sede di discussione particolare.
Montesano (P.S.D.I.) -
Chi chiede la parola? Nessuno
chiede la parola? Consigliere Andrione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK