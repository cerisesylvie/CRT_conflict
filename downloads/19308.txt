Consiglio Regionale della Valle d'Aosta - Oggetto del Consiglio n. 2466 del 20 febbraio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 2466 del 20 febbraio 2002 - Resoconto
OGGETTO N. 2466/XI Agibilità dei locali del reparto di
oncologia del presidio ospedaliero di Aosta.
(Interpellanza)
Interpellanza Appreso che in data 7 febbraio 2002
nell’area di ingresso del reparto di oncologia del
presidio ospedaliero di Viale Ginevra di Aosta è caduta sul
pavimento una parte del soffitto;
Atteso che solo per un caso fortuito il distacco di calcinacci
dal soffitto non ha provocato danni ai pazienti, al personale e ai
visitatori dell’ospedale;
Ricordato che un episodio analogo era già avvenuto
nell’aprile dello scorso anno in una stanza del
reparto di ortopedia dell’ospedale di Aosta e che,
in occasione della discussione in aula consiliare
dell’episodio, erano state fornite
dall’Assessore regionale alla Sanità assicurazioni
circa "garanzie di maggior efficienza" da richiedere alle ditte
appaltatrici e ai responsabili della direzione dei lavori;
A fronte dei numerosi cantieri tuttora, e in futuro, aperti
nella struttura dell’ospedale di Viale Ginevra;
i sottoscritti Consiglieri regionali
Interpellano
l’Assessore competente per sapere:
1) quali sono le cause della caduta del soffitto
all’ingresso del reparto di oncologia e quali
provvedimenti sono stati presi;
2) quali sono stati i risultati dei provvedimenti adottati lo
scorso anno dopo l’episodio nel reparto di
ortopedia;
3) quali sono le ditte appaltatrici che gestiscono i cantieri in
cui sono avvenuti i due incidenti;
4) se, e come, intenda intervenire perché episodi analoghi non
si ripresentino a cadenza annuale.
F.to: Squarzino Secondina - Beneforti
Président
La parole à la Conseillère Squarzino
Secondina.
Squarzino (PVA-cU)
Con la mia interpellanza si è reso
pubblico un fatto che è successo il 7 febbraio scorso in Ospedale:
è successo un altro incidente, per fortuna anche questo senza
vittime o conseguenze sulle persone. Si è verificato che un pezzo
del soffitto della zona antistante il reparto di Oncologia, proprio
là dove arrivano i due ascensori al piano, è caduto con un gran
polverone, ricoprendo il pavimento di calcinacci, e fortunatamente
era appena passata un'inserviente, per cui non è successo
nulla.
Ora, questo incidente non è il primo: già un anno fa si era
verificato un incidente analogo, questa volta nel mese di aprile e
nel reparto di Ortopedia, dove un pezzo di soffitto era caduto
accanto al letto di un ammalato e anche lì, per fortuna, né
l’utente dell’Ospedale, né gli
operatori, né i visitatori hanno avuto dei danni. Ci si chiede come
mai possano succedere queste cose. Se avessi scritto la
interpellanza uno o due giorni dopo, forse avrei chiesto anche
quali sono le cause del silenzio stampa?
(interruzione dell’Assessore Vallet, fuori
microfono)
? no, non è la stampa, la responsabilità non è della stampa;
credo che ogni volta che c’è un reparto che viene
inaugurato o una nuova opera che si completa, abbiamo prima la
conferenza stampa, poi, le autorità che sfilano; i media televisivi
e i giornali ne parlano, diventa un fatto importante. Certo perché
è importante garantire dei servizi al cittadino, però mi sembra che
sia altrettanto importante segnalare un incidente che è
avvenuto!
Un anno fa, quando si era verificato un incidente analogo nel
reparto di Ortopedia e io avevo portato in aula il problema,
l’Assessore Vicquéry - quindi non
l’Assessore Vallet, ma l’Assessore
Vicquéry, anche se credo che la responsabilità sia della Giunta,
cioè collettiva - aveva risposto indicando le cause
dell’incidente; aveva parlato di mancato
coordinamento da parte della direzione dei lavori; aveva riferito
delle pesanti considerazioni che aveva espresso nelle riunioni
tecniche che aveva tenuto con i soggetti interessati; aveva anche
relazionato su una richiesta fatta al direttore dei lavori
suggerendo un controllo più severo e continuo
sull’operato dell'impresa, impartendo con ordini di
servizio le necessarie disposizioni in merito al rispetto degli
accorgimenti e delle cautele previste dal capitolato speciale di
appalto, e via dicendo. Speravo che l’incidente
dell'anno scorso servisse da "campanello di allarme", che indicasse
che c’è qualcosa che non funziona. Con la nostra
interpellanza, chiediamo intanto cosa si è fatto lo scorso anno, se
cioè gli impegni presi in Consiglio dall’Assessore,
lo scorso anno, abbiano avuto un seguito, e quali sono le cause
della caduta del soffitto - questa volta
all’ingresso del reparto di Oncologia - e poi quali
provvedimenti sono stati presi e come si intende intervenire perché
episodi analoghi non si ripresentino a scadenza annuale.
Président
La parole à l’Assesseur au
territoire, à l'environnement et aux ouvrages publics, Vallet.
Vallet (UV)
È proprio vero che queste cose non dovrebbero
succedere, però succedono e poi l’Assessore si
ritrova a rispondere, giustamente! La Consigliera Squarzino dice
che questo non è il primo incidente: è vero, non è il primo
incidente. Quanto era successo l’anno scorso in
Ortopedia, però, pur se come tipologia molto analogo, era avvenuto
per cause completamente diverse, nel senso che lo scorso anno si
trattò di un'esecuzione maldestra di un'operazione relativa al
lavoro. Qui le cose stanno in maniera diversa, nel senso che per
quanto riguarda i lavori relativi a questa parte, questi sono
terminati venti mesi fa; comunque, visto che devo rispondere in
relazione a questioni che mi sembrano sufficientemente di natura
tecnica, leggo la sintetica relazione del direttore dei lavori e
poi aggiungo una mia breve considerazione.
In merito alle cause della caduta del soffitto
all’ingresso del reparto di Oncologia, il direttore
dei lavori, arch. Galvani, riferisce che:
"il distacco di una
porzione di un elemento in laterizio del controsoffitto, in
laterocemento, originario del periodo di costruzione del corpo
principale del Presidio ospedaliero regionale, con tutta la
probabilità è dovuto a micromovimenti strutturali che hanno
sollecitato l’elemento in laterizio, probabilmente
già parzialmente fessurato, da vibrazioni dovute ai lavori di
realizzazione di due nuovi montaletti fra le ali nord e nord-est
del corpo principale del presidio. Tali lavori sono terminati
l’8 marzo 2001 e le opere strutturali relative sono
state eseguite nell’estate del 2000. Il distacco è
avvenuto dopo oltre venti mesi. L’evento risulta
quindi assolutamente inconsueto e imprevedibile in una struttura di
questo tipo".
E qui termino la citazione.
Dal sopralluogo effettuato immediatamente dopo
l’accaduto da parte della Direzione opere edili
dell’Assessorato è stato rilevato che, al di sopra
del citato controsoffitto, risultavano essere state ancorate alcune
reti tecnologiche per l’alimentazione dei reparti.
Il peso delle stesse, nonché la realizzazione dei fori di
fissaggio, possono aver contribuito
all’indebolimento dell’elemento in
laterocemento che ha ceduto. Aggiungo che il progetto, per quanto
riguardava l’esecuzione di
quell’opera, prevedeva il passaggio di reti
tecnologiche, ma non fissava e determinava le modalità con le quali
le reti tecnologiche dovevano essere sistemate. E allora qui
aggiungo la mia considerazione personale, che è la seguente: forse
una puntuale maggiore attenzione nell'esecuzione dei lavori avrebbe
dovuto far preferire una diversa soluzione di sostegno degli
impianti, ma qui siamo sempre al "senno del poi".
I provvedimenti adottati dalla direzione dei lavori
immediatamente dopo l’accaduto sono stati la messa
in assoluta sicurezza della zona sottostante mediante la
realizzazione di un impalcato, la demolizione del controsoffitto in
laterocemento in tutta la zona e il successivo ripristino del
sottostante controsoffitto in doghe, oltre agli impianti
elettrici.
Per quanto riguarda la seconda domanda:
"quali sono stati i
risultati dei provvedimenti adottati lo scorso anno dopo
l’episodio nel reparto di Ortopedia",
"? è
stata eseguita la bonifica del soffitto dell’ala
nord-est, procedendo alla verifica puntuale di tutti gli elementi
strutturali, degli intonaci, dei controsoffitti e degli elementi a
vista degli impianti tecnologici ed elettrici e a
tutt’oggi non si sono verificati inconvenienti di
sorta"
(ho citato anche qui).
Per quanto riguarda la terza domanda, la ditta appaltatrice è la
R.T.I. Edilsud s.n.c., dei fratelli Tropiano di Aosta, capogruppo,
e ILEVA S.r.l. di Aosta, mandante.
Per quanto riguarda la quarta domanda,
"come intenda
intervenire perché episodi analoghi non si ripresentino a cadenza
annuale",
per evitare che si ripresentino episodi analoghi, la
direzione lavori ha già proceduto alla verifica delle zone di
sbarco antistanti i nuovi montaletti fra le ali nord e nord-est,
smontando i controsoffitti in doghe e verificando lo stato del
soffitto originario, battendo sull’intradosso, in
modo da individuare ragionevolmente se vi fossero parti che
avessero subito microlesioni.
Si prevede comunque, indipendentemente dai riscontri ottenuti,
di provvedere alla demolizione di tutti i controsoffitti nelle zone
di sbarco che presentino la stessa tipologia.
Président
La parole à la Conseillère Squarzino
Secondina.
Squarzino (PVA-cU)
Veramente sono senza parole, Assessore,
di fronte alle sue affermazioni, proprio senza parole! Senza
parole, perché qui si prende atto che è stata un'operazione
maldestra, che qualcosa non ha funzionato, che probabilmente con il
"senno del poi" si sarebbero fatti i lavori in modo diverso; si
prende atto che si è operato su una vecchia struttura e che le
vibrazioni per altri lavori hanno creato dei distacchi o delle
crepe. Ma qui, il problema, e lo ripeto, non è il pezzo di soffitto
che cade ad aprile 2001 in Ortopedia, il pezzo di soffitto che cade
il 7 febbraio 2002 in Oncologia! Il problema è
dell’insieme dei lavori di ristrutturazione in
questo Ospedale!
Mi sembra che il direttore dei lavori, ing. Galvani, sia stato
molto onesto intellettualmente quando parlava di lavori effettuati
sulla vecchia struttura che sono a rischio. Il direttore dei lavori
dovrebbe però anche spiegarmi, e spiegare a lei, ai cittadini e a
chi l’ha pagato, chi è che ha firmato quel progetto,
cioè chi è responsabile di un progetto che prevede lavori per
miliardi su una vecchia struttura, e lavori continuamente
distribuiti sulla vecchia struttura e di tipo diverso.
Allora qui non basta dire che qualcosa non ha funzionato: è
tutto l’insieme dei lavori che non funziona!
L’insieme dei lavori, perché al di là
dell'apparenza, che viene sempre esaltata quando si inaugura un
reparto, ci sono poi delle pecche strutturali enormi; poi,
permetta, Assessore, io ho sorriso quando lei ha detto,
giustamente, che i tecnici sono andati a verificare tutti gli
interventi che sono stati fatti sulle controsoffittature. Ma
come?
Aspettiamo che capiti un altro incidente in un altro reparto
relativamente ad un altro tipo di intervento strutturale, per
andare a verificare se in tutta la struttura quel tipo di
intervento funziona o non funziona? A me sembra che qui ci sia una
superficialità, una leggerezza con cui si affrontano questi
problemi, tale che ci sarebbe da vergognarsi! Ripeto, sono miliardi
che vengono spesi per fare opere su una vecchia struttura, che non
è in grado di recepirle e chi ha fatto i progetti, che sapeva
queste cose, credo che come minimo dovesse prevederle!
Qui c’è qualcosa che non funziona nella
progettazione, nella realizzazione, nei controlli; in tutte e tre
queste fasi, non solo nell’ultima! Credo che ci sia
una responsabilità collettiva, fra l’altro sarebbe
interessante capire se, Dio non voglia, se fosse successo qualche
incidente grave, a chi sarebbe stata attribuita la responsabilità.
Di chi è la responsabilità, Assessore? Io credo che ci si debba
porre questa domanda! Non si può continuare a pensare di riempire
l’Ospedale di cantieri, cercando di garantire la
sicurezza degli operai; ma certo, ci mancherebbe altro! Ma qui è
l’insieme della struttura che non garantisce la
sicurezza!
Questo reparto, lo ha detto lei, è stato inaugurato venti mesi
fa. Allora questo reparto, Assessore - mi rivolgo
all’Assessore Vallet come
all’Assessore Vicquéry, alla Giunta, alla
maggioranza, cioè a chi ha voluto questa scelta -, è il "prototipo"
del nuovo ospedale ristrutturato! In un reparto inaugurato da 20
mesi, quindi tutto bello, che deve essere un po'
l’esempio di come sono tutti gli altri reparti, dopo
20 mesi c’è questo incidente!
Ripeto, se in tutti gli altri reparti succederà la stessa cosa,
credo che i lavori proseguiranno all'infinito - mi sorge il dubbio
che l’Assessore Vallet, l’Assessore
Vicquéry, la Giunta abbiano fatto un patto di ferro con gli
impresari valdostani, per garantire loro per anni lavori e appalti!
E ricordo, en passant, che proprio pochi giorni fa è finito
l’Ospedale nuovo di Matera: quella città in quattro
anni ha pensato, progettato, realizzato, attivato, inaugurato un
ospedale di cinquecento posti circa: quattro anni! Mentre noi, cioè
voi, perché su questo non abbiamo nessuna responsabilità,
assolutamente?
(interruzione del Presidente della Regione, fuori
microfono)
? no, ma su questo ci siamo sempre distinti, signor Presidente,
e lei lo sa benissimo! Comunque chiedo di avere un minuto in più a
disposizione, perché i miei colleghi mi hanno disturbato e questo -
lo denuncio pubblicamente - questo è un modo per disconoscere le
persone: non sanno rispondere sui contenuti, come sempre, e
utilizzano questi modi vergognosi!
Sui contenuti bisogna rispondere, e non prendendo in giro o
facendo battute su chi sta parlando; questa è una cosa vergognosa
che denuncio pubblicamente! Vi aspetto quindi sui contenuti, e non
su queste frasi buttate lì, così!
In sei anni, dicevo, la vostra Giunta, la vostra maggioranza,
non è riuscita a fare nulla per quanto riguarda un nuovo progetto
di ospedale, per offrire un servizio dignitoso alla popolazione,
cosa che nel sud Italia hanno fatto benissimo. In questi anni ha
deciso solo di rattoppare!
E vedremo - io dico, purtroppo, è facile essere profeti di
sventura - vedremo ancora decine e decine di volte, constateremo
con i fatti che questo tipo di operazione non è funzionale, perché
mettere un rattoppo nuovo su una vecchia struttura non funziona,
non va bene, a meno che non si attivino certe tecniche
ingegneristiche che qui, fra l’altro, non sono state
attivate. Questo è molto vergognoso!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK