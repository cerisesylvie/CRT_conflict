Consiglio Regionale della Valle d'Aosta - Oggetto del Consiglio n. 2581 del 21 marzo 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2581 del 21 marzo 2007 - Resoconto
OGGETTO N. 2581/XII - Revisione del Piano di bacino di
traffico nei Comuni della Plaine con particolare attenzione alla
messa in sicurezza della strada regionale n. 20.
(Interpellanza)
Interpellanza
Ricordato l'incidente occorso nel mese di febbraio nel Comune
di Charvensod, in cui una bottiglia d'acqua da 1,5 lt gettata da
una navicella della cabinovia Aosta-Pila ha rischiato di colpire
delle persone transitanti la S.R. n. 20, in quel tratto non
tutelata da opportune coperture, come invece il tratto autostradale
Aosta Ovest-Aosta Est poco più a nord;
Venuti a conoscenza che il Comune di Gressan ha proposto una
consultazione anonima sull'ipotesi di spostamento della S.R. n. 20,
nel tratto che passa nel territorio di quel Comune, ipotizzando "un
nuovo tratto di collegamento con lo sfruttamento della zona a
ridosso tra i terreni agricoli esistenti e la cava di proprietà
dell'IRVA", a partire dalla zona sportiva di Les Iles e sino a "un
punto da studiare nel lungo tratto compreso tra la loc. Bonella e
la Cure de Chevrot", anche per la scarsa sicurezza per i pedoni che
percorrono l'arteria attuale;
Preso atto che:
1) lo Statuto del Comune di Gressan prevede all'articolo 44
l'istituto del referendum, tra cui quello consultivo, che può
essere promosso dalla Giunta comunale, previa approvazione di un
apposito regolamento disciplinare;
2) pertanto la consultazione anonima non rientra nelle
fattispecie previste dallo Statuto;
3) che comunque il Regolamento disciplinare non è stato
ancora adottato;
Evidenziato che, a fronte di un traffico di transito di circa
5.000 veicoli al giorno sulla S.R. n. 20, il traffico autostradale
nella tratta Aosta Est-Aosta Ovest è pressoché nullo per ciò che
riguarda l'utenza locale, dirottata sulla viabilità ordinaria dagli
altissimi pedaggi;
Sottolineato che ai fini di un miglioramento della qualità
del trasporto e dell'ambiente occorre aumentare l'offerta di
trasporto pubblico e limitare i nuovi tratti stradali, che, per
universale convinzione scientifica, sono solo fonte di aumento di
traffico;
i sottoscritti Consiglieri regionali
Interpellano
la Giunta regionale per conoscere se intenda:
1) mettere in sicurezza la S.R. 20, sia coprendola con
opportune strutture nel tratto attraversato dalla cabinovia
Aosta-Pila, sia dotandola di marciapiedi nei vasti tratti
attraversanti centri abitati;
2) richiamare l'Amministrazione comunale di Gressan al
rispetto dello Statuto approvato dal suo Consiglio comunale e ad un
comportamento più corretto con l'Amministrazione regionale,
competente sulla S.R. n. 20;
3) definire nel più breve tempo possibile gli interventi
necessari alla detariffazione della tratta autostradale Aosta
Ovest-Aosta Est, intervento che ridurrebbe grandemente il traffico
di attraversamento oggi insistente sulla S.R. n. 20;
4) rivedere il Piano di Bacino di Traffico, al fine di
aumentare notevolmente il chilometraggio del trasporto pubblico su
gomma, premessa indispensabile al potenziamento della rete di
autobus della Plaine e in particolare quella afferente ai comuni di
Charvensod, Gressan, Jovençan e Aymavilles.
F.to: Sandri - Fontana Carmela
Presidente
- La parola al Consigliere Sandri.
Sandri (GV-DS-PSE)
- Questa interpellanza pone per
l'ennesima volta l'accento sulla questione nota delle autostrade
valdostane, in quanto si conosce il problema del grosso peso che
hanno le tariffe per quanto riguarda il tratto valdostano, per il
prossimo Consiglio abbiamo predisposto una mozione in cui
evidenziamo come il costo a km. da Pont-Saint-Martin a Sarre è di
circa 13 cent./km. contro una media italiana di 6, quindi costa più
del doppio delle altre autostrade italiane. Il problema sarebbe
quindi una serie di interventi, fra i quali quello di detariffare,
rendendo l'accesso e l'uscita liberi, il tratto autostradale da
Aosta est ad Aosta ovest, perché oggi abbiamo questa simpatica
situazione, per cui abbiamo una tangenziale, che è costata un sacco
di soldi, vuota e le strade di transito, sia all'interno della
città di Aosta, sia nei Comuni di Gressan e Jovençan che sono
intasate di traffico e questo comporta problemi di sicurezza e di
incolumità. Abbiamo purtroppo avuto anche in questo fine settimana
un gravissimo incidente alle porte di Aosta, così come ci sono
stati incidenti sulla strada regionale n. 20, che da Charvensod
porta a Jovençan verso Aymavilles.
Qui si pone un secondo problema, perché nel Comune di Gressan si
ipotizza da parte dell'Amministrazione comunale un intervento sulla
strada regionale - che credo, fra l'altro, sia di competenza
dell'Amministrazione regionale - per fare una circonvallazione per
poter scaricare il traffico che in questo momento passa attraverso
l'abitato. Si arriverebbe quindi con tale iniziativa ad avere 8 o 9
rami stradali che passano tutti nella stessa direzione. È chiaro
che se da Aymavilles per andare verso il "carrefour", piuttosto che
verso Nus si potesse utilizzare l'autostrada gratuitamente, non ci
sarebbe più sulla strada regionale n. 20 quel carico di traffico
che attualmente c'è e non ci sarebbe la necessità di fare questa
tangenziale. Fra l'altro, sarebbe importante capire, visto che ci
sono state delle iniziative o, meglio, consultazioni popolari in
questi giorni, come mai - qui parlo alla Regione in quanto organo
di vigilanza sugli enti locali - è stata fatta, pur avendo lo
Statuto di Gressan una precisa procedura per l'esecuzione di
referendum, una procedura così "raffazzonata" in cui non era messo
nella correttezza di una precisa norma democratica.
Ultima questione: se si vuole ridurre il traffico, bisogna
aumentare l'offerta di trasporto pubblico. Qui si torna a un altro
problema, quindi capire le intenzioni che ha la Giunta in materia,
se c'è la voglia di andare in fretta a fare una variante al piano
di bacino di traffico, in modo da aumentare notevolmente il
chilometraggio a disposizione del trasporto pubblico su gomma,
perché questo diventa la premessa indispensabile ad aumentare la
rete di autobus nella "Plaine d'Aoste" e consente una maggiore
qualità di servizi e quindi più gente che, al posto di recarsi in
macchina ad Aosta, può spostarsi con i mezzi pubblici, ma questo
non è possibile se il piano di bacino di traffico è fermo a
statistiche di richiesta di domanda di trasporto a più di 15 anni
fa.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- La nostra sarà una risposta "a due mani",
nel senso che cercherò di dare una risposta ai primi 3 punti e sul
quarto punto risponderà il collega Pastoret.
Per quanto riguarda l'incidente occorso ad un automobilista in
corrispondenza dell'attraversamento della telecabina Aosta-Pila
lungo la strada regionale n. 20, la Regione non è stata formalmente
informata dell'accaduto, abbiamo cercato assieme alla Direzione
trasporti di avere qualche approfondimento e lì abbiamo avuto la
conferma che l'impianto della telecabina Aosta-Pila prevede che
tutte le cabine abbiano finestrature dotate di griglie di
protezione che non permettono la caduta accidentale di oggetti.
L'unica possibilità perché ciò avvenga presuppone un atto
criminale, ancor più che vandalico, da parte degli utenti come la
forzatura dell'apertura delle porte o la manomissione di pannelli e
griglie. Stante l'eccezionalità dell'episodio che ha riguardato la
strada regionale n. 20, non si ritiene al momento necessario
provvedere alla realizzazione di una vera e propria struttura di
copertura, ma si concorda con la Direzione Trasporti
sull'opportunità di migliorare i fissaggi dei pannelli e delle
griglie. Voglio ricordare che, per quanto riguarda l'intersezione
con la strada di Gressan, questo avviene una volta sola, ma la
strada per Charvensod e Pila viene intersecata più volte, quindi
sarebbe un'operazione di una certa entità, oltre che di un certo
impatto. In occasione del prossimo adeguamento dell'impianto - che
è a scadenza e sul quale si stanno progettando le nuove strutture -
sarà richiesto che le cabine siano dotate di sistemi in grado di
migliorare le condizioni di sicurezza in rapporto alla possibilità
di manomissioni.
Per quanto riguarda la dotazione di marciapiedi, nel tratto
compreso tra l'inizio della strada regionale n. 20 - località Pont
Suaz - e il Municipio di Gressan, su una lunghezza di circa 2,7 Km.
sono già stati realizzati circa 2,1 Km. di marciapiedi in
corrispondenza dei centri abitati. Per quanto concerne gli
interventi futuri, nel mese di ottobre 2006 è stato formalizzato
l'incarico per l'allargamento e rettifica della strada regionale n.
20 di Gressan-Aymavilles nel tratto tra il Municipio di Gressan e
la frazione Pompiod in Comune di Jovençan. Questo intervento è
previsto tra gli interventi in fase di progettazione nel documento
allegato al Programma regionale di previsione dei lavori pubblici
per il triennio 2007-2009 che verrà prossimamente sottoposto al
Consiglio per un importo complessivo di 3.900.000 euro. Nel
medesimo documento è previsto anche un tratto di marciapiede tra le
progressive... diciamo che un tratto di marciapiede di circa 590
metri in corrispondenza del confine tra i Comuni di Gressan e
Charvensod, l'importo previsto è di 500.000 € da finanziare dopo il
2009. Ricordo che quest'anno sarà realizzata la rotatoria in
corrispondenza del Municipio di Aymavilles, lì è prevista la
realizzazione di marciapiedi per 300 m. della strada regionale n.
20, questi lavori si presume possano essere completati entro l'anno
2008.
Per quanto riguarda il punto n. 2, lo Statuto del Comune di
Gressan all'articolo 39 (Partecipazione popolare) prevede che
l'Amministrazione comunale può prevedere forme di consultazione per
acquisire il parere della comunità locale, specifici settori della
popolazione e di soggetti economici su particolari problemi. Il
Comune, in particolare, valorizza, promuove e favorisce la libera
partecipazione popolare all'attività dell'ente mediante le seguenti
forme: a) assemblee generali; b) istanze; c) petizioni; d)
proposte; e) referendum...
L'articolo 91 (Consultazione dei cittadini) del Regolamento per
il funzionamento del Consiglio dispone che, in conformità a quanto
stabilito dallo Statuto, il Consiglio comunale, di propria
iniziativa o su proposta della Giunta, può deliberare la
consultazione preventiva di particolari categorie di cittadini,
individuabili attraverso le risultanze degli uffici comunali, di
albi pubblici o di associazioni di categoria, su proposte e scelte
che rivestono per gli stessi diretto e rilevante interesse. La
consultazione può aver luogo: a) mediante l'indizione di assemblee
di cittadini; b) con l'invio a ciascun interessato di questionari
nei quali è richiesta, con semplicità e chiarezza, l'espressione di
opinioni, pareri e proposte, da restituire con le modalità e nel
termine negli stessi indicato;
c) mediante il ricorso al
referendum consultivo, con il quale tutti i cittadini del Comune
sono chiamati a pronunciarsi in merito a temi con lo stesso
proposti. L'ufficio comunale interessato, individuato dal
Segretario comunale, dispone lo scrutinio delle risposte pervenute
e riassume i risultati della consultazione che trasmette al
Presidente del Consiglio, il quale li comunica al Consiglio
comunale ed alla Giunta per le valutazioni conseguenti e provvede a
darne informazione, con pubblici avvisi, ai cittadini. Non risulta
alla Regione che il Comune di Gressan abbia indetto alcun
referendum consultivo o altra forma di consultazione dei cittadini,
anche se, dagli elementi esposti nell'interpellanza, la
comunicazione in questione parrebbe poter rientrare in una delle
forme di consultazione popolare disciplinate dallo Statuto e dal
Regolamento, in particolare quella prevista dall'articolo 91, comma
2, lettera b) del Regolamento per il funzionamento del Consiglio.
Si evidenzia che, dagli atti in possesso della Regione, non risulta
che il Comune abbia adottato il regolamento per la disciplina delle
consultazioni referendarie. Non rientrando però tale regolamento
tra quelli obbligatori previsti dalla legge regionale n. 54/1998,
non sono applicabili, nel caso di specie, le disposizioni di cui
agli articoli 118 e 119 della stessa legge, che prevedono
l'intervento sostitutivo del Presidente della Regione qualora i
regolamenti non siano stati adottati entro il 28 febbraio 2005.
Per quanto riguarda il raccordo autostradale est-ovest, su
questo c'è stata un'ampia discussione reiterata in diverse sedi,
fra cui in questo Consiglio. Rinviando quindi a quanto è già stato
detto, in particolare nell'oggetto n. 1747 discusso in data 25
gennaio 2006, ricordo solo che la trasformazione in tangenziale
della tratta autostradale compresa fra la barriera est e ovest,
Quart e Aymavilles, non è attuabile sia per motivi tecnici, in
quanto non esiste attualmente la barriera Aosta ovest,
indispensabile per trasformare in tangenziale quella tratta, sia
per motivi di tipo economico. L'importo non percepito dagli
utilizzatori della sola tratta di tangenziale dovrebbe essere
compensato da un incremento delle tariffe autostradali sulla tratta
Aosta ovest-Courmayeur e Aosta est-Ivrea-Torino. Infatti
resterebbero fissi gli oneri relativi alla manutenzione ordinaria e
straordinaria della tratta interessata, nonché il relativo
ammortamento dell'investimento effettuato, anzi considerando anche
le spese di investimento e di gestione che la creazione di una
nuova barriera comporterebbe.
Per quanto riguarda il punto n. 4, lascio la parola al collega
Pastoret.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Molto brevemente, con riferimento al
punto che è stato citato sia nell'interpellanza, sia
nell'intervento del collega Sandri, alcune cose che peraltro credo
siano già a sua conoscenza. Il piano di bacino di traffico
attualmente in vigore, che è stato approvato dal Consiglio
regionale nel 1999, prevede già ora la possibilità di correggere il
chilometraggio assegnato ai vari sub bacini per sopperire alla
necessità di nuovi collegamenti, di modifiche di percorso, di
potenziamento delle linee di trasporto pubblico locale. La legge
regionale n. 1/2005 ha infatti innalzato del 3% il limite massimo
di percorrenza chilometrica assegnata ai vari sub bacini, perché il
3%? Perché l'innalzamento percentuale non può essere tale da
determinare delle storture per quanto riguarda l'appalto che è
stato affidato sulla base di certe caratteristiche, quindi gli
aumenti, come sempre accade quando ci sono dei contratti già
perfezionati, può estendersi solo all'interno di certe misure. Ciò
premesso, è possibile migliorare le attuali condizioni del sub
bacino di Aosta e cintura senza necessariamente aumentare
notevolmente i km. previsti, bensì agendo sulla razionalizzazione
dell'attuale sistema: questo in parte è già stato fatto sotto un
altro punto di vista, per ora solo in via sperimentale abbiamo
iniziato a farlo con l'iniziativa sperimentale "Allô Bus", che ha
consentito di sopperire alla percorrenza di linee vuote, con un
servizio più mirato rispetto alle esigenze di alcune fasce sociali
della popolazione. La combinazione di questi elementi può dare
delle risposte. A proposito della razionalizzazione devo dire che è
in fase di analisi una specifica revisione dell'organizzazione
delle linee del sub bacino di Aosta e cintura, che potrebbero avere
una realistica realizzazione già a partire dal 2008, prima di
arrivare all'approvazione del nuovo bacino di traffico.
Per quanto riguarda in generale il piano di bacino di traffico,
ne approfitto per dare un'informazione: è già stato predisposto uno
specifico gruppo di lavoro per l'elaborazione di una serie di
documenti di indirizzo per la formulazione del nuovo strumento
programmatico. In tale contesto per la specificità del bacino di
utenza servito particolare attenzione verrà posta nell'esame della
riqualificazione della rete di trasporto urbana e suburbana della
città di Aosta: questo anche perché c'era una mozione del collega
Sandri che ci impegnava a dare una risposta rispetto a maggiori
percorrenze per quanto riguarda il bacino di traffico. Tutto questo
viene fatto attualmente sulla base di studi commissionati dalla
Regione e delle esigenze manifestate dai Comuni interessati, in
particolare il Comune di Aosta, per il quale noi a spese della
Regione avevamo svolto un'analisi sui flussi circolatori nella
città per dare risposta alla necessità di apportare delle modifiche
all'attuale bacino di traffico e al sistema di circolazione e di
trasporto pubblico nella città.
Presidente
- La parola al Consigliere Sandri.
Sandri (GV-DS-PSE)
- Mi sembra di aver capito abbastanza
le intenzioni della Giunta e quindi farò solo qualche breve
osservazione.
Per quanto riguarda le cabinovie, le garantisco che forse vi è
da fare una revisione delle chiusure, perché vi sono buche di
queste dimensioni dove passano bottigliette e di più, perché
vetuste, perché, malgrado vi sia scritto che è vietato "endommager
les cabines" in 4 lingue, non sempre gli utenti sono attenti e
quindi mi sembra quella una soluzione corretta. Così come mi fa
piacere che vi sia tutta questa serie di investimenti, compreso
l'allargamento dal Municipio di Gressan fino a Pompiod della strada
regionale n. 20, per cui si capisce poco perché si debba fare un
altro asse viario a Gressan. Mi permetto però di farle avere una
copia del foglio di carta della consultazione del Comune di
Gressan, che è simpatico, perché assomiglia molto a una scheda da
me recuperata anni fa al mercatino di Verrès, che era la scheda
delle votazioni del 1926, in cui c'erano tutti i partiti, ma uno
casualmente era già votato, ossia è un bellissimo volantino dove è
scritto perché votare "sì" e poi è scritto: sei favorevole o
contrario? Non è quindi che venga data la possibilità alla
minoranza di esprimere le proprie opinioni, mentre poteva essere
carino mettere da una parte: "vogliamo questo per questi motivi" e,
dall'altra, permettere alla minoranza di dire: "vogliamo
quell'altro". In più lei ha citato giustamente l'articolo 39... non
c'è nessuna fattispecie che una cosa di questo genere, la quale non
ha nessuna garanzia che a ogni foglio corrisponda un diritto di
voto, ossia una testa, perché è fatto in maniera di distribuzione
assolutamente incontrollata... garantisca la democraticità di quel
tipo di iniziativa. Credo quindi che un richiamo al Comune di
Gressan a rispettare la minoranza e lo Statuto... altrimenti il
Comune di Gressan rischia di finire in quella grande strada aperta
dal Comune di Sarre, in cui c'è una sola lista, un solo sindaco, un
solo "imperatore": questo di certo non va bene.
Per quanto riguarda gli altri punti, l'Aosta est e Aosta ovest,
mi scuso, ma - ne riparleremo nella prossima mozione - non sono
d'accordo con lei sul fatto che la chiusura dell'alta Valle con la
barriera a Aymavilles non è possibile tecnicamente, non è vero: la
"SAV" ci ha dato indicazioni di tipo diverso. Dal punto di vista
economico ancora meno, nel senso che lì sulla manutenzione sono
emersi su vari giornali, fra cui "Il Sole 24Ore", articoli che
evidenziano che la "SAV" è una delle società che meno ha fatto
lavori di ristrutturazione rispetto a quelli che si era impegnata a
fare. Se si andasse a fare un conto economico serio - e noi,
essendo azionisti di minoranza, potremmo farlo -, pertanto dovremmo
poter chiedere a loro di abbassare le tariffe, perché non hanno
fatto quello che dovevano fare, per cui non è giusto che loro si
facciano pagare con il trasporto lavori che non hanno fatto! Credo
che in questo modo ci pagheremmo abbondantemente la chiusura al
traffico dell'alta Valle e poi è vero che la detariffazione
dovrebbe essere compensata, ma sicuramente basterebbero a
compensarla i lavori effettivamente svolti, togliendo i lavori che
invece non sono stati svolti.
Per quanto riguarda il bacino di traffico, ringrazio l'Assessore
perché, come al solito, dimostra che le cose si stanno portando
avanti, quindi mi fa piacere che il gruppo di lavoro si sia
attivato, ma mi permetto di fare un piccolo ragionamento: "qualità"
spesso combacia anche con la parola "quantità". In Valle d'Aosta in
automobile percorriamo circa un miliardo di km. l'anno grosso
modo... si intende che sono 10mila km. per persona con più di 18
anni, senza guardare il traffico di chi non è valdostano... ma
grosso modo un miliardo di km con auto, camion e cose del genere. A
fronte di questo il trasporto pubblico è un'offerta che è inferiore
all'1% dei km. percorsi, quindi se la gente si deve spostare per
100 km. e noi gliene offriamo uno con il trasporto pubblico, è
chiaro che il trasporto pubblico non è competitivo! Il discorso
qualità e quantità pertanto vanno di pari passo. È giusto
ristrutturare, aggiornare, tarare come è successo per "Allô Bus",
che è un servizio che funziona molto bene, l'offerta rispetto alla
richiesta, ma in un'offerta che deve essere quantitativamente di
molto superiore. Se alcuni servizi, al posto di essere una volta
ogni ora, fossero una volta ogni 20 minuti, quindi triplicati,
credo che molta gente abbandonerebbe l'auto e prenderebbe
l'autobus. Oggi l'autobus risponde a malapena a una, forse neanche
a un'occasione su 100, è troppo poco per essere competitivi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK