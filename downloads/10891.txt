Consiglio Regionale della Valle d'Aosta - Oggetto del Consiglio n. 1884 del 15 febbraio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1884 del 15 febbraio 1991 - Resoconto
OGGETTO N. 1884/IX - Chiusura temporanea della tratta
ferroviaria Aosta-Pré-Saint-Didier e successiva gestione dei
servizi (Approvazione di risoluzione).
Presidente:
Do lettura della proposta di risoluzione
presentata dal Presidente della Giunta regionale ed iscritta in via
d'urgenza all'ordine del giorno.
Risoluzione
Il Consiglio regionale della Valle d'Aosta
Preso atto dell'imminente avvio, da parte dell'Ente Ferrovie
dello Stato, dei lavori di riclassificazione della linea
ferroviaria Aosta-Pré-Saint-Didier, comprendenti l'automazione dei
passaggi a livello e delle stazioni, nonché interventi nelle
gallerie
Considerato che tali interventi, che assicurano un miglioramento
della qualità del servizio, sono indispensabili per assicurare la
continuità di attività della linea che, in alternativa,
rischierebbe la chiusura per diseconomicità anche in relazione al
non consistente volume di traffico;
Constatato che il programma dell'Ente prevede, per l'esecuzione
dei lavori, l'interruzione dell'esercizio ferroviario e
l'attivazione dei servizi sostitutivi per un periodo di 11 mesi, a
partire dal 1° marzo 1991;
Tenuto conto che l'automazione della linea comporta una drastica
riduzione del personale attualmente in servizio, per il quale è
previsto il trasferimento in altre zone distanti non meno di 120 km
dalle attuali sedi, con tutti i disagi che conseguono per
l'allontanamento dai nuclei familiari;
Rilevato infine che, permanendo la gestione militare dei servizi
della stazione di Aosta, che provvederebbe anche a gestire tutti
gli automatismi della linea fino a Pré-Saint-Didier, tale linea
risulterebbe, di fatto, militarizzata come la Chivasso-Aosta;
Impegna
Il Presidente della Giunta regionale a prendere contatti con i
responsabili dell'Ente Ferrovie dello Stato al fine di:
1) concordare un programma di cantierizzazione che restringa al
massimo il periodo di interruzione del servizio pubblico, rinviando
la chiusura della linea a dopo il termine dell'anno scolastico e
richiedendo che l'interruzione sia limitata allo stretto
indispensabile;
2) opporsi alla militarizzazione, di fatto, della linea
Aosta-Pré-Saint-Didier;
3) richiedere, a modificazione della convenzione per la gestione
della linea ferroviaria Chivasso-Aosta, una parziale
smilitarizzazione dei servizi della Stazione di Aosta, affidando a
personale civile, da scegliersi tra quello attualmente in servizio
in Valle, la gestione dei servizi riferiti alla linea
Aosta-Pré-Saint-Didier.
Presidente:
ha chiesto la parola il Consigliere Andrione;
ne ha facoltà.
Andrione (UV):
Chiedo scusa, ma vorrei sapere che cosa
significa il termine "cantierizzazione"....
(...Interruzione...)
... Sì, ma se le ferrovie sono mobili, che cosa sono allora i
cantieri delle ferrovie?...
(...Interruzione...)
... Va bene, d'accordo; ma che forse vogliamo mettere le imprese
sui binari?...
(...Interruzione...)
Presidente:
Ha chiesto la parola il Consigliere Stévenin;
ne ha facoltà.
Stévenin (UV):
In linea di massima noi siamo propensi a
votare a favore di questa mozione, ma mi sembra indispensabile
precisarne meglio alcuni punti.
Anche se il Consiglio si è già espresso in più occasioni a
favore della smilitarizzazione della tratta Aosta-Chivasso, è però
altrettanto vero che è necessario ribadire la volontà di andare
verso la smilitarizzazione, anche perché non si capisce bene il
significato della dizione: "Una parziale smilita-rizzazione dei
servizi della Stazione di Aosta" presente nel terzo punto della
impegnativa della mozione...
(...Interruzione del Presidente della Giunta, Bondaz...)
...Presidente, mi spieghi allora che cosa significa "parziale
smilitarizzazione". Me lo spieghi, perché voglio proprio capire che
cosa vuol dire...
(...Interruzione del Presidente della Giunta, Bondaz...)
Presidente:
Colleghi Consiglieri, il Consiglio può andare
avanti anche se il Consigliere Stévenin non capisce il significato
di "parziale smilitariz-zazione".
Stévenin (UV):
Chiedo che nella risoluzione venga
inserita la richiesta di smilitarizzazione dell'intera tratta,
anche perché mi sembra abbastanza limitativa la precisazione del
terzo punto della risoluzione.
Chiedo quindi al Presidente della Giunta se, prima del punto in
cui si dice: "Impegna il Presidente della Giunta regionale, e poi
non so perché non si dica "la Giunta regionale", a prendere
contatti con i responsabili dell'Ente Ferrovie dello Stato...",
intende inserire la seguente precisazione:
"Nel ribadire la volontà di andare verso la smilitarizzazione
dell'intera tratta".
Presidente:
Ha chiesto la parola il Presidente della
Giunta, Bondaz; ne ha facoltà.
Bondaz (DC):
Credo che sia necessario un documento
specifico per quella tratta.
In questo caso, invece, poiché la trattativa deve essere fatta
con le Ferrovie dello Stato e non con il Governo, con il Ministero
della Difesa o con quello dei Trasporti, mi sembra inopportuno
inserire quella precisazione nella risoluzione, che è stata fatta
"ad hoc" per questo specifico argomento.
Sul fatto che il Consiglio regionale...
(...Interruzione del Consigliere Stévenin...)
Presidente:
Colleghi Consiglieri, io penso che se
vogliamo pervenire ad una conclusione, o votiamo il testo proposto
e in una prossima occasione prenderemo una decisione più precisa,
oppure il Vicepresidente Stévenin presenta un emendamento scritto e
ci spiega esattamente cosa vuole.
Ha chiesto la parola il Consigliere Riccarand; ne ha
facoltà.
Riccarand (VA):
Mi sembra che la richiesta del
Consigliere Stévenin sia in linea con quanto è stato sempre
affermato dal Consiglio regionale. Si tratta di aggiungere prima
della parte deliberativa un ulteriore capoverso, in cui si dica:
"Ribadita la necessità di smilitarizzare la tratta ferroviaria
Chivasso-Aosta", così ribadiamo un'affermazione già fatta più volte
dal Consiglio, che è opportuno richiamare anche in questa sede,
specie quando si propone che la smilitarizzazione giunga fino a
Pré-Saint-Didier. Io credo che l'inserimento di questo capoverso
possa andar bene.
Vorrei chiedere un'informazione al Presidente della Giunta.
Perché non iniziano i lavori sulla tratta Morgex-Pré-Saint-Didier,
che attualmente è chiusa al traffico, invece di andare a chiudere
la tratta Morgex-Aosta, che è in funzione? Non è possibile
prevedere "la cantierizzazione" in modo da consentire l'inizio dei
lavori sul tratto attualmente chiuso, cosicché, quando sarà
necessario chiudere il tratto attualmente in funzione, la chiusura
possa essere molto più limitata nel tempo?
Presidente:
Ha chiesto la parola il Presidente della
Giunta, Bondaz; ne ha facoltà.
Bondaz (DC):
La richiesta del Consigliere Riccarand circa
il possibile inizio dei lavori nel tratto oggi chiuso della linea
ferroviaria, piuttosto che in un altro, è oggetto di una trattativa
che stiamo mettendo a punto e che si è già avviata questo
pomeriggio con il Compartimento di Torino. La prossima settimana
dovrebbe aver luogo un incontro tra sindacati, Amministrazione
regionale e Compartimento di Torino, proprio per cercare di
definire queste cose, perché gli accordi del novembre scorso
prevedevano che la Regione avrebbe dovuto essere interpellata
preventivamente circa le ipotesi di "cantierizzazione" (inizio dei
lavori e localizzazione dei cantieri). Ciò non è avvenuto, perché
il Compartimento di Torino ha mandato la sua ipotesi di lavoro,
senza chiedere o ricercare alcun tipo di accordo.
In questa situazione si sono poi inserite la dialettica e la
preoccupazione dei giovani che si servono della ferrovia e dei
sindacati per salvaguardia dei posti di lavoro. Ecco perché
ritenevo e ritengo assolutamente indispensabile che sia approvato
uno specifico documento, che ribadisca l'impegno della Regione a
chiedere la smilitarizzazione della tratta. Poiché è da circa
trent'anni che ciò è richiesto dall'Amministrazione regionale, non
credo che l'aggiunta di un'ipotesi di questo genere possa
modificare l'impegno dell'Amministrazione stessa.
Nel caso specifico, l'esigenza della contrattazione è rivolta
alla Direzione compartimentale delle Ferrovie dello Stato, per cui
mi auguro che sia approvato questo testo, che ha ottenuto il
consenso di tutti i sindacati e ragazzi presenti alla riunione,
alla quale ha presenziato il Vicepresidente Stévenin.
Presidente:
Nel dichiarare chiusa la discussione
generale, do lettura di un emendamento presentato dai Consiglieri
Stévenin e Riccarand.
Emendamento
Prima della parola "impegna" inserire:
"Ribadita la volontà di pervenire alla smilitariz-zazione della
tratta ferroviaria Chivasso-Aosta, impegna il Presidente della
Giunta regionale...".
Presidente:
Ha chiesto la parola il Presidente della
Giunta, Bondaz; ne ha facoltà.
Bondaz (DC):
Faccio notare che l'Amministrazione
regionale, intesa nel suo senso più lato, è sempre stata d'accordo
su questo tema e poiché oggi le occorre un documento specifico in
merito, noi ci asteniamo dal votare l'emendamento presentato dai
Consiglieri Stévenin e Riccarand.
Presidente:
Se nessuno chiede la parola, pongo in
votazione l'emendamento proposto dai Consiglieri Stévenin e
Riccarand, del quale abbiamo già dato lettura.
Esito della votazione:
Presenti: 29
Votanti: 10
Favorevoli: 10
Astenuti: 19 Astenuti: 19 (Aloisi, Bajocco, Beneforti, Bondaz,
Chenuil, Dolchi, Fosson, Gremmo, Lanièce, Lavoyer, Limonet,
Mafrica, Martin, Milanesio, Monami Cristina, Pascale, Ricco, Rusci
e Trione,)
Il Consiglio non approva
Presidente:
Se nessuno chiede la parola, pongo in
votazione la risoluzione nel testo originario del quale abbiamo già
dato lettura.
Esito della votazione:
Presenti: 31
Votanti: 30
Favorevoli: 30
Astenuti: 1 (Andrione)
Il Consiglio approva
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK