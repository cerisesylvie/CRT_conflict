Consiglio Regionale della Valle d'Aosta - Oggetto del Consiglio n. 424 del 11 marzo 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 424 del 11 marzo 2009 - Resoconto
OGGETTO N. 424/XIII - Interpellanza: "Problematiche relative
all'ultimazione dei lavori della 'Scuola Polmone' nel Comune di
Aosta".
Interpellanza
Visto che i lavori della "Scuola Polmone" da realizzarsi nel
comune di Aosta, definiti urgenti, non sono ancora stati
consegnati;
Constatato che i lavori sono ancora in essere;
i sottoscritti Consiglieri regionali
Interpellano
l'Assessore alle opere pubbliche, difesa del suolo e edilizia
residenziale pubblica:
1) affinché spieghi per quali motivazioni i lavori della
"Scuola Polmone" non sono ancora conclusi;
2) affinché illustri gli intendimenti, vista l'urgenza che ha
determinato tutti i relativi atti amministrativi dal 13 giugno
2005;
3) per sapere quando la cosiddetta "Scuola Polmone" potrà
essere utilizzata.
F.to: Chatrian - Patrizia Morelli
Presidente
- La parola al Vicepresidente Chatrian.
Chatrian (VdAV-R)
- Grazie, Presidente. Assessore, siamo
un po' imbarazzati nel ripresentare questa iniziativa. Non farò
assolutamente più la cronistoria, l'abbiamo fatta nel mese di
ottobre, anche se è importante ogni tanto "un rappel", e poi
l'abbiamo fatta nuovamente nel mese di novembre; proprio lei ci
ringraziava il 12 novembre per l'opportunità data per fare un po'
di cronistoria, come ha detto lei, anche perchè "la cronistoria"
fatta - sempre sue parole - non fa una grinza. Ci rispose che per
fine anno i lavori dovevano essere terminati.
Torno alle due interpellanze fatte, le sue parole erano chiare e
forti, ci diceva (questo il 1° ottobre 2008) sei mesi fa:
"L'entrata in funzione della struttura è prevista per dicembre,
speriamo per fine dicembre. È chiaro che non tutto dipende da noi,
dipende anche da altre condizioni che ben potete capire. Il nostro
obiettivo è arrivare per fine dicembre a far funzionare questa
struttura". Un mese e mezzo dopo, sempre lei ci rispondeva in
maniera schietta e chiara, non parlavamo assolutamente di aria
fritta: "A fine dicembre continuiamo i sessanta giorni, andiamo a
fine febbraio e io spero che sia prima di fine febbraio per poter
utilizzare, come abbiamo parlato con l'Assessore Laurent Viérin, le
vacanze chiamate di carnevale per fare il famoso trasloco e di
conseguenza la consegna dei lavori".
Quindi non rifacciamo la cronistoria, ho riletto solo le sue
parole del mese di ottobre e del mese di novembre; non voglio
tediare il Consiglio riparlando di urgenza, di dossier importante:
questo dossier è iniziato nel 2005 proprio per dare delle risposte
importanti. "Scuola polmone" nacque con una forte volontà politica
e il vocabolo più utilizzato era proprio quello dell'urgenza per
dare delle risposte concrete al sistema scolastico valdostano.
Vorremmo solo conoscere la reale situazione. Grazie.
Presidente
- La parola all'Assessore alle opere
pubbliche, difesa del suolo ed edilizia residenziale pubblica,
Marco Viérin.
Viérin M. (SA-UdC-VdA)
- Grazie, Presidente. Comunque
ringrazio ancora Chatrian, anche se così partiamo subito con il
passo giusto, nel senso che il collega deve essere anche onesto e
corretto quando legge le enunciazioni di un Assessore, di leggere
tutte le frasi o la frase completa. Avevo preparato una risposta,
ma con questo posso rispondere a braccio e mi sento anche più a mio
agio, proprio sul fatto di dire che la prima risposta l'abbiamo
data, diciamo che era il 30 dicembre, poteva essere una data
fattibile e quando abbiamo detto che non tutto dipende da noi,
abbiamo elencato una serie di situazioni che dovevano essere
valutate per capire se dovevano essere affrontate e in che
maniera.
A fine ottobre, quando è stata presentata la seconda iniziativa,
il 12 novembre abbiamo risposto in maniera puntuale e posso leggere
le tre frasi che si ricollegano ad oggi e a quella data di fine
febbraio, nel senso che avevamo detto: "Tuttavia a seguito delle
prescrizioni notificate dal competente servizio di prevenzione e
sicurezza degli adempimenti dei lavori, della necessità di
predisporre le misure necessarie alla messa in sicurezza, le
lavorazioni sono state sospese per un periodo temporaneo di 25
giorni". Lì ci eravamo presi la responsabilità del certificato
sulla sicurezza. E ancora: "Attualmente inoltre è in fase di
predisposizione una perizia di variante per sopravvenute esigenze
avanzate dalla competente istituzione scolastica, che comporteranno
l'esecuzione di opere non previste in progetto e quindi un
prolungamento dei tempi contrattuali con una consegna ipotizzabile
in circa 40 giorni". Se sommiamo quelle due date, andiamo da fine
dicembre a fine febbraio.
Il discorso qual è? Avevamo anche detto sempre a novembre:
"Considerata infine la tipologia e le dimensioni della struttura
scolastica prefabbricata, i tempi di realizzazione potrebbero
subire una ulteriore dilazione dovuta alle attuali condizioni
climatiche avverse", in quanto avevamo avuto un inizio inverno
abbastanza importante che poi si è protratto nelle ultime settimane
scorse, anche con certe temperature. È per quello che ho dovuto
fare una sospensione totale dal 21 dicembre al 31 gennaio, e poi
abbiamo fatto per le lavorazioni esterne una sospensione fino al 23
febbraio, non potendo fare le lavorazioni che poi con il discorso
climatico avrebbero avuto dei danni a seguito della consegna dei
lavori.
Sul discorso quindi del fatto di parlarne e di dare delle date,
credo che nessuno abbia la verità in tasca e nessuno possa essere
puntuale al giorno che si dice in maniera puntualissima e
quant'altro, ma certamente facendo un ragionamento sulle
motivazioni si capisce che siamo nell'ottica di quanto avevamo
detto a novembre, per quello che ho enunciato prima. Le frasi che
ho letto le ho dette a novembre. Questo solo per un discorso di
chiarimento e quindi credo che in parte ho già risposto e non la
voglio tediare sul quesito uno dell'interpellanza.
Sul quesito due posso dire che in esito a questo quesito, per
quanto di competenza, gli intendimenti sono quelli di completare
l'opera con la massima sollecitudine e tempestività che ho appena
descritto anche come prassi, perché abbiamo dovuto fare questi
passaggi.
In merito al terzo che può essere quello più interessante,
perché posso dare anche qualche suggestione in più, nel senso che,
come già evidenziato precedentemente, il termine previsto per la
ultimazione dei lavori della struttura prefabbricata è fissato per
il 15 marzo; parlo che dopo questo prolungamento di quaranta giorni
il contratto prevede il 15 marzo, e si può ritenere, considerato
l'avanzamento attuale delle opere, che tale termine potrebbe essere
superato come termine contrattuale al massimo di una decina di
giorni lavorativi. In tal caso comunque - l'ho ribadito l'altra
volta - verrà applicata la penale prevista dal capitolato speciale
d'oneri reggente l'appalto. Dall'ultimazione dei lavori si potrà
dare inizio alle prove e alle operazioni dei collaudi tecnici,
statico e impiantistico, che richiederanno un periodo di circa
trenta giorni, perché sui collaudi tecnici e statici non è che
possiamo dire precisamente i tempi, credo che o siamo dei maghi su
questi aspetti, oppure capiamo che non è possibile su queste cose
dare delle date precise.
A tale proposito si ricorda che l'Amministrazione regionale ha
già provveduto alla nomina con provvedimento dirigenziale ad
ottobre dello scorso anno di un unico ufficiale collaudatore
individuato nella persona dell'ing. Daniele Monaia di Aosta. Nel
frattempo per lo smontaggio dei ponteggi esterni è già stato emesso
apposito ordine di servizio alla ditta costruttrice in data 24
febbraio (prima ancora che fosse presentata la vostra iniziativa) e
a seguito dello smontaggio dei ponteggi si potrà procedere da parte
della ditta già affidataria dei lavori di predisposizione dell'area
esterna, la ditta D'Hérin, alla realizzazione delle linee di
adduzione dell'acquedotto e alla fognatura comunale, quindi alla
sistemazione delle aree esterne. Tali lavorazioni potranno essere
concluse in un periodo, presumibilmente quelle dell'area esterna,
che non c'entrano con l'appalto della scuola, di circa trenta
giorni; pertanto tutte le lavorazioni comprese quelle esterne,
potrebbero essere concluse entro il 30 aprile o i primi giorni di
maggio.
Non appena i lavori saranno ultimati, i vari collaudi saranno
stati espletati con esito positivo e sarà disponibile la
documentazione propedeutica, si procederà con la richiesta del
rilascio della agibilità della struttura da parte del Comune di
Aosta, ultimo atto per il pieno utilizzo della scuola. È questa la
domanda che ponevate nel terzo quesito ed è una domanda sulla quale
non possiamo dire in maniera puntualissima la tempistica
necessaria, perché sui collaudi e sull'ottenimento dell'agibilità
da parte del Comune per l'utilizzo pieno della struttura si possono
prevedere delle date, ma non si può dare una data precisa. Questo
lo si sa sia quando si fa casa propria che quando si va a toccare
un lavoro pubblico come questo.
Presidente
- La parola al Vicepresidente Chatrian.
Chatrian (VdAV-R)
- Grazie, Presidente. Assessore, non
abbiamo grandi cose da dire dopo la sua risposta. Lei mi dice che
leggo solo certe parti delle sue risposte precedentemente fatte, ma
la sua premessa nelle ultime due nostre iniziative proprio doveva
motivare i cambiamenti di termine del lavoro, quindi da dicembre a
febbraio e oggi nel mese di aprile, maggio o durante l'estate. Non
abbiamo detto noi in Consiglio che il tutto veniva terminato per
dicembre, non abbiamo detto noi a novembre che l'edificio sarebbe
stato utilizzato già nel mese di febbraio, lo ha detto lei,
pertanto non capisco questa sua frizione perché prendiamo atto
delle sue parole, soprattutto del fatto che lei ha dichiarato
l'utilizzo di questo bene.
Mi spiace, dal punto di vista politico, soprattutto per il fatto
che le sue risposte non sono credibili, poi lei mi porta come
esempio che anche per quanto riguarda la nostra casa non sappiamo
quando sarà terminata; noi prendiamo atto, ma le sue risposte sono
superficiali. Ci sembra quasi che le sue risposte siano date tanto
per dare, questa è la cosa che ci dispiace di più in quanto
istituzione e in quanto collettività, perché anzitutto stiamo
parlando di denaro pubblico, di edifici importanti, di
progettazione e di costruzione importanti a servizio di questo
sistema scolastico valdostano, parliamo di tanti soldi pubblici,
più di 5 milioni di euro.
Siamo un poco amareggiati e delusi e lo dico dal punto di vista
politico; forse dobbiamo interrogarci del perché questo sistema non
è in grado di mantenere gli impegni assunti, gli impegni che
qualcuno ha portato a conoscenza del Consiglio regionale. Quindi,
forse, un po' di serietà da una parte e dall'altra; forse viene
meno anche la celerità e l'urgenza messa in atto dalle strutture
dirigenziali regionali, per poter anticipare i tempi e le energie.
Facciamo solo qualche riflessione: è un peccato, e così perdete, ma
perdiamo tutti insieme quel minimo di credibilità che le
istituzioni forse hanno o comunque dovrebbero certamente avere.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK