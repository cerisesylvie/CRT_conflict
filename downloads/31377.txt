Consiglio Regionale della Valle d'Aosta - Oggetto del Consiglio n. 450 del 25 marzo 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 450 del 25 marzo 2009 - Resoconto
OGGETTO N. 450/XIII - Aggiornamento del "Programma delle
opere di rilevante interesse regionale" approvato con deliberazione
del Consiglio regionale n. 3445/XII del 7 aprile 2008.
Il Consiglio
Vista la legge regionale 17 agosto 2004, n. 21 concernente
"Disposizioni in materia di opere di rilevante interesse regionale,
disciplina del Fondo per speciali programmi di investimento e
istituzione del Nucleo di valutazione e verifica degli investimenti
pubblici (NUVV). Modificazioni alla legge regionale 20 novembre
1995, n. 48, da ultimo modificata dalla legge regionale 28 aprile
2003, n. 13" ed in particolare l'art. 3 che prevede, tra l'altro,
che la Giunta regionale:
-
sottoponga, sentito il Consiglio permanente degli enti
locali, all'approvazione del Consiglio regionale, un piano di
interventi che comportano la realizzazione di opere di rilevante
interesse regionale, definiti, in particolare, mediante
l'indicazione di massima della localizzazione delle opere, del
settore interessato e delle finalità perseguite;
-
proponga, con le medesime modalità di cui al punto
precedente, eventuali integrazioni o modificazioni al piano di cui
sopra, laddove emerga la necessità di nuovi interventi ovvero di
correzioni od aggiunte agli interventi già previsti ed
approvati;
-
disponga, successivamente all'approvazione del piano e al
fine dell'individuazione delle opere di rilevante interesse
regionale correlate agli interventi individuati, l'elaborazione di
appositi studi di fattibilità;
-
disponga che la struttura regionale competente con
l'ausilio del NUVV e delle strutture regionali di volta in volta
interessate provveda, con le modalità e nei tempi stabiliti con
propria deliberazione, ad effettuare un'apposita istruttoria sugli
studi di fattibilità, ovvero sui progetti se già disponibili, al
fine di accertare l'effettiva fattibilità tecnica ed economica e la
conformità dell'opera alle caratteristiche di cui all'articolo 2
della legge medesima;
-
inserisca gli studi di fattibilità e i progetti, la cui
istruttoria abbia dato esito positivo, in un programma di
realizzazione delle opere correlate agli interventi di rilevante
interesse regionale, da sottoporre all'approvazione del Consiglio
regionale, con le modalità previste dall'art. 7 della legge
regionale 20 giugno 1996, n. 12 (legge regionale in materia di
Lavori pubblici) e successive modificazioni, che costituisce
integrazione al programma regionale di previsione dei lavori
pubblici;
Richiamata la propria deliberazione n. 1718/XII dell'11
gennaio 2006, recante "Approvazione, ai sensi dell'articolo 3,
primo comma, della legge regionale 17 agosto 2004, n. 21, del
"Primo Piano di interventi (che comportano la realizzazione di
opere) di rilevante interesse regionale"", con la quale è stato
approvato un primo Piano che comprende, tra gli altri, l'intervento
relativo alla "Creazione del polo universitario nell'ambito della
riconversione di strutture militari";
Richiamata la propria deliberazione n. 2710/XII, in data 17
maggio 2007 con la quale è stato approvato il programma regionale
di previsione dei lavori pubblici per il triennio 2007/2009, ai
sensi dell'art. 7 della legge regionale 12/1996 e successive
modificazioni;
Richiamata la propria deliberazione n. 3445/XII del 7 aprile
2008, avente per oggetto "Approvazione, ai sensi dell'articolo 3,
quinto comma, della legge regionale 17 agosto 2004, n. 21, di un
"Programma delle opere di rilevante interesse regionale" correlate
agli interventi di cui al "Primo Piano di interventi (che
comportano la realizzazione di opere) di rilevante interesse
regionale"";
Visto l'art. 39 (Interventi finalizzati alla realizzazione
del polo universitario di Aosta) della legge regionale 15 aprile
2008, n. 9 recante "Assestamento del bilancio di previsione per
l'anno finanziario 2008, modifiche a disposizioni legislative,
variazioni al bilancio di previsione per l'anno finanziario 2008 e
a quello pluriennale per il triennio 2008/2010";
Richiamata la deliberazione della Giunta regionale n. 2094
del 18 luglio 2008, recante: "Approvazione dello schema di "Accordo
di programma, attuativo dell'intesa sottoscritta in data 22 maggio
2007, finalizzato all'adeguamento e alla ristrutturazione di
immobili del Ministero della difesa nei Comuni di Aosta e Pollein e
al rilascio, in favore della Regione autonoma Valle d'Aosta, della
Caserma Testafochi, in Comune di Aosta". Approvazione della
stipula";
Richiamata la propria deliberazione n. 200/XIII del 13
novembre 2008, recante "Approvazione del programma attuativo
regionale (PAR) Valle d'Aosta relativo alla politica regionale
nazionale 2007/2013, cofinanziato dal fondo per le aree
sottoutilizzate (FAS)";
Preso atto della documentazione "Conclusioni dell'istruttoria
sullo studio di fattibilità finalizzato alla "Creazione del polo
universitario nell'ambito della riconversione di strutture
militari"" (allegato n. 1), allegata alla presente deliberazione e
che ne forma parte integrante, inerente all'istruttoria -
completata con l'ausilio del Nuvvop in data 6 maggio 2008 - sullo
studio di fattibilità affidato con deliberazione della Giunta
regionale n. 2249 del 4 agosto 2006;
Ritenuto opportuno aggiornare il "Programma delle opere di
rilevante interesse regionale", approvato dal Consiglio regionale
con deliberazione n. 3445/XII del 7 aprile 2008, con l'inserimento
dell'intervento relativo alla "Creazione del polo universitario
nell'ambito della riconversione di strutture militari", tenuto
conto delle conclusioni richiamate al punto precedente nonché
dell'accordo di programma, approvato con la deliberazione della
Giunta regionale n. 2094 del 18 luglio 2008 e siglato in data 30
luglio 2008;
Richiamata la deliberazione della Giunta regionale n. 3830 in
data 30 dicembre 2008 concernente l'approvazione del bilancio di
gestione, per il triennio 2009/2011, con attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative;
Precisato che la presente deliberazione è correlata
all'obiettivo n. 151002 "Programmazione, coordinamento e
monitoraggio di progetti di investimento";
Visto il parere favorevole di legittimità rilasciato dal
Direttore della Direzione programmazione e valutazione
investimenti, dell'Assessorato opere pubbliche, difesa del suolo e
edilizia residenziale pubblica, ai sensi del combinato disposto
degli articoli 13, comma 1, lett. e) e 59, comma 2, della legge
regionale 23 ottobre 1995, n. 45, sulla presente
deliberazione;
Visto il parere della III Commissione consiliare
permanente;
Delibera
l'aggiornamento del "Programma delle opere di rilevante
interesse regionale", approvato con deliberazione del Consiglio
regionale n. 3445/XII del 7 aprile 2008, con l'inserimento
dell'intervento relativo alla "Creazione del polo universitario
nell'ambito della riconversione di strutture militari", (allegato
n. 1), allegato alla presente deliberazione e che ne forma parte
integrante, dando atto che lo stesso costituisce, altresì,
integrazione al programma regionale di previsione dei lavori
pubblici ai sensi dell'articolo 7 della legge regionale 21/2004,
come risulta dal documento "Allegato al programma di previsione
2007/2009" (allegato n. 2) allegato alla presente deliberazione e
che ne forma parte integrante.
Allegati
(Omissis)
Président
- Comme il a été convenu, nous discutons
maintenant le point n° 24 à l'ordre du jour.
La parole à l'Assesseur aux ouvrages publics, à la protection
des sols et au logement public, Viérin Marco.
Viérin M. (SA-UdC-VdA)
- Innanzitutto volevo ringraziare
i colleghi per aver accettato di fare un'inversione dell'ordine del
giorno, per un impegno che avrò successivamente nella saletta
sottostante del Palazzo regionale con il Comune di Valsavarenche.
L'Amministrazione regionale, fin dalla nascita dell'Università
della Valle d'Aosta, si è attivata per dotare la medesima di
un'adeguata sede che potesse soddisfare pienamente, da un lato, le
esigenze didattiche, formative e di ricerca e, dall'altro, le
necessità connesse alle funzioni direzionali, amministrative e
gestionali. Il decreto legislativo n. 282/2000, prevedendo in
termini generali l'utilizzo per l'edilizia universitaria di beni
immobili appartenenti alle Forze armate, ha tracciato una nuova
strada per una completa e unitaria soluzione della problematica e
ha indotto la Regione e il Ministero della difesa ad aprire un
tavolo di confronto... il suddetto decreto legislativo e nello
specifico settore la norma di attuazione dello Statuto speciale
della Valle d'Aosta, che a sua volta agli articoli 5-6 prevede il
trasferimento al demanio e al patrimonio della Regione dei beni
demaniali e patrimoniali dello Stato non più necessari alla difesa
dello Stato stesso. Affinché si realizzino queste condizioni di
inservibilità per l'Esercito del complesso Testafochi, è necessario
trasferire nelle altre caserme esistenti ad Aosta e a Pollein le
funzioni ancora svolte in Testafochi. Il documento d'intesa,
sottoscritto in data 22 maggio 2007 dal Ministro della difesa e dal
Presidente della Regione Luciano Caveri, disciplina gli impegni
reciproci consistenti per la Regione nell'assunzione a proprio
carico degli oneri finanziari connessi alla ristrutturazione delle
caserme e da parte dello Stato della cessione gratuita del
complesso Testafochi. A fine luglio 2008 è stato siglato un accordo
di programma tra il Ministero della difesa, Agenzia del demanio,
Regione e Comune di Aosta volto a disciplinare nello specifico gli
impegni e le incombenze.
Fatta questa premessa di ordine generale, è opportuno richiamare
le norme che disciplinano le opere di rilevante interesse regionale
e segnatamente la legge regionale n. 21/2004, che all'articolo 3
definisce le procedure di programmazione di dette opere. Il
presente atto che la Giunta sottopone all'approvazione del
Consiglio, nel rispetto dell'iter previsto dalla legge regionale n.
21, come innanzi detto, concerne l'integrazione nel programma delle
opere di rilevante interesse regionale già approvato dal Consiglio
regionale in data 7 aprile 2008, l'intervento denominato "Creazione
del polo universitario nell'ambito della riconversione di strutture
militari". La riconversione della Caserma Testafochi, come già
accennato, è stata oggetto di studio di fattibilità commissionato
dalla Giunta regionale con deliberazione n. 2249/2006 e consegnato
in via definitiva all'Amministrazione nel maggio 2008.
L'inserimento dell'opera nel programma è quindi ammissibile, in
quanto è stata completata con esito positivo da parte della
competente struttura regionale supportata dal NUVVOP l'istruttoria
finalizzata all'accertamento dell'effettiva fattibilità
tecnico-economica dell'intervento in oggetto.
Il trasferimento del complesso Testafochi alla Regione avverrà
per fasi successive, in concomitanza dell'esecuzione degli
interventi nelle caserme dello Stato, secondo quanto previsto dal
cronoprogramma allegato all'accordo di programma di cui ho fatto
cenno. Il primo rilascio da parte dello Stato di alcuni immobili
del complesso dovrebbe avvenire a metà del 2012. Fin dallo scorso
anno sono state avviate alcune attività propedeutiche alla
progettazione ed esecuzione dell'intervento: la progettazione delle
indagini archeologiche, i cui lavori inizieranno nei prossimi
giorni, è già stata effettuata la consegna alla ditta Zoppoli &
Pulcher di Torino il 20 di questo mese; l'affidamento dell'incarico
per la redazione del PUD in relazione alla quale le procedure di
gara sono in corso; l'avvio formale delle procedure concorsuali per
l'affidamento della progettazione e della realizzazione dei lavori,
degli interventi sulle Caserme Ramires, Battisti e sull'eliporto di
Pollein, approvato con deliberazione della Giunta regionale n. 753
sempre del 20 marzo di quest'anno. I dati economici dell'intervento
indicati nello studio di fattibilità sono i seguenti (li potete
anche voi stessi verificare, ma sinteticamente): per i lavori 56
milioni di euro circa, per gli arredi 2,8 milioni circa, per spese
tecniche di progettazione 14 milioni di euro circa, per un totale
di 72-73 milioni di euro circa. Aggiungendo gli oneri fiscali, IVA
a norma di legge, spese accessorie, si raggiunge un totale di 92,6
- 93 milioni di euro circa. Le attività di progettazione di un
primo lotto di lavori, la parte della Testafochi chiamata
Zerboglio, ed equivalentemente parte della Giordana, sono
finanziate nell'ambito del programma FAS (Fondo aree
sottoutilizzate) per circa 24 milioni di euro. Il cronoprogramma
predisposto dall'Amministrazione regionale prevede l'esecuzione dei
lavori in un arco temporale di circa 4 anni con ultimazione entro
l'anno 2006. Solo per capire l'importanza di questo progetto basti
pensare che la dimensione dell'area è di circa 30mila metri quadri,
di cui 19.350 settore sud e 11.000 settore nord, e che la
superficie complessiva lorda della sede delle sole 4 caserme è pari
a circa 21.200 metri quadri, che si riducono a 16.350 non
conteggiando gli interrati e i sottotetti. Da queste cifre si
capisce l'importanza di tale progetto.
Sulla descrizione dell'intervento, allegato alla proposta di
deliberazione che andiamo fra qualche momento ad approvare,
sperando che sia approvato all'unanimità... In questo momento
voglio ringraziare anche la III Commissione per aver approvato tale
proposta all'unanimità e soprattutto perché, anche grazie alle
audizioni, ha potuto fare un ragionamento insieme al sottoscritto e
anche con gli altri colleghi, mi sembra che sia stato audito dalla
Commissione anche Laurent Viérin. La Commissione ha fatto un lavoro
importante e ha analizzato anche il problema che ad oggi si può già
dire che è un piccolo problema, ma correttamente e con onestà
intellettuale lo diciamo anche da questi banchi, ovvero c'è qualche
preoccupazione sul rispetto del cronoprogramma, perché anche in
Commissione abbiamo visto che oggi si è in ritardo di circa 3-4
mesi per le progettazioni. Su questo per le Caserme Battisti,
Ramires ed eliporto, che hanno un cronoprogramma similare, si è già
definito con la deliberazione del 20 marzo il bando di gara, mentre
per la Testafochi, per recuperare qualche mese di tempo, si è
previsto questo recupero con la predisposizione eventuale di un
unico bando sia per le indagini geologiche e i rilievi, sia per
l'affidamento delle varie fasi progettuali tutte insieme. Abbinando
tutte insieme in un bando, quindi potremmo recuperare 2-3 mesi
rispetto al ritardo che oggi abbiamo di 3-4 mesi. Questo va detto
per onestà intellettuale, perché dobbiamo agire tutti insieme per
dare alla città e alla Valle d'Aosta un polo universitario di
rilievo; la verità in tasca su queste cose non ce l'ha nessuno e,
come ho detto, l'importante è che tutti lavoriamo per arrivare a
questo fine, che è un bene per tutti.
Président
- La parole au Conseiller Cerise Giuseppe.
Cerise G. (VdAV-R)
-
Merci, M. le Président
.
Semplicemente per annunciare il nostro sostegno a tale
provvedimento amministrativo, perché di questo si tratta, come già
abbiamo fatto in Commissione, anche perché crediamo - qui condivido
con l'Assessore - che quanto prima dotiamo la nostra Valle, la
città di Aosta di un polo universitario soddisfacente meglio è per
tutti; di conseguenza, voteremo questo provvedimento
amministrativo, perché possa accelerare l'iter finalizzato alla
realizzazione di tale polo. Questo voto favorevole però non
precluderà le nostre future valutazioni e conseguenti posizioni
sulle fasi successive, quando spero saremo chiamati ad esprimerci
su contenuti e su aspetti concreti. Oggi ci si esprime unicamente
sull'inserimento di questo intervento nel programma dei lavori
pubblici, ma non possiamo però esimerci dal fare qualche
considerazione soprattutto sulle conclusioni dell'allegata
istruttoria sullo studio di fattibilità che abbiamo giustamente in
allegato, dove leggendo ci troviamo nel campo del condizionale
assoluto. Cito solo alcuni passi, non vi tedierò sicuramente nel
leggervelo tutto, ma le conclusioni per quanto riguarda la
realizzazione dell'intervento... cominciamo a leggere:
"nel caso
specifico, tuttavia, si potrebbero immaginare forme di
realizzazione...
In secondo luogo la dimensione del progetto
giustificherebbe..."
- ancora una volta il condizionale
assoluto -
"... sembrerebbe necessario..."
,
più
avanti:
"... sembrerebbe possibile... potrebbe essere... avrebbe
davanti... acquisterebbe la natura... si tratterebbe di..."
.
Credo che qui di valutazioni o almeno di indirizzi di chiara
matrice politica non ce ne siano, questo credo sia un elemento che
non possiamo sottovalutare, trattandosi semplicemente di uno studio
di fattibilità; dunque non possiamo che riservarci per quelle che
saranno le nostre valutazioni future.
Già in Commissione quando ci è stato illustrato lo studio di
fattibilità correlato da un cronoprogramma, che poi ha citato anche
l'Assessore, lo stesso ci è parso utopistico, sicuramente non
difficilmente, ma credo impossibile da rispettare anche
semplicemente per i tempi tecnici delle varie fasi, senza eventuali
intoppi burocratici di natura anche tecnica che un'opera di queste
dimensione (parliamo di quasi 100 milioni di euro) comporterà.
Auspichiamo che questo intervento possa decollare al più presto,
dunque prendete il nostro voto favorevole come una sollecitazione a
lavorare bene e possibilmente anche in fretta.
Président
- Est-ce qu'il y a d'interventions? Je ferme la
discussion générale.
Je soumets au vote l'acte administratif:
Conseillers présents et votants: 27
Pour: 27
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK