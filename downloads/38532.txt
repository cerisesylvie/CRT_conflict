Consiglio Regionale della Valle d'Aosta - Oggetto del Consiglio n. 2054 del 21 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2054 del 21 aprile 2016 - Resoconto
OGGETTO N. 2054/XIV - Reiezione di risoluzione: "Garanzia
sull'autonomia dei componenti all'interno dei consigli di
amministrazione delle società partecipate".
Viérin M. (Presidente)
- Punto n. 48.01 all'ordine del
giorno, la parola al collega Ferrero.
Ferrero (M5S) -
Per il movimento che rappresento, la
legalità, la legittimità dell'azione politica e la democrazia sono
parole che sono pane quotidiano. Tornare sulla questione SITRASB è
un semplice pretesto per ribadire che, nell'ambito delle società
partecipate, quando si nomina un consiglio d'amministrazione i
consiglieri d'amministrazione debbono essere liberi di fare le
scelte che ritengono più opportune, per tre motivi.
Il codice civile prevede una responsabilità personale nei
confronti dei consiglieri d'amministrazione che assumono le
decisioni, quindi questa responsabilità personale, che è anche una
responsabilità che può diventare patrimoniale, deve essere
garantita. Il consigliere deve poter votare ciò che ritiene giusto
o assumere una posizione contraria. Questa è una questione
indispensabile. Nel caso specifico di SITRASB, si tratta di un
licenziamento che è stato impugnato di fronte all'autorità
giudiziaria. Noi non sappiamo ancora quale sarà l'esito del
processo. Il licenziamento è giusto? Il licenziamento non è giusto?
Questo chi lo può dire a questo punto? Si può esprimere sicuramente
una valutazione personale, si può dire in base agli elementi che ho
a disposizione, che ritengo che sia giusto o meno ma, dato che la
questione non è ancora risolta, come si fa a dire che il
licenziamento è giusto? Non lo si può dire. Sarà il giudice che poi
deciderà.
Ci troviamo di fronte a un atto di dissenso espresso da due
consiglieri d'amministrazione di cui uno, l'avvocato Paola
Raffaelli, è un esperto in diritto civile. Guardando il verbale,
c'è almeno una pagina di controdeduzioni, nelle quali viene
espresso in maniera chiara tutto quello che è il dissenso. Siamo di
fronte a una questione che è stata ampiamente motivata. Questo, tra
l'altro, è uno dei pochi casi nei quali abbiamo, nell'ambito del
consiglio d'amministrazione di una società partecipata, una persona
titolata. Abbiamo un avvocato che ha più di vent'anni di esperienza
professionale in diritto civile, che è un avvocato prestigioso che
è conosciuto qui in Valle d'Aosta e anche fuori. É uscito con 110 e
lode. Come facciamo a delegittimare l'operato di un consigliere
d'amministrazione, prima che la questione sia stata esaminata dal
giudice? E se poi il giudice ci dicesse che il licenziamento non
era legittimo? Avremmo delegittimato l'azione di due consiglieri
d'amministrazione che hanno agito in buona fede e motivando il
provvedimento. O si vuole dare per scontato che ci sia una logica
del capo? Il presidente di un qualsiasi consiglio d'amministrazione
di una partecipata decide e tutti gli altri consiglieri devono
inchinarsi. Ci deve essere l'unanimità. Ma questo succede in Corea
del Nord, nei paesi totalitari. Qui dobbiamo garantire
assolutamente l'indipendenza dei consiglieri d'amministrazione,
perché diversamente, signori della Giunta e della maggioranza, di
cui anche i due consiglieri sono rappresentanti perché li avete
scelti voi, non facciamo più i consigli d'amministrazione, facciamo
un presidente e un amministratore delegato e risolviamo il
problema. Così almeno c'è un'unica persona che decide e sappiamo
che è quella.
Io penso che ci debba essere anche un rispetto per le persone,
un rispetto per la democrazia nell'ambito degli enti. Poi lo
sappiamo tutti che le nomine, ma non solo in Valle d'Aosta, vengono
fatte politicamente. Sappiamo che ci finiscono comunque delle
persone che sono individuate dalle maggioranze politiche. Questo
succede qui, succede a Roma, succede dappertutto. Non è giusto che
succeda, ma non è nemmeno il caso di stupirsi di una cosa del
genere. Indigniamoci, però non caschiamo dal pero, sappiamo che è
così. Però almeno che ci sia quel minimo di correttezza e onestà
intellettuale nel difendere delle persone che in procedimenti che
non sono ancora terminati, dei quali non si conosce l'esito,
esprimono un dissenso ampiamente motivato, e un dissenso in questo
caso, dato che è un avvocato che ha manifestato il dissenso,
qualificato ancor più dal punto di vista del titolo di studio e
dell'esperienza professionale di quello espresso dal presidente
Omar Vittone. Questo è un dato di fatto, perché ognuno ha delle
esperienze professionali e ha dei titoli che gli consentono di fare
delle valutazioni. Ecco perché, al di là di tutto, bisogna
stabilire questo principio, un principio di indipendenza. I
consiglieri si assumono la loro responsabilità, assumono la
responsabilità delle loro decisioni, perché poi ne possono
rispondere anche patrimonialmente e civilmente. Quindi questa è una
questione semplicemente di rispetto.
È legittimo rivolgere qualsiasi critica. É legittimo fare
qualsiasi valutazione, ma le decisioni si assumono nel momento in
cui le questioni sono definite, e in quel momento la questione non
era assolutamente definita. Quindi nella risoluzione si chiede che
sia ribadita l'autonomia di chi viene nominato dei consigli
d'amministrazione delle società, che mi pare una cosa minima, per
consentirgli di poter lavorare in santa pace, serenamente, non
sotto la ghigliottina o la minaccia di una delegittimazione in
corso d'opera. Se poi dopo avrai sbagliato, se poi la tua
motivazione, la tua posizione sarà suscettibile di una censura o di
una critica, sarà un accertamento che facciamo una volta che c'è
stata un'espressione definitiva sulla questione. In questo caso,
non c'è stata un'espressione definitiva. É ancora una questione in
corso d'opera. Allora perché impiccare il condannato prima di aver
accertato la sua colpevolezza? Questo succede in alcuni paesi tipo
l'Iraq, l'Afghanistan, dove c'è la Sharia o ci sono altre leggi del
genere, ma non possiamo farlo qui noi.
Quindi un minimo di rispetto, pur consentendo, per chi lo vuole
fare, la legittima critica, ma attenzione a tirare le conclusioni
prima che le questioni siano definite. Io penso che anche da parte
della maggioranza regionale non si possa non condividere la
risoluzione, anche perché una non condivisione o un'astensione
equivarrebbe a sostanzialmente sconfessare l'operato dei vostri
consiglieri d'amministrazione e di tutti i consiglieri
d'amministrazione che nell'ambito di altre partecipate assumessero
posizioni diverse. Questo è in sintesi il significato di questa
risoluzione. Una questione di principio, assicuriamo la democrazia
nelle partecipate, la libertà di espressione dei componenti
indipendentemente da capi o capetti. Se c'è poi la logica del capo
unico, la si faccia valere, ma in maniera anche coerente dicendo:
"togliamo tutti i consigli d'amministrazione, mettiamoci un
amministratore delegato e risolviamo il problema". É una questione
secondo me più coerente, per non fare finta di fare delle riunioni
"democratiche" in cui sostanzialmente poi vengono solo pagate le
persone con i rimborsi spese e i gettoni delle presenze e poi alla
fine non conta niente quello che dicono all'interno dei consigli
d'amministrazione.
Presidente -
La parola al consigliere Viérin.
Viérin L. (UVP) -
Per esprimere la posizione del nostro
gruppo su questa risoluzione. Noi non vorremmo entrare nel merito
di questioni di altri gruppi, e non vogliamo soprattutto entrare
nel merito di questioni che esulano da indirizzi politici, ma ci
sembra scontato il fatto di rispettare l'autonomia dei consigli
d'amministrazione. Avevamo però capito in queste ultime settimane
che proprio la politica stava mettendo in discussione certi
consigli d'amministrazione. Però noi, al di là dei casi specifici,
non abbiamo voluto essere "tirati per la giacchetta" in certe
questioni che sono successe. Noi abbiamo sempre, per quanto
riguarda le società partecipate, cercato di affermare dei principi,
noi crediamo che le società partecipate debbano essere dei luoghi
dove ci siano delle regole ben precise e che queste regole debbano
essere fatte rispettare.
Non condividiamo le tensioni che spesso la politica crea nelle
società partecipate e quindi crediamo che sia più che condivisibile
il fatto che essa non debba entrare nell'autonomia dei consigli
d'amministrazione, né dei consiglieri, né dei presidenti. Quindi
abbiamo difficoltà a capire a che gioco si stia giocando su certe
società partecipate, perché o crediamo che chi viene nominato nella
costellazione delle società partecipate debba, da un punto di vista
tecnico, avere autonomia, salvo gli indirizzi dell'Amministrazione,
o qui iniziamo ad avere delle ingerenze. Uno vorrebbe che si
dimettesse uno, l'altro vorrebbe che si dimettesse l'altro.
Per quanto ci riguarda, se sono state fatte certe nomine, in
generale, sarà alla fine del mandato che si trarranno dei bilanci,
questo vale per tutte le società partecipate. Vorrei ricordare che
sul Casinò noi siamo entrati nel merito da un punto di vista
politico su ciò che il consiglio d'amministrazione, in particolare
Frigerio, faceva, ma lo abbiamo fatto perché non venivano
rispettate le linee di indirizzo di un piano di sviluppo votato da
quest'aula.
Quindi questo per dire che non vogliamo essere tirati per la
giacca in altre questioni che esulano dal ruolo politico che noi
tutti qui abbiamo. E men che meno in altre vicende. Quindi, al di
là di ciò che è citato, sulla SITRASB noi non ne facciamo una
questione, il discorso riguarda tutte le società partecipate.
Ciò che oggi forse manca, è una legge. Ne abbiamo parlato per
mesi, ci siamo confrontati, abbiamo fatto miliardi di riunioni e
tutto quanto; ormai ci chiediamo che fine abbia fatto, perché di
regole sulle società partecipate ne abbiamo sentito parlare, ma
questa legge è ancora ferma, in attesa di verificare altre
questioni di cui spesso ci sfugge il contenuto.
Però, al di là del decreto Madia e di tutto ciò che è
l'evoluzione nazionale, noi non vogliamo neanche banalizzare il
ruolo delle società partecipate, che, con lo scopo e la funzione
che hanno, sono comunque un luogo dove spesso ci sono delle
professionalità che lavorano bene, ci sono dei dipendenti che negli
anni hanno acquisito della formazione e che, hanno garantito che
queste società partecipate operassero per il bene della nostra
comunità.
Quindi il nostro ruolo è quello di vigilare affinché gli
obiettivi nelle società siano conseguiti. Crediamo che l'autonomia
all'interno dei consigli d'amministrazione debba essere
assolutamente garantita. Abbiamo però visto in certe situazioni,
vedi il caso Monterosa ski, che certi climi che vengono a crearsi
portano difficoltà nel lavorare. Quindi anche all'interno dei
consigli d'amministrazione è chiaro che se la politica tira per la
giacchetta i propri rappresentanti, forse poi si creano degli
screzi e si creano delle difficoltà operative. Quindi noi crediamo
che la regola sia quella di rispettare l'autonomia del consiglio
d'amministrazione, ma che valga sempre! Non che poi, quando
qualcuno nelle società partecipate fa qualcosa di puntuale, succeda
che la politica entri nel merito. Noi crediamo, al di là dei grandi
casi, che la politica debba fissare gli obiettivi e verificare che
siano rispettati.
Al di là della puntuale questione, noi crediamo che una cosa sia
l'autonomia dei consigli d'amministrazione, altra cosa siano le
eventuali responsabilità che certi consigli d'amministrazione -
come nei casi che abbiamo citato, Casinò piuttosto che altri -
hanno nel portare avanti l'azione amministrativa.
Quindi non è che vogliamo banalizzare la questione, vorremmo che
questo principio fosse affermato in generale per tutto ciò che è il
panorama di queste realtà, sapendo che la politica non può essere a
fasi alterne: in certi casi, utilizzare la politica per dire
"bisogna intervenire, perché questa cosa non è stata fatta bene",
in altri momenti "non bisogna dire niente, bisogna rispettare
l'autonomia", diventa difficile poi capire. A meno che non ci siano
altre questioni dietro, e noi in queste questioni non vogliamo
entrare.
Presidente -
La parola al consigliere Chatrian.
Chatrian (ALPE) -
Ormai è da diversi mesi, da diversi
anni, che da parte nostra, per la nostra competenza, cerchiamo di
riscrivere le regole sul tema delle partecipate. Sono due mesi e
mezzo che la II Commissione ha firmato la proposta di legge, non è
dato da capire perché non la portiamo in aula. Avremo delle
spiegazioni probabilmente nei prossimi giorni, speriamo, perché poi
qualcosetta - che nulla c'entra con la Madia - là dentro c'è
scritto: l'articolo 5 e l'articolo 7 che conosco molto bene,
possono essere utili da subito. Ma al di là di questo, noi, come
gruppo, sosterremo la mozione presentata dal collega, perché qui ci
va un rispetto dei ruoli. Alla base di tutto c'è il rispetto dei
ruoli.
Ieri mattina, nel rispetto dei ruoli, abbiamo discusso con il
Presidente su questioni dove noi siamo minoritari, come Regione. O
chi ricopre questi ruoli sa fare il proprio mestiere, o queste
figure hanno gli strumenti per poter dare gambe ai progetti o
modifichiamo le regole del gioco, altrimenti è inutile, è aria
fritta.
Noi abbiamo un ruolo di eletti, rappresentiamo delle persone,
all'interno di queste società partecipate ci sono dei nominati
dalla politica e al termine dell'anno solare bisogna tirare le
somme, come si fa nelle migliori famiglie, e valutare i risultati e
verificare se chi è stato nominato è stato in grado di adempiere al
suo ruolo.
Quindi l'impegno che il collega Ferrero oggi ci sottopone
con questa mozione, lo posso definire acquisito, scontato. Il
nostro gruppo voterà questa mozione. Però ribadendo bene il
concetto, noi abbiamo dei ruoli come eletti, i nominati hanno altri
ruoli e i direttori generali - questa mattina ne parlavamo - devono
amministrare, hanno delle responsabilità all'interno di una società
partecipata. Quindi questa è la nostra posizione e voteremo sì a
questa mozione.
Presidente -
Non ci sono altre richieste, chiudiamo la
discussione generale. Per la replica, la parola al presidente della
Regione.
Rollandin (UV) -
La mozione ha avuto una spiegazione,
partendo dalla situazione di una società, con tutti i distinguo,
con tutta una serie di chiarimenti che non c'entrano niente.
Nessuno ha fatto degli apprezzamenti, nessuno si è pronunciato
sulla legittimità o meno. Quindi non capisco qual era
l'
incipit
con cui si collegava quella questione con questa
mozione. Se c'è una discussione interna su chi vede bene uno, chi
vede bene l'altro, non ci riguarda.
È inutile presentare una mozione per ripescare un discorso sulla
SITRASB, che viene visto da parti diverse, che non ci interessa.
Noi abbiamo preso atto dei fatti, abbiamo correttamente detto cosa
è successo, senza entrare nel merito del perché e del per come. Non
l'abbiamo fatto.
Qui, come punto di riferimento "si impegna la Giunta affinché
sia garantita e ribadita l'indispensabile autonomia". Ma noi
l'autonomia la vediamo garantita da sempre, non solo dal codice,
noi rispettiamo l'autonomia. Ma qui si chiede esattamente il
contrario. La Giunta deve essere garante dell'autonomia? Ma
scusate, in che termini deve essere garante? Noi non entriamo nel
merito, diamo degli indirizzi. Quando abbiamo detto ai nostri
eletti alla SAV e alla RAV che il Consiglio regionale si era
espresso con un certo indirizzo, l'abbiamo trasmesso, ma non
entriamo nell'autonomia. La Giunta non deve garantire e tanto meno
entrare nel merito di cosa faccia il nominato, una volta che lo ha
eletto. La Giunta elegge i membri che sono di sua competenza, e
questi sono responsabili all'interno di quello che viene stabilito
dalla società partecipata. Responsabili nel bene e nel male. Tant'è
che anche ieri ho ripetuto in modo chiaro che noi non siamo entrati
nel merito e non entriamo.
Francamente noi siamo assolutamente dell'idea che sia scontata
l'autonomia dei consigli d'amministrazione e non possiamo votare
questa mozione che ci chiede addirittura il contrario, che sia la
Giunta a garantire. Quindi la Giunta dovrebbe andare a vedere se tu
sei stato bravo, sei stato cattivo, se tu hai fatto il tuo dovere.
C'è scritto proprio così: "La Giunta regionale affinché sia
garantita". L'autonomia è garantita di per sé nel momento in cui
c'è la nomina del consiglio d'amministrazione. Questo ha la sua
autonomia. Poi gli indirizzi sono altra cosa, com'è stato spiegato
molto bene prima.
Per non andare oltre, non mi sento di ricominciare la
discussione sulla SITRASB, che secondo me è stato un aspetto
fuorviante di questo discorso dell'autonomia, discorso che
condividiamo.
Noi ci asteniamo, perché se condividiamo l'autonomia, non
possiamo votare questa risoluzione che dice che la Giunta deve
garantire qualcosa che deve essere garantito a priori e a
prescindere.
Presidente -
Per la dichiarazione di voto, la parola al
collega Ferrero.
Ferrero (M5S) -
Difficilmente Ponzio Pilato avrebbe
potuto fare meglio. Il classico modo per non prendere alcun tipo di
posizione. Qui si chiedeva una cosa molto semplice, al di là di
tutte le elucubrazioni. Cosa vuol dire garantire l'autonomia? Come
si garantisce l'autonomia? La si garantisce intanto non consentendo
degli atteggiamenti di censura nei confronti dei consiglieri
d'amministrazione. Questo è un modo per garantire l'autonomia.
Non mi pare che fosse una richiesta impossibile da soddisfare.
Ovviamente, io capisco che dal punto di vista politico questo
atteggiamento abbia potuto creare degli imbarazzi, ma all'interno
dei consigli d'amministrazione, come già ricordato in precedenza
dai colleghi, ormai assistiamo a delle specie di incontri tra le
varie fazioni che sono più di tipo calcistico che di tipo
amministrativo.
Cosa voleva dire? Certo, non si pretende che la Giunta faccia da
cane da guardia o che vada a dire ai consiglieri o ai presidenti
che cosa devono fare, però sta a voi garantire l'equilibrio, perché
siete voi che nominate le persone. Siete voi che mettete delle
persone, che possono essere più o meno titolate. Siete voi che
avete messo quelle persone, che vi assumete la responsabilità di
quello che succede all'interno della società. Questo semplicemente
si chiedeva. L'assunzione di responsabilità sul fatto che certi
disequilibri, che oramai sono noti a tutti nell'ambito delle
partecipate, devono essere corretti.
Però ho visto che non c'è la volontà nemmeno di affrontare
questa situazione. L'imbarazzo ovviamente ha prevalso e con la
classica scheda bianca si conclude tutto. Una scheda bianca che
rimarrà però anche sulla testa di qualcuno, che ha voluto certi
tipi di nomine e che adesso effettivamente non difende le persone
che ha nominato.
Presidente -
Non ci sono altre richieste, possiamo aprire
la votazione. Dichiaro aperta la votazione.
Presenti: 33
Votanti: 7
Favorevoli: 6
Contrari: 1
Astenuti 26 (Si sono astenuti i colleghi: Baccega, Bianchi,
Borrello, Donzel, Farcoz, Follien, Fosson, Guichardaz, Isabellon,
Lanièce, Marguerettaz, Marquis, Péaquin, Perron, Restano, Rini,
Rollandin, Testolin, Viérin M., Bertschy, Fabbri, Gerandin,
Grosjean, Nogara, Rosset, Viérin L.)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK