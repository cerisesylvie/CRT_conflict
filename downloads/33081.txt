Consiglio Regionale della Valle d'Aosta - Oggetto del Consiglio n. 1555 del 12 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1555 del 12 gennaio 2011 - Resoconto
OGGETTO N. 1555/XIII - Interpellanza: "Interventi a sostegno
dei lavoratori della società di elicotteri Icarus".
Interpellanza
Venuti a conoscenza che 29 dipendenti della sede di Chambave
della società di lavoro aereo con elicotteri Icarus, di Villa San
Giovanni (Rc), hanno perso il lavoro alcuni mesi fa per la chiusura
dell'attività;
Tenuto conto che tra questi vi sono importanti
professionalità tra cui i piloti della società principale e 10
tecnici della Flight Tecnologies, società controllata con compiti
di manutenzione;
Preso atto che non è stata attivata alcuna tutela, né di
mobilità né di cassa integrazione, e che molti dipendenti hanno dei
crediti con l'azienda di decine di migliaia di euro;
Evidenziato che la Icarus aveva svolto nella scorsa primavera
un'intensa e remunerativa attività di eliski nella nostra regione e
comunque, con 10 elicotteri e basi operative in più regioni
italiane, appare come una realtà non certo agonizzante;
i sottoscritti Consiglieri regionali
Interpellano
la Giunta regionale per conoscere se intenda:
1) informare il Consiglio regionale sulle cause che hanno
portato al licenziamento di questi 29 lavoratori e sulle
prospettive di valorizzazione delle loro competenze nel prossimo
futuro;
2) prevedere degli interventi per ridurre l'impatto economico
del licenziamento;
3) valutare la possibilità di richiedere fidejussioni
significative alle società di eliski che operano sul nostro
territorio, a tutela delle spettanze dei lavoratori.
F.to: Carmela Fontana - Rigo
Président
- La parole à la Conseillère Carmela
Fontana.
Fontana (PD)
- Grazie Presidente.
Il settore degli elicotteri rappresenta da tempo nella nostra
regione un elemento importante di sviluppo economico e di crescita
professionale. Ricordiamo che negli anni '80, in Valle d'Aosta, era
presente la più importante società di elicotteri europea, con 50
macchine, che fece crescere professionalmente decine e decine di
piloti, tecnici del volo e manutentori. Oggi, per tanti motivi, e
chi è stato protagonista di quelle vicende le conosce meglio di me,
quella realtà non è più presente, ma sono rimaste le
professionalità, e questo è uno degli elementi che ha permesso la
presenza nel nostro territorio di alcune società di lavoro aereo
con elicotteri di ben più modeste dimensioni.
Un altro elemento essenziale per il mantenimento di questa
realtà imprenditoriale è la presenza di una discreta domanda legata
agli alpeggi, ai rifugi e ai lavori edili in quota, ma soprattutto
alla protezione civile e all'eliski. Quest'ultima attività, in
particolare, raccoglie un notevole consenso da molti anni ed è
conosciuta in tutto il mondo, rappresenta per la società che la
svolge una redditizia attività senza particolari rischi
industriali. Fra le società che hanno sfruttato questa opportunità
vi è stata, fino a quest'estate, la Icarus con base a Chambave, ma
con sede legale e testa operativa a Villa S. Giovanni, in provincia
di Reggio Calabria; ebbene, senza alcun preavviso, alcuni mesi fa
la società ha chiuso le proprie attività, licenziando senza alcuna
tutela - come la mobilità o la cassa integrazione - ben 29
dipendenti fra piloti e tecnici, questi ultimi facenti capo ad una
società controllata.
Con questa interpellanza vogliamo conoscere le intenzioni della
Giunta regionale in merito a questa situazione, in particolare se
si voglia informare il Consiglio sulle cause di questo inaspettato
licenziamento e sulle possibilità di recuperare queste importanti
competenze professionali nel nostro territorio. Vorremmo conoscere
inoltre se esistono iniziative dell'Amministrazione regionale o se
è sua intenzione metterne in pratica, per ammortizzare l'impatto
economico del licenziamento, visto che alcuni di questi dipendenti
rivendicano decine di migliaia di euro di crediti. Ma ciò che ci
interessa, in un'ottica futura, è capire se l'Esecutivo regionale
intende imparare da questa vicenda a predisporre l'obbligo di
garanzie personali significative a favore dei lavoratori per le
società che richiedono l'autorizzazione a svolgere l'attività di
eliski sul nostro territorio, al fine di evitare che si venga sul
nostro territorio a guadagnare soldi e poi si scappi lasciando i
debiti verso le maestranze. Grazie.
Président
- La parole au Président de la Région,
Rollandin.
Rollandin (UV)
- Grazie Presidente. Dirò prima quelle che
sono state le ricerche fatte su questa società perché, non avendo
sede in Valle d'Aosta, non è stato comodo dare le risposte.
Per quanto riguarda la situazione segnalata, la società
cooperativa Icarus ha sede legale a Villa San Giovanni in provincia
di Reggio Calabria, presso l'aeroporto di Lamezia Terme. In Valle
d'Aosta ha sede una unità locale a Chambave, dove la società ha
esercitato dal 2004 l'attività di ricovero veicoli in officina
meccanica, per la manutenzione degli stessi, nel 2008 ha svolto
l'attività di trasporto aereo non di linea e voli charter con
elicotteri. Dalle informazioni che ci sono arrivate, i lavoratori
della società Icarus sono stati inseriti nelle liste di mobilità
con indennità della Regione Calabria, ai sensi della "223" e fra
questi figura un lavoratore valdostano con la qualifica di pilota,
che risulta tuttora iscritto.
Per quanto riguarda la società Flight Tecnologies, che ha sempre
sede legale a Villa San Giovanni, risulta che in data 31 agosto
2010 abbia licenziato i dipendenti per cessazione di attività e,
fra questi, tre lavoratori valdostani, e che gli stessi risultano
ad oggi iscritti nelle liste di mobilità senza indennità della
Regione Calabria. Le possibilità per questi lavoratori di un
eventuale utilizzo degli ammortizzatori in deroga e su richiesta
dell'azienda andrebbero verificate in Calabria, perché è lì che
devono essere svolte le operazioni, non possiamo farlo noi, in
sostituzione della Regione Calabria!
Per quanto riguarda la terza domanda, la possibilità di
richiedere fideiussioni alle società di eliski a tutela dei
lavoratori, l'esercizio di tale facoltà purtroppo non rientra nelle
possibilità regionali. Non è possibile attivare questo meccanismo,
che è corretto, ma oggi la legislazione non lo prevede; si possono
chiedere garanzie di altra natura, ma non questa. Infatti, sulla
base della legge n. 15/1988 che regolamenta le attività del volo
alpino ai fini della tutela ambientale dell'Assessorato competente
per il turismo, spetta la redazione di una convenzione tipo avente
unicamente per oggetto la disciplina dell'esercizio - cosa vengono
a fare e se sono autorizzate - dell'attività di trasporto e degli
sciatori, e non già i rapporti che le società di eliski
intrattengono con i loro dipendenti...cioè quello è un rapporto
diretto fra azienda e lavoratori che non può essere surrogato da
un'attività dell'Amministrazione.
Queste sono le notizie che posso dare, in quanto, non avendo
sede in Valle d'Aosta, sia per l'una che per l'altra diventa
difficile. Abbiamo cercato di averle perché ci sembrava corretto
dare una risposta, quindi sono in questa fase, per avere la
possibilità della cassa in deroga purtroppo la domanda va fatta
direttamente dalla Regione interessata. Per il resto, sperando di
aver dato la risposta conseguente, anche noi condividiamo le
preoccupazioni della collega sul fatto che se si potessero
prevenire certe situazioni sarebbe meglio. Gli strumenti a nostra
disposizione sono purtroppo molto ridotti. Grazie.
Président
- La parole à la Conseillère Carmela
Fontana.
Fontana (PD)
- Ringrazio il Presidente per l'impegno che
ha avuto, perché immaginavo che non era così semplice. Mi ero molto
preoccupata, perché queste aziende vengono da noi, chiedono dei
contributi e poi succede che chi ci rimette sono sempre i
lavoratori! La ringrazio per l'impegno che ha avuto. Sono
soddisfatta della risposta, anche perché avevo notizie che costoro
non avevano cassa integrazione, né ammortizzatori sociali; visto
che questo c'è, sono contenta...almeno hanno qualche diritto, anche
se hanno rimesso diverse migliaia di lire, e questo non è onesto.
Magari faremo attenzione, quando qualche società verrà a chiedere
alla Regione, di avere maggiori garanzie in funzione dei
lavoratori. Grazie Presidente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK