Consiglio Regionale della Valle d'Aosta - Oggetto del Consiglio n. 1038 del 17 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1038 del 17 novembre 2021 - Resoconto
OGGETTO N. 1038/XVI - Interpellanza: "Interventi di
adeguamento degli impianti di illuminazione dei siti culturali e
archeologici della Regione in funzione di una migliore efficienza
energetica".
Bertin (Presidente) -
Punto n. 23. Per l'illustrazione
dell'interpellanza, ha chiesto la parola il consigliere Brunod, ne
ha facoltà.
Brunod (LEGA VDA) -
Questa interpellanza replica
un'iniziativa già presentata dal nostro gruppo nell'aprile 2019 dal
collega Distort avete come oggetto: "Tempistica e modalità di
ridefinizione della disciplina in materia di illuminazione
esterna".
Preso atto che il territorio regionale della Valle d'Aosta è
molto rinomato per la numerosa presenza di siti culturali e
archeologici, rilevato che molte strutture del nostro patrimonio
culturale sono dotate di sistema di illuminazione notturno,
nell'intenzione di una migliore promozione e valorizzazione delle
stesse, constatato che gli impianti di illuminazione in questione
sono spesso datati e scarsamente efficienti ai fini energetici e
illuminotecnici... da questo punto di vista, volevo anche citare
alcuni siti culturali che sono datati dal punto di vista degli
impianti di illuminazione: per esempio, Biblioteca regionale del
1996, Teatro Romano 2007, Castello di Blonay 2005, Castello di
Graines del 1983 con successive sostituzioni di alcuni proiettori,
Castello Gamba 2004 e alcuni interventi nel 2017, Castello di Ussel
2000, poi 2019, Castello di Fénis 2006, Castello Savoia 2005,
Castello di Issogne 2005, Castello di Saint-Germain anni Novanta,
Tour de l'Archet 2008, Castello di Saint-Pierre 1990, Castello di
Sarre
ante
2000 e Forte di Bard 2005.
Alcuni di questi Castelli, come abbiamo visto recentemente...
proprio alcuni giorni dopo l'iniziativa, sono uscite due delibere:
la n. 1382 e n. 1383, dove hanno previsto degli investimenti
proprio sul discorso illuminazione sul Castello di Sarre e sul
Castello di Issogne. I dati che ho appena riportato riguardano
alcuni siti culturali dove l'impianto di illuminazione è a carico
della Regione e alcuni di questi non sono a carico della Regione,
però comunque nel complesso tutti questi siti culturali, come viene
riportato anche nel DEFR, sono una grande risorsa sulla quale
quest'Amministrazione regionale punta molto.
Si evidenzia che nel settore dell'Amministrazione pubblica la
tendenza negli ultimi anni è sempre più indirizzata verso la scelta
di tecnologie ad alta efficienza energetica in sostituzione degli
apparecchi basati su tecnologia standard e quindi obsoleta,
numerose sono infatti le notizie di Comuni che stanno adottando
soluzioni
Led
destinate ad abbattere i costi, i consumi e
allo stesso tempo migliorare l'illuminazione stradale e garantire
maggiore sicurezza a pedoni e automobilisti.
Appreso che l'illuminazione Led rappresenta l'evoluzione
dell'illuminazione allo stato solido in cui la generazione della
luce, ottenuta mediante semiconduttori, anziché utilizzando un
filamento o un gas - l'illuminazione a Led è quindi più efficiente
dal punto di vista energetico, ha una durata maggiore e richiede
molta meno manutenzione ordinaria e inoltre è più sostenibile -;
rilevato che numerosi progetti di illuminazione al patrimonio
artistico che spesso prevedono la predisposizione di diversi corpi
illuminanti in funzione per diverse ore ogni giorno con un
risparmio energetico che può arrivare anche al 70 percento e
ritenuto che l'illuminazione artistica o architetturale sia un
aspetto fondamentale per definire e arricchire qualsiasi tipo di
spazio, ma anche per illuminare e valorizzare il patrimonio
culturale, con questa iniziativa si interpella l'Assessore
competente per chiedere se sia noto il monitoraggio delle
condizioni di efficienza dei vari impianti di illuminazione a
servizio dei siti culturali e archeologici presenti sul territorio
regionale e se vi sia l'intenzione di intervenire con adeguamento
di eventuali impianti d'illuminazione ormai datati secondo
tecnologia di migliore efficienza energetica e secondo adeguati
studi illuminotecnici che permettano, oltre alla valorizzazione dei
beni culturali in questione, anche la sostenibilità dell'impatto
sul paesaggio agli effetti della sua percezione in fase
notturna.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie collega Brunod. Io non
sapevo di questo suo interesse per gli aspetti tecnici di
allestimento, mi fa piacere, tra l'altro, invitarla a leggere sul
tema degli allestimenti delle opere e degli aspetti
dell'illuminazione, proprio nello specifico l'ultimo testo che
abbiamo fatto come Assessorato e come Soprintendenza sull'area
megalitica perché è illuminante davvero sul grande lavoro di
elaborazione, di progettazione e anche di visione che c'è dietro
anche semplicemente allo studio del posizionamento strategico delle
luci ai fini della valorizzazione ma anche del risparmio
energetico. La invito davvero a leggere quel testo, poi magari
gliene farò avere una copia perché è molto interessante e va nella
direzione credo di questo suo specifico interesse, che
effettivamente dà anche un senso poi alla comprensione generale del
grosso lavoro che fanno i Beni culturali per valorizzare, per farli
fruire e perché siano fruiti.
Venendo all'interpellanza, lei mi chiede se sia noto il
monitoraggio delle condizioni di efficienza dei vari impianti di
illuminazione a servizio dei siti culturali e archeologici presenti
sul territorio regionale: i competenti uffici della Soprintendenza
per i beni e le attività culturali provvedono regolarmente al
monitoraggio e alla manutenzione di tutti gli impianti tecnologici
installati presso i siti culturali regionali, pertanto anche gli
impianti di illuminazione sono oggetto, come lei ha rilevato, di
controlli periodici.
Gli impianti installati nei siti citati di cui sopra sono molto
differenziati tra loro per tipologia di corpo illuminante in
considerazione, proprio come faceva ben notare lei, evidenziare
lei, dell'anno di realizzazione e della tipologia di superficie da
illuminare perché negli anni vi è stato un cambiamento proprio
filologico di costruzione attraverso l'illuminazione della
narrazione proprio dei siti culturali, almeno io l'ho imparato
perché mi è stato spiegato come davvero negli anni cambiano anche
le modalità di valorizzazione del bene attraverso anche il
materiale illuminante. Il materiale di realizzazione, pietra,
intonaco e colorazione, la forma geometrica del bene culturale
quindi condizionano le scelte di posizionamento dei fari per la
realizzazione di illuminazione omogenea e per la creazione di
giochi d'ombra. La forma e la dimensione del monumento influenzano
inoltre il numero e la potenza dei fari installati, nonché la
facilità o difficoltà della loro messa in opera. Queste variabili
incidono quindi sui consumi e sui costi di manutenzione e/o di
sostituzione. Gradualmente, sulla base delle risorse disponibili,
gli uffici della Soprintendenza stanno provvedendo alla
sostituzione progressiva dei corpi illuminanti desueti e obsoleti
con altri in grado di consentire una migliore efficienza energetica
provvedendo, ove necessario, alla realizzazione di studi
illuminotecnici finalizzati a migliorare la valorizzazione del
bene.
Ai fini del risparmio energetico e del rispetto dell'ambiente,
tutti gli impianti di illuminazione sono dotati di orologi per la
regolazione del tempo per un'accensione definita o regolata da un
crepuscolare per uno spegnimento omogeneo a una certa ora della
notte.
Alla domanda 2: "se vi sia l'intenzione di intervenire con
l'adeguamento degli eventuali impianti di illuminazione ormai
datati secondo tecnologie di migliore efficienza energetica e
secondo adeguati studi illuminotecnici che permettano, oltre alla
valorizzazione dei beni culturali in questione, anche la
sostenibilità dell'impianto sul paesaggio agli effetti della sua
percezione in fase notturna", rispondo che gli uffici della
Soprintendenza sono consapevoli dell'importanza di procedere con
l'adeguamento di tali impianti ormai datati secondo tecnologie di
migliore efficienza energetica, quindi proprio con la sostituzione
anche dei corpi illuminanti che nel caso delle progettazioni più
vecchie sono estremamente energivore e secondo adeguati studi
illuminotecnici, nonché della rilevanza che l'illuminazione dei
siti culturali può rivestire per l'azione di promozione e
valorizzazione degli stessi.
Si fa presente infatti che è attualmente in atto, nell'ambito
dei lavori di restauro e allestimento museale del Museo regionale
di scienze naturali Noussan, il rifacimento completo
dell'illuminazione esterna del Castello di Saint-Pierre. In tale
ottica inoltre sono stati recentemente approvati i progetti
relativi a importanti interventi di manutenzione sugli impianti di
illuminazione esterna dei Castelli di Sarre e di Issogne e a breve
si procederà con l'individuazione delle ditte incaricate dei lavori
in questione.
Al fine di garantire un miglioramento delle prestazioni in
termini di efficienza energetica, interventi di più modesta entità
sono in atto sugli impianti del Castello di Quart in modo da
consentire una sua illuminazione durante i lavori e su quelli dei
Castelli di Ussel e sul Gamba. Infine è in previsione per il
prossimo anno l'avvio di una progettazione per la manutenzione e
per il riadeguamento dell'illuminazione del Castello di Fénis.
La carne al fuoco quindi è tanta, i lavori in previsione e la
progettualità è piuttosto considerevole e contiamo davvero
progressivamente di riuscire a valorizzare e a sostituire impianti
che, come lei faceva giustamente ricordare, hanno un grado di
obsolescenza e anche di invecchiamento che richiede effettivamente
una costante manutenzione.
Presidente -
Per replica, ha chiesto la parola il
consigliere Brunod, ne ha facoltà.
Brunod (LEGA VDA) -
Grazie Assessore per la risposta su
questo tema, tutti condividiamo assolutamente che i siti culturali
sono fondamentali e strategici per la valorizzazione turistica
della nostra Regione e, come avevo già ripercorso io prima con
questo prospetto, anche lei ha ripreso alcuni castelli, dalle
delibere avevamo già evidenziato che c'era questo impegno, in più
abbiamo saputo adesso che vi è l'intenzione di proseguire su questa
direzione con altri interventi, quindi questo ci fa molto piacere,
ci fa piacere aver sentito dire che non è solo un discorso di
efficientamento energetico ma questi progetti vanno visti anche e
soprattutto proprio con dei progetti che sono ben più ampi, non
solo il discorso dell'efficientamento energetico ma proprio un
discorso a livello completo a 360 gradi che riguardi anche il
paesaggio nel suo complesso, il discorso inquinamento luminoso e
quant'altro.
Una cosa che volevamo mettere in evidenza è di prevedere dentro
questi progetti di illuminazione la possibilità di illuminare
questi castelli e questi monumenti in generale anche con diverse
colorazioni in quanto vediamo ultimamente che per diverse occasioni
vengono illuminati diversi siti con dei colori differenti ma molte
volte con dei costi aggiuntivi per la collettività. Sarebbe quindi
molto opportuno vederli già all'inizio in modo tale da essere
preparati e soprattutto ben organizzati da questo punto di vista
per avere anche un risparmio economico, che comunque negli anni
potrebbe portare delle agevolazioni a tutti. Siamo comunque
contenti della risposta perché comunque c'è una programmazione da
questo punto di vista, abbiamo sentito negli anni a seguire.
Per quanto riguarda altri aspetti più tecnici, lascerei la
parola al collega Distort in quanto sicuramente è più tecnico di me
su questo punto.
Presidente -
Per i minuti restanti la parola al
consigliere Distort.
Distort (LEGA VDA) -
Grazie collega Brunod. Più che
tecnica è una visione architettonica e paesaggistica, nel senso
che, com'è del tutto evidente, ci si rivolge all'Assessore ai beni
culturali, non ci si rivolge all'Assessore alle opere pubbliche,
quindi la valorizzazione dei beni culturali, come lei ha espresso,
Assessore, chiaramente ha bisogno di uscire dai confini
dell'ingegneria, dai confini dell'efficientamento energetico, dai
confini anche soltanto di un discorso illuminotecnico legato al
bene da illuminare. Bisogna avere un coraggio che va al di là dello
stesso bene da illuminare, bisogna avere il coraggio e voi lo
potete fare come Giunta. Lei fa parte della Giunta, quindi dovrà
colloquiare con i suoi pari grado, perché bisogna risolvere le
situazioni al contorno, perché se noi abbiamo un'iper illuminazione
al contorno del bene culturale, noi possiamo fare tutte le scelte
che vogliamo dal punto di vista illuminotecnico e non abbiamo
risolto la valorizzazione. La fase notturna è quella fase in cui
noi andiamo a nascondere quelle parti di territorio che creano
durante la fase diurna disturbo visivo perché di livello edilizio
basso. Abbiamo quindi un vantaggio ma noi dobbiamo destreggiarsi su
questo vantaggio e dobbiamo avere il coraggio di agire sulla
qualità dell'illuminotecnica e del paesaggio. L'architettura deve
venire prima dell'ingegneria, lo dice un architetto sicuramente ma
questa è la verità e su questo noi crediamo. Passa attraverso la
bellezza, l'investimento principale, prima ancora che
sull'efficientamento energetico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK