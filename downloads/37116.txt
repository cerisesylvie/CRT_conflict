Consiglio Regionale della Valle d'Aosta - Oggetto del Consiglio n. 987 del 27 gennaio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 987 del 27 gennaio 2015 - Resoconto
OGGETTO N. 987/XIV - Interpellanza: "Chiarimenti in merito
alla sussistenza di eventuali problematiche relative al
funzionamento della Casa di riposo J.B. Festaz di Aosta".
Presidente
- Per l'illustrazione, la parola al
Consigliere Donzel.
Donzel (PD-SIN.VDA)
- Grazie Presidente.
Quella che vorrei affrontare in quest'interpellanza è una
questione molto delicata: uno, perché non nascondo che ne sono
coinvolto anche in modo personale per aver condotto in questi anni
una dura battaglia rispetto alla riorganizzazione all'interno della
struttura. Una battaglia che aveva una logica di questo tipo:
cerchiamo di non penalizzare con il ragionamento della
razionalizzazione il personale che è necessario per gestire una
struttura di quel tipo, altrimenti rischiamo di avere delle
difficoltà organizzative, un calo di quella qualità che era stata
fatta. A questo proposito cito un'interpellanza: "Intendimenti in
merito alla riorganizzazione della casa di riposo", del 28 gennaio
2014, cioè di circa un anno fa, dove tra le mie contestazioni c'era
proprio il fatto che la nuova gestione ragionava in termini di
questo tipo:
"sono necessarie 8,20 figure infermieristiche per
svolgere il servizio per i 70 ospiti"
. Con un ragionamento di
questo tipo:
"ogni utente ha diritto a 27 minuti nelle 4
ore...",
cioè tutto il calcolino preciso di ore e minuti e
quant'altro. Dopodiché è intervenuto un duro e anche utile e
prezioso confronto in commissione con i familiari del J.B. Festaz,
che lamentavano l'aumento delle rette, per cui c'è stato anche un
confronto in cui è stato coinvolto l'Assessorato e ovviamente non
c'è stata solo una questione di aumento delle rette. Tutti quelli
che hanno partecipato ai lavori della commissione si sono resi
conto che i familiari chiedevano anche una maggiore disponibilità
di dialogo, di colloquio, di codecisione rispetto ad alcune scelte
organizzative all'interno dell'amministrazione.
Arrivo al nocciolo della questione. Ho ricevuto un biglietto di
Buon Natale che conteneva alcuni passaggi molto delicati sulla
struttura, ma a me mi ha colpito in modo particolare questo
passaggio:
"c'è qualcuno che possa far migliorare la vita di
questi poveri malati? Sono il parente di un degente e sono
angosciato, un cittadino amareggiato e frustrato
che non si
firma in modo esplicito per paura delle ritorsioni nei confronti
del proprio congiunto"
. Allora uno dice: "eh, sono le solite
letterine anonime, no? Bisogna prenderle e buttarle nel cestino,
no? Non bisogna neanche dare retta a queste cose qui, la struttura
funziona benissimo". Bene, io sono intanto qui a chiedere se la
struttura funziona benissimo all'Assessore. Il punto però è un
altro: che a me ha sempre dato fastidio questa cosa della paura
delle ritorsioni. Ci sono dei lavoratori che hanno firmato una
lettera, che naturalmente è rivolta contro la mia persona. Si
rivolgono al Presidente Rollandin, a lei per dire: "fate chiarezza
rispetto a queste cose che pubblica Donzel", poi mi telefonano e mi
dicono:
"ah, lo sai, ho dovuto firmare anch'io perché mica
voglio far sapere che sono tuo amico"
, perché? Perché hanno
paura che cambino loro il turno! Perché hanno paura che quel giorno
che hanno bisogno di un permesso non glielo diano. Allora, qualcuno
invece si firma e mi scrive:
"Buonasera Raimondo, io, come
dipendente del J.B. Festaz, ti ringrazio di aver pubblicato quel
biglietto
- il dipendente, uno di quelli che magari non ha
firmato, o uno dei 54 che ha firmato per paura -
capisco le mie
colleghe che si sentono attaccate..."
ma avevo spiegato che i
problemi non erano rivolti al fatto che la maggior parte di loro ci
mette tutta la passione di questo mondo, ma se in quella struttura
manca il personale, per la gravità di quei pazienti, l'abbiamo
detto mille volte, è difficile far bene quel lavoro. Non ho mai
condiviso neanche alcune affermazioni di colleghi che dicevano:
"c'è troppo assenteismo
", ho sempre detto: stiamo attenti
che un certo assenteismo è dovuto allo stress da lavoro,
tant'è che recentemente delle persone sono state sanzionate
per non aver compiuto il lavoro nei tempi dovuti e ci sono delle
persone che si licenziano, vanno via, perché non reggono quei ritmi
di lavoro, però bisogna dire che va tutto bene, però "Donzel devi
stare zitto, non devi parlare". Mi scrivono:
"capisco le mie
colleghe, soprattutto per quanto riguarda il carico di lavoro delle
OSS; anch'io penso che la parola "maltrattamenti" sia pesante, ma
ti sembra giusto avere i minuti contati per lavarli e alzarli?
Circa 13 minuti a persona! Ti parlo di persone allettate, non
autosufficienti. Ai pasti mi è capitato di dover imboccare due, tre
persone in 20 minuti, praticamente per stare nei tempi li devi
ingozzare"
,
e io già avevo denunciato che i familiari
dovevano andare dentro la struttura e dar loro da mangiare ai
pazienti, ma lo vogliono fare! Vogliono collaborare, ma creiamole
queste forme di collaborazione, invece di dire ai parenti -
scusate, io non uso le espressioni che bisognerebbe usare, che
qualcuno usa in quest'aula... -: "non disturbateci, lasciateci
lavorare in pace", ma usano parole molto più forti e i parenti
hanno paura che il loro anziano venga rimandato a casa, venga
mandato via. Io questo non lo accetto, così come mi sono battuto
per dare più personale per difendere i lavoratori così non posso
accettare che si faccia finta di niente e si dica: "stiamo zitti",
eh no! Non sto zitto, non è questo il compito di un Consigliere
regionale e se qualcuno pensa, com'è già successo in passato:
"ma qui quereliamo...",
quereli pure, io ho le lettere
firmate. Allora se tutti andiamo a sfruculiare
La Stampa
per
leggere le letterine de
La Stampa
con la scritta sotto:
"Lettera firmata"...
mica ci mettono i nomi e i cognomi su
La Stampa
! Scrivono:
"Lettera firmata"
, il nome se lo
tengono loro, così queste lettere sono firmate, ma mi guardo bene
da fare il nome e il cognome! Mi guardo bene, perché le
ripercussioni ci sono sia sui lavoratori, sia sulle lavoratrici che
protestano, sia sui pazienti, e questa cosa ha da finire, caro
Assessore! E lei è responsabile se non fa qualcosa!
"
Molto spesso le OSS saltano pause pasto, non è giusto,
quindi, caro Raimondo, i problemi ci sono, l'elenco è lungo.
Scusami se non commento pubblicamente e non mi espongo, ma sai
anche tu come volano veloci le lettere di richiamo in quel posto.
Se avrai bisogno di testimonianze, firme o altro per azioni
concrete, io ci sono, ma trovo inutile esporsi su Facebook,
rischiare richiami, cosa già successa, solo perché si scrive la
propria opinione.
Spero che i parenti vengano ascoltati,
grazie per quello che fai"
. "
Buongiorno Signor Donzel
-
questa volta non è una lavoratrice -,
grazie per aver pubblicato
la lettera sulle condizioni del J.B. Festaz
.
Ho mia mamma
ricoverata in struttura da xx anni
- perché sennò andate e
ricercate l'età giusta e poi chissà che cosa fate a questa qua -
e ne ho viste di ogni
.
Con una retta così alta i nostri
cari dovrebbero brillare ed essere accuditi come pascià invece sono
sovente buttati alla bell'e meglio sulle carrozzine. Spero che la
lettera del parente del J.B. Festaz muova qualcosa
.
La
ringrazio infinitamente"
. Tranquillizzatevi quindi, non siamo
qui a far girare bigliettini anonimi inventati, ci sono persone che
firmano né più, né meno come pubblica il giornale
La Stampa
le lettere scrivendo:
"Lettera firmata"
, no? Quello quindi
che interessa a me non è dire: "la colpa è tutta di questo, di
quello e quell'altro". Tra l'altro, ci tengo a precisare che chi mi
da delle informazioni non è assolutamente la dipendente che ha un
contenzioso inenarrabile con la struttura, quindi, per cortesia,
non mettiamo di mezzo persone che hanno anche dei problemi
personali in questa vicenda. C'è un malessere vero, reale sia dei
dipendenti, sia delle famiglie, ce ne vogliamo fare carico o
mettiamo la testa sotto la sabbia?
Concludo velocemente. Posso capire che delle famiglie non
abbiano la percezione di quello che vuol dire sporcizia,
maltrattamenti. È chiaro che alle volte arrivare e trovare un
pannolone non cambiato vuol dire che tra cinque minuti verrà
cambiato, non è quello il simbolo della sporcizia. Può darsi che
una persona che entra e non è a conoscenza...vedendo una persona
che è legata non sa che è stata seguita una procedura estremamente
corretta per compiere quest'atto, quindi qui non è in questione
questo, ma sicuramente non funziona il rapporto fra la Direzione
del J.B. Festaz
e le famiglie...
(interruzione di un Consigliere, fuori microfono)
...perché le famiglie non sono in grado di capire certe azioni e
quindi poi danno delle interpretazioni di un certo tipo. Da questa
situazione non si esce con il muro contro muro che ha cercato di
far qualcuno, o non si esce con le dipendenti che dicono...
Presidente
- Collega, la invito a terminare.
Donzel (PD-SIN.VDA)
- ...ho finito...e non si esce
dicendo: "qui va tutto bene": si esce ricostruendo un rapporto
corretto fra personale e famiglie e andando finalmente a
riconoscere l'organizzazione a livello di personale che è
necessaria per far funzionare quella struttura, sennò andiamo
avanti con la linea dei tagli per far pagare alle famiglie e poi
dobbiamo obbligare le persone a dire che viviamo nel migliore dei
mondi possibili.
Presidente
- La parola all'Assessore Fosson.
Fosson (UV)
- Sì, grazie.
Cosa dire sull'interpellanza? Intanto le assicuro che l'ho
ascoltata con attenzione come ascoltiamo tutte le segnalazioni. Le
posso assicurare che anch'io ho ricevuto, oltre alle lettere, anche
le delegazioni di OSS, e quelle dei familiari senza che si
creassero problemi di ritorsioni rispetto alle persone che ci
venivano a raccontare o a dare dei dati negativi, né mi risulta che
sia stato mai mandato via un paziente.
Per cui come va il Festaz? Fatta questa premessa, io sono
d'accordissimo - lo diremo anche dopo - che il muro contro muro in
queste situazioni non serve assolutamente a niente. Di fatto noi ci
troviamo - noi che siamo tutti responsabili chi più, chi meno - a
gestire una situazione molto difficile, con minori risorse
economiche in cui non possono non esserci dei problemi, e rispetto
a ciò io non ho mai detto che va tutto bene. L'ho detto in altre
situazioni e lo dico anche in questa: dall'ospedale, alle politiche
sociali, stiamo vivendo una situazione nuova, difficile, di ingenti
minori risorse e quindi con la necessità di modificare dei modelli
assistenziali. Non è detto che i modelli assistenziali che prima
pagavamo molto fossero più funzionanti, però, di fatto, ci troviamo
ad intervenire su aspetti riorganizzativi, cercando di mantenere un
servizio di qualità, chiedendo a dei meravigliosi dipendenti che
abbiamo dappertutto di lavorare di più, di metterci tutto quello
che hanno. Ribadisco che non ho mai avuto conoscenza di ritorsioni
e questo che lei mi dice mi crea dispiacere più di ogni altra cosa.
Ripeto, i problemi ci sono, e noi abbiamo cercato di risolverli a
monte. Il Festaz è una struttura che viene anche da un periodo
negativo, con problemi amministrativi molto, molto gravi. Vi è
anche da considerare che ha dei malati di alto livello
assistenziale tant'è vero che, se avremo dei fondi in futuro, sarà
la prima struttura N3-plus in cui metteremo l'infermiere. Purtroppo
ogni volta ci troviamo di fronte al fatto di avere risorse
economiche inferiori.
Rispondo alla domanda se sono state fatte delle verifiche: Sì,
la struttura è stata informata, non abbiamo sottovalutato nulla. Le
dico che anch'io stesso vado spesso al Festaz perché ho
professionalmente il desiderio di vedere alcuni malati. Le dico che
le accuse di maltrattamenti e addirittura di sedazione sono delle
accuse molto pesanti. Le garantisco sulla mia onestà che quando mi
reco al J.B. Festaz in orari vari non ho mai verificato una
situazione denunciata nella lettera anonima. Questa è una
situazione penalmente perseguibile, che va sicuramente denunciata,
aggiungere dei farmaci all'interno di bevande, è una cosa molto
rischiosa e pericolosa. Onestamente le riferisco una mia
sensazione: rispetto a Natale di due anni fa, quando tutti i
parenti vennero da me, mi sembra che la situazione sia migliorata.
La delegazione dei parenti l'ho vista prima di Natale e la
contestazione sulle rette, soprattutto di chi non presentava l'ISEE
e quindi non voleva dare i contributi è rientrata; è stata poi
introdotta la reperibilità notturna e attraverso la RSA si ha una
mobilità dell'infermiera professionale di notte. Mi sembra anche
che, dai dati raccolti dalla Casa di Riposo, ci sono degli
indicatori sulle cadute che non sono aumentate, così come i
ricoveri urgenti o le lesioni da decubito che sono nella norma
grazie alle infermiere professionali che hanno messo in campo un
nuovo protocollo. Sui parenti che aiutano a mangiare i propri
assistiti, questo può essere possibile e utile, però si è
verificato un caso di una polmonite
ab ingestis
per un
paziente e somministrare il cibo a certi malati è rischioso perché
penso che in una struttura così, con una certa tipologia di
pazienti debba essere proprio il personale della struttura che
imbocca l'utente, magari con la vicinanza del parente che non deve
mai essere allontanato e ciò lo si può notare anche nelle altre
strutture.
Il J.B. Festaz ha imposto un questionario anonimo per la
verifica del gradimento dei servizi in cui la valutazione sulle
pulizie è risultata con una percentuale pari all'86% positiva. Le
cure assistenziali sono risultate positive con una percentuale pari
al 65% di cui il 21% il giudizio è "molto adeguate" e il 44%
"adeguate". In questi giorni è stata presentata alla V Commissione
una proposta di legge sullo statuto del Festaz, modificando la
costituzione del Consiglio di Amministrazione e prevedendo anche il
medico di struttura. Come le ho detto ho incontrato i parenti che
sono cambiati nella loro rappresentatività che mi hanno fatto pure
notare dei problemi, ma mi hanno anche detto quanto c'era di
positivo e che la situazione era migliorata. La sua interpellanza
mi fa dire quindi che ci si aspetta un cambiamento importante e che
c'è una necessità di maggior controllo e le ribadisco che non c'è
assolutamente mai stato nei confronti di chi ci è venuto a riferire
una difficoltà o un problema l'idea di punire questa persona;
viceversa i problemi ci sono, cerchiamo di affrontarli e di
superarli insieme.
Presidente
- Per la replica, la parola al Consigliere
Donzel.
Donzel (PD-SIN.VDA)
- Grazie Presidente.
Assessore, lei è noto per le sue posizioni cerchiobottiste,
quindi non è che oggi ci svela una posizione nuova. Le lamentele
sono vere, le ha ricevute anche lei, ha ricevuto lamentele sia dai
dipendenti, sia dai familiari, riconosce che i problemi ci sono,
non ci dice quali, eppure lei è un esperto del settore, è un
medico. Io, quando su
Facebook
scrissi che non ero un
esperto, non volevo dire che mi lavavo le mani, è che, quando io
entro in una struttura come il G.B. Festaz, non ho la sua capacità
di valutare, come dice lei, lesioni, decubiti, io non sapevo che
lei faceva queste visite ispettive sui pazienti...
(interruzione dell'Assessore Fosson, fuori microfono)
...ha parlato, ha avuto modo di parlare, io non la interrompo
mai quando parla, l'ho ascoltata, adesso lei ascolti me...lei ha
fatto le sue visite ispettive, è un medico, è in grado di valutare
percosse, decubiti e quant'altro, ha fatto le sue valutazioni, ci
ha rassicurati in parte, però non ci ha svelato quali sono i
problemi. Ha parlato di problemi gravi e non ci ha detto quali,
quindi anche questo modo di procedere è un modo...come dire? sono
migliorate delle cose e qui devo dire che ci credo anche, perché
praticamente sono qui dentro con la collega Fontana, col collega
Jean-Pierre Guichardaz, e prima Rigo, a fare interpellanze sul
Festaz, quindi ci credo anche che qualcosa migliori e cambi, perché
siamo qui a starvi col fiato sul collo, altrimenti non è che di
vostra
sponte
partano chissà quali iniziative... Adesso la
grande soluzione sembra essere una nuova Direzione. Noi invece da
tempo diciamo che, visto che lei riconosce che i pazienti hanno
degli stati di gravità maggiore, ma poi dice anche: "non abbiamo le
risorse", viene proprio a dar ragione a quello che noi diciamo da
anni: che ci sono delle persone che non sono dei normali anziani in
una casa di riposo, ma sono anche in condizioni gravi, è lei stesso
che dice: "i familiari in alcuni casi non sono in grado di
imboccarli", questo vuol dire che sono pazienti gravi. Allora vuol
dire che questa struttura ha bisogno di personale maggiore, ha
bisogno di più personale e non di nuovi...sempre inventarsi un
nuovo consiglio di amministrazione, un nuovo sistema di dirigerla.
Può essere una delle strade, ma non è la strada di fronte a queste
situazioni.
Ci ha rassicurato, ci ha detto che vanno molto meglio i rapporti
con le famiglie, insomma, i rapporti con le famiglie ve lo dico
perché vanno meglio: perché hanno dovuto digerire gli aumenti,
punto e basta. Gli aumenti se li tengono, ma per quanto
riguarda...su questo punto non condivido per niente i rapporti tra
la Direzione del Festaz e i gruppi di famiglie, sebbene siano
cambiati, perché ahimè, purtroppo, alcuni anziani sono anche venuti
a mancare, quindi è naturale che cambino le figure dei parenti che
rappresentano il Festaz, restano dei rapporti non facili con la
Direzione, resta una non volontà strutturale di chi dirige la
struttura di dire: "qui dobbiamo anche in qualche modo condividere
le cose". Secondo me, invece è importante, perché molte di queste
lettere probabilmente nascono da un non corretto rapporto, perché
bisogna anche avere la pazienza di spiegare certe cose, come
funziona la struttura, confrontarsi con i...è pesante, è noioso,
c'è troppo altro da fare per dirigere la struttura, lo posso
capire, ma siamo in una società democratica, è questo che ci rende
diversi e quindi anche il funzionamento di una struttura di malati
non è una cosa scientifica per cui lo scienziato di turno dice: "io
ora ho ragione, io sono la verità e voi dovete prendere questa cosa
qua". Magari un familiare ha una sua idea e bisogna perderci del
tempo - il che, secondo me, vuol dire poi guadagnarlo - per
spiegargli come funziona la struttura, coinvolgerlo nei processi
decisionali di quella struttura, altrimenti si creano queste
fratture, queste rotture. Io l'ho ripetuto più volte in quest'aula:
a me non...io non sono come parte di questa maggioranza che
l'importante è stare sempre col mucchio perché più voti...dove stai
che c'è più gente ci sono più voti. A me, se c'è una persona che è
in difficoltà, quella mi interessa perché una società democratica è
stare con i più deboli, non schierarsi con i più forti, non fare
mucchio per picchiare il più debole, per dargli in testa! Questa è
la differenza tra la società democratica e le società totalitarie,
visto che oggi ricorre un settantesimo. Fosse quindi anche uno solo
che sta male, quell'uno familiare, quell'un paziente, quell'un
dipendente ha bisogno di ascolto, di essere rispettato e in qualche
modo ricoinvolto in un progetto, non "chi non ci sta al nostro
disegno è fuori". È chiaro? È un altro modo di pensare e ragionare
della società e di come si sta insieme.
Presidente
- Punto 18 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK