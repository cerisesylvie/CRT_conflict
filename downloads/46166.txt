Consiglio Regionale della Valle d'Aosta - Oggetto del Consiglio n. 2632 del 13 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2632 del 13 luglio 2023 - Resoconto
OGGETTO N. 2632/XVI - Interrogazione: "Utilizzo del nome
della Regione Valle d'Aosta per la sponsorizzazione di corsi e
lezioni private online per studenti".
Bertin (Presidente) -
Punto n. 22. Risponde il Presidente
della Regione, ne ha facoltà.
Testolin (UV) -
La Consigliera Minelli chiede: "Se è a
conoscenza di quanto sopra esposto". Rispetto a
quest'interrogazione, c'è da dire che sarebbe più utile che queste
segnalazioni pervenissero direttamente alle strutture
dell'Amministrazione, nel caso specifico alla Sovrintendenza agli
studi o alle istituzioni scolastiche, piuttosto che fare oggetto di
interrogazioni e interpellanze. E questo, come è successo in
qualche altra circostanza, per accelerare i tempi di reazione e
magari di intervento. È possibile che in questo modo si potrebbe
infatti intervenire con maggiore tempestività.
Nel caso specifico, non avendo visto direttamente gli avvisi di
cui si tratta, è anche difficile definire se vi sia un uso
improprio e doloso della denominazione Regione Valle d'Aosta.
Il sito internet in questione, che non è il caso di ripetere per
evitare di dare ulteriore pubblicità, è infatti un servizio di
intermediazione con sede legale all'estero e, come riportato sul
sito, mette gli utenti che sono alla ricerca di determinati
prodotti o servizi in contatto con i partner in grado di fornire
prodotti o servizi ricercati dietro richiesta espressa degli utenti
stessi.
Ancora, il sito chiarisce che non contatta mai l'utente e non
interviene mai in nessun modo negli scambi tra questi ultimi e in
tutte le conseguenze che ne possono derivare; ed infine, che i
servizi offerti agli utenti sono gratuiti, fatti salvi i costi
delle risorse informatiche di telecomunicazione necessari per
accedere al sito.
In assenza di ulteriori elementi, quali ad esempio l'utilizzo
del luogo o altre diciture che lasciassero intendere un ruolo
attivo dell'Amministrazione regionale, le suggerite iniziative di
tutela della Regione sarebbero sostanzialmente inutili, essendo fin
troppo facile ribattere, per esempio, che la dicitura Regione
autonoma Valle d'Aosta individua semplicemente l'ambito geografico
di riferimento.
In risposta alla domanda "Se sono state prese opportune
iniziative volte a tutelare la Regione da un uso indebito del suo
nome": siccome quello che più interessa all'Amministrazione
regionale sono gli studenti e le loro famiglie, la Soprintendenza
agli studi, già nel mese di giugno scorso, ha inviato una
comunicazione alle istituzioni scolastiche, chiedendone la
diffusione alle famiglie e agli studenti attraverso il registro
elettronico, per precisare che l'Amministrazione regionale non
sostiene, promuove o sponsorizza nessuna iniziativa volta
all'erogazione dei corsi e lezioni private a pagamento.
Presidente -
Replica la consigliera Minelli.
Minelli (PCP) -
Lei dice: "sarebbe utile fare delle
segnalazioni direttamente". Faccio presente che a ogni fine di anno
scolastico, e anche spesso in concomitanza con gli scrutini del
primo quadrimestre, compaiono un po' ovunque pubblicità di corsi di
recupero che promettono miracoli, o di attività di aiuto nei
compiti estivi. Quindi, magari nella fattispecie questo non è stato
visto; poi le posso fornire gli
screenshot
di questo sito
che pubblicizza proprio all'inizio, cioè la prima cosa che si legge
è "Regione Autonoma Valle d'Aosta, stai cercando un insegnante per
tuo figlio" eccetera; "Rientro a scuola", ripetuto "Regione
Autonoma Valle d'Aosta, assicurati che tuo figlio inizi l'anno con
ottimi voti".
Come le dicevo, queste sono cose che avvengono abbastanza
regolarmente, le pubblicità di corsi di vario tipo, è una questione
di mercato, sono delle iniziative che possono anche essere
legittime, e ci mancherebbe.
Io devo dire che da insegnante mi sono confrontata talvolta con
delle famiglie, però, che spendevano un bel po' di quattrini
pensando di aver risolto il problema delle insufficienze dei figli,
salvo poi accorgersi che le cose non stavano proprio così. Però
qui, come mi sembra anche che sia stato ravvisato, si pone un'altra
questione: chi ha predisposto l'avviso sui
social
-
i
responsabili di quel sito
-
ha utilizzato una formula che
coinvolge la Regione in modo inopportuno, e io direi anche in modo
scorretto. Citare la Regione autonoma Valle d'Aosta con le lettere
maiuscole, eccetera, in pratica è fuorviante, perché suggerisce un
ruolo attivo della Regione.
Abbiamo deciso di depositare quest'interrogazione, che
evidentemente qualche effetto ha sortito, perché lei ha citato la
circolare della Sovrintendenza; noi l'abbiamo depositata quando
abbiamo ricevuta la notizia. Poi, il 22 giugno scorso, alcuni
genitori ci hanno segnalato di aver ricevuto sul registro
elettronico la circolare a cui lei ha fatto riferimento:
un'iniziativa quanto mai opportuna per evitare un uso indebito e
distorto del nome della Regione, anche a tutela della stessa, che
poi è una forma di tutela dei cittadini valdostani. Però devo dire
che una circolare a noi non pare del tutto sufficiente.
Ci saremmo aspettati almeno una comunicazione a questo sito, a
questa società che ha effettuato la pubblicità e ha utilizzato in
modo improprio il nome della Regione.
Quindi, quello che chiediamo è, in futuro, di agire con maggiore
incisività e avremo cura, se ci saranno delle segnalazioni, di
dirottarle nei confronti della Regione.
Devo dire che in altri occasioni, quando abbiamo fatto delle
segnalazioni, abbiamo avuto risposte un pochino da orecchie di
mercante, quindi magari speriamo che da qui in avanti sarà
diverso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK