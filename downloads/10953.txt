Consiglio Regionale della Valle d'Aosta - Oggetto del Consiglio n. 1946 del 7 marzo 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1946 del 7 marzo 1991 - Resoconto
OGGETTO N. 1946/IX - Progetto di adeguamento della struttura del
poliambulatorio di Donnas e servizio di pronto intervento.
(Interpellanza)
Presidente
- Do lettura dell'interpellanza presentata dai
Consiglieri Cristina Monami e Chenuil:
INTERPELLANZA
Nel corso di una visita al Poliambulatorio di Donnas il gruppo
del PCI-PDS ha potuto verificare l'esistenza di numerosi problemi
funzionali ed organizzativi.
Tra le questioni principali emerse vi sono quelle relative
all'adeguamento della struttura (per la quale da anni sarebbe allo
studio un progetto di revisione) e alla situazione del servizio di
Pronto Intervento.
Ciò premesso i sottoscritti Consiglieri regionali del gruppo
PCI-PDS
interpellano
gli Assessori competenti per sapere:
1) a che punto si trova la predisposizione del progetto di
adeguamento della struttura del Poliambulatorio di Donnas;
2) se tale progetto tiene conto delle richieste provenienti da
parte degli operatori;
3) quali sono le intenzioni della Giunta in merito alla
organizzazione definitiva del servizio di Pronto Intervento, da
anni istituito in forma sperimentale.
Presidente
- Ha chiesto di illustrare l'interpellanza il
Consigliere Chenuil, ne ha facoltà.
Chenuil (PCI-PDS)
- Da parecchio tempo si parla
dell'ampliamento di questa struttura sanitaria in Donnas; volevamo
solo capire se il progetto redatto dal tecnico ha superato tutti i
vari esami regionali, se tale progetto tiene conto delle richieste
provenienti da parte dell'utenza e degli operatori, e quali sono le
intenzioni della Giunta per il servizio di pronto intervento.
Presidente
- Ha chiesto di parlare l'Assessore alla
Sanità e Assistenza Sociale Beneforti, ne ha facoltà.
Beneforti (DC)
- Ringrazio anzitutto gli interpellanti
perché mi hanno dato l'occasione di chiarire la situazione in cui
si trova l'ampliamento del poliambulatorio di Donnas.
L'incarico per la predisposizione del progetto esecutivo
relativo ad adattamenti e all'ampliamento del poliambulatorio fu
deliberato dalla Giunta regionale il 12 maggio 1989. L'incarico fu
affidato al geom. Roberto Nicco di Donnas e all'ing. Giorgio Ottin
di Châtillon secondo le rispettive competenze professionali.
Nel mese di ottobre sono stato a Donnas per rendermi conto della
situazione; successivamente con i tecnici dell'Assessorato ho avuto
un incontro con il geom. Nicco che ci ha illustrato la bozza del
progetto dallo stesso elaborato. Nell'occasione il geom. Nicco
aveva dichiarato che nel mese di gennaio 1991 il progetto esecutivo
sarebbe stato finito, per quanto riguardava la parte di sua
competenza, nonchè per la parte che riguardava anche l'ing.
Ottin.
Nei prossimi giorni avrà luogo un incontro fra l'ing. Ottin e i
tecnici dell'Assessorato della Sanità e dell'USL per verificare le
ultime tipologie degli impianti. Praticamente siamo alla
conclusione del progetto che era stato richiesto ai tecnici, per
cui si presume che in breve tempo si possa avere questo progetto e
dare inizio all'ampliamento del poliambulatorio di Donnas.
Per quanto riguarda la seconda parte dell'interpellanza, ho
richiesto notizie ai diretti interessati e mi è stato riferito che
il geom. Nicco, prima di elaborare il progetto, ha fatto uno studio
della situazione ed ha interpellato i diretti interessati, gruppo
per gruppo, reparto per reparto. Forse non tutti i suggerimenti
sono stati accolti, ma certamente il sondaggio degli operatori che
operavano all'interno del poliambulatorio di Donnas è avvenuto.
Dopo aver sentito gli operatori, lo studio è stato poi concluso con
incontri fra il progettista e i tecnici dell'USL e della
Regione.
In merito all'organizzazione definitiva del servizio di pronto
intervento, è intenzione della Giunta potenziarlo definitivamente.
Ciò anche alla luce della realizzazione della centrale operativa
unica presso l'ospedale regionale, quindi tramite il numero
telefonico 118, perché è l'unica strada per potenziare questo
servizio di guardia medica che c'è a Donnas ed eliminare tutti i
disguidi che si sono verificati, o che si possono verificare anche
nel prossimo futuro.
Inoltre bisogna potenziare questo servizio anche tramite il
potenziamento del parco macchine, nonchè con la preventiva
preparazione professionale dei medici da poco laureati. Occorre che
i medici, prima di essere inviati sul territorio, siano preparati,
per cui riteniamo di vedere con l'USL la possibilità di creare un
organico di medici per la guardia medica e prima di inviarli sul
territorio farli fare un tirocinio al pronto soccorso dell'ospedale
regionale.
Pertanto posso assicurare che da parte dell'Assessorato sarà
fatto ogni sforzo per potenziare questo servizio e per dare agli
abitanti della basse Valle un presidio efficiente, provvisto di
tutti i servizi di cui loro necessitano.
Presidente
- Ha chiesto di parlare il Consigliere
Chenuil, ne ha facoltà.
Chenuil (PCI-PDS)
- Ringrazio l'Assessore della risposta
molto esauriente. Vorrei solo sollecitare un fatto: non vorrei che
si trascinasse ancora per lungo tempo il decollo del progetto per
colpa magari di diatribe tra ingegneri e tecnici sul fatto del
riscaldamento, della centrale termica, ecc.; se è possibile
risolverlo subito, è meglio.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK