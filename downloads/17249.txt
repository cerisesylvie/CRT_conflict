Consiglio Regionale della Valle d'Aosta - Oggetto del Consiglio n. 608 del 12 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula
Oggetto del Consiglio n. 608 del 12 maggio 1999 - Resoconto
SÉANCE DU 12 MAI 1999 (MATIN)
OGGETTO N. 608/XI Tutela della specificità dei prodotti tipici
valdostani in vista dell'applicazione delle direttive europee in
materia di igiene degli alimenti. (Interpellanza)
Interpellanza Visto che dal prossimo 1 luglio entrerà in vigore
in Italia il decreto legislativo sulla "Analisi del rischio e
tenuta sotto controllo dei punti critici", denominato con la sigla
convenzionale HACCP;
Considerato che tale decreto, in attuazione con le direttive
europee in materia di igiene degli alimenti, obbligherà tutte le
imprese individuali piccole, medie e grandi della ristorazione e
della produzione alimentare ad applicare nuove norme e nuove
procedure nell'analisi dei rischi di contaminazione delle
produzioni alimentari;
Preso atto che molti ristoratori e produttori lamentano viva
preoccupazione per le modalità con le quali verrà applicata tale
legge, ricca di interpretazioni burocratiche complesse ed
articolate, le quali paiono contrapporre due visioni contrapposte
dell'igiene degli alimenti, ovvero quella industriale, che tende ad
abbattere ogni contaminazione microbica e quella della tradizione
storico-gastronomica, che pensa che una società destinata a
divenire sempre più asettica sia anche quella più esposta al
rischio di malattie;
Rilevato altresì che per gli operatori del settore
l'applicazione tout court dell'HACCP potrebbe comportare il rischio
di non trovare più in commercio prodotti artigianali e naturali le
cui intrinseche qualità sono favorite dal lavoro di microrganismi
posti "fuorilegge" dalla normativa, quali le uova del pollaio, i
salumi artigianali, le verdure dell'orto, la pasta fresca e, caso
importantissimo per l'economia e la cultura turistico-alimentare
della Valle d'Aosta, il formaggio d'alpeggio;
i sottoscritti Consiglieri regionali
Interpellano
la Giunta regionale per sapere:
1) se si è attivata in modo tale da permettere, tramite la
pubblicazione di testi esplicativi o eventualmente manuali di
consultazione e corsi preparatori e formativi, la corretta
ricezione ed applicazione della normativa in oggetto da parte dei
produttori e dei ristoratori valdostani, alla luce delle
inevitabili confusioni e problematiche di tipo
giuridico-amministrativo che un'errata applicazione della legge
comporterebbe a danno delle suddette categorie economiche e dei
consumatori;
2) come intende agire, se davvero l'applicazione di questa legge
causasse l'impossibilità di utilizzare commercialmente, così com'è
oggi, la produzione lattiero-casearia, vinicola e agricola
valdostana, mettendo così a repentaglio lo sviluppo di un settore
che ha fatto della genuinità e del rispetto della tradizione il suo
principale obiettivo.
F.to: Lanièce - Collé - Marguerettaz
Président La parole au Conseiller Lanièce.
Lanièce (Aut) Con quest'interpellanza abbiamo voluto portare in
aula un problema concreto che sta preoccupando, in questi ultimi
periodi, diversi settori. Queste nuove norme sull'igiene alimentare
rischiano, se interpretate malamente e applicate tout court senza
un criterio che oltre al rispetto delle norme preveda anche una
certa dose di buon senso, di creare un clima di confusione e paura
fra gli allevatori, i piccoli artigiani della produzione
alimentare, i ristoranti, le trattorie a conduzione familiare.
Gli addetti al settore temono che l'applicazione delle rigide
procedure contro i rischi di contaminazione alimentare contenuti
nel decreto n. 155/97 comporterà un'autentica rivoluzione del
sapore dei cibi a tavola.
Il decreto in questione, quello sulle analisi del rischio e
tenuta sotto controllo dei punti critici, denominato con la sigla
HACCP, altro non è che la messa in atto della direttiva europea
sull'igiene degli alimenti che obbligherà a partire dal 1° luglio
di quest'anno tutte le imprese che producono o commercializzano
prodotti alimentari piccole, medie e grandi ad applicare nuove
normative e nuove procedure nell'analisi dei rischi di
contaminazione delle produzioni alimentari. Ma sapete questo cosa
vuol dire?
La legge così come è stata formulata si presta, secondo gli
esperti del settore, a molteplici interpretazioni burocratiche,
complesse e articolate, alla lettera cioè significa per esempio che
fino a ieri chi si era preoccupato di allevare le sue bestie,
mucche, capre, maiali o quant'altro nel modo migliore possibile, da
oggi dovrà per essere in regola con la legge e quindi poter
commercializzare la sua produzione, e cioè i prodotti ottenuti da
questi animali, trasformarsi in una specie di analista chimico con
tanto di test e di provette.
Personalmente ritengo piuttosto improbabile che questa norma sia
applicabile correttamente senza creare problemi a meno di non
riuscire - e questo è anche il senso della nostra interpellanza -
entro tempi strettissimi ad allestire corsi e testi teorici e
pratici alla portata di tutti, che permettano anche interpretazioni
soggettive, caso per caso, della legge n. 155/97.
Solo così potremo almeno parzialmente evitare confusioni e
problemi di ogni tipo, ma soprattutto di tipo amministrativo che
andrebbero ovviamente ad arrecare danno economico e di immagine
alle categorie economiche interessate dal provvedimento.
Se veniamo poi all'aspetto più etico della legge sulla HACCP, mi
pare piuttosto evidente - e non siamo gli unici a pensarla così -
che queste direttive che peraltro sono basate sui programmi
alimentari e dietetici della NASA, un ente asettico per eccellenza,
contrappongano due opposte linee di pensiero: quella della grande
industria che tende ad abbattere ogni contaminazione microbica a
scapito della genuinità e dei sapori autentici e quindi a scapito
della tradizione culturale e gastronomica di una comunità e la
visione di quest'ultima e della tradizione storico-gastronomica, la
quale sostiene che una società sempre più asettica sia anche quella
più esposta al rischio di malattie.
Ecco perché non dobbiamo sottovalutare le ripercussioni della
legge n. 155 su tutta una serie di aspetti non secondari; dobbiamo
sapere come intervenire se l'applicazione di questa legge dovesse
impedire l'utilizzo commerciale dei nostri prodotti, provenienti
dalle piccole e medie aziende tradizionali valdostane.
La genuinità e il rispetto della tradizione sono obiettivi e
valori del settore agroalimentare valdostano che non possono essere
messi a repentaglio dall'applicazione pedestre ed univoca della
legge.
Ieri a tale proposito c'è stata una riunione delle pro-loco
della Valle d'Aosta al cui interno c'è stata una relazione sul
decreto HACCP perché la cosa più assurda è che questo decreto
equipara le grandi industrie e i grandi ristoranti addirittura alle
stesse pro-loco che sappiamo che somministrano alimenti e bevande,
ma lo fanno a livello di volontariato, non sicuramente
professionalmente come può farlo un ristorante.
Questa normativa, così com'è, prevede che le stesse pro-loco
siano assoggettate a queste norme e quindi ieri partecipando, in
quanto facente parte di una pro-loco, ho constatato di persona la
preoccupazione da parte di tutte le pro-loco per questa normativa,
normativa che, preciso, è entrata già in vigore lo scorso anno, ma
che dal 1° luglio entrerà in vigore per quanto riguarda le sanzioni
e quindi, come succede sempre in Italia, quando si avvicinano le
sanzioni, tutti si preoccupano di colpo. Pertanto, visto le
eventuali ripercussioni negative che potrebbe avere l'applicazione
di questa normativa e visto anche che il problema sarà soprattutto
dei controlli, di come verranno effettuati, perché se c'è la
volontà di sanzionare questo porterà delle grosse difficoltà alla
produzione agroalimentare valdostana, vorremmo sapere le iniziative
che la Giunta regionale ha messo in atto per dare a tutti gli
operatori del settore informazioni su questa normativa ed
eventualmente e, nel caso in cui dalla sua applicazione derivino
delle grosse ripercussioni negative, cosa si potrebbe fare per
cercare di attenuarle.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Ringrazio il Consigliere Lanièce e i colleghi
Collé e Marguerettaz per quest'interpellanza perché mi consente di
illustrare in Consiglio regionale le iniziative che sono state
prese e consente anche di sottolineare qual è il taglio che la
Giunta regionale vuole dare all'applicazione di questa legge che,
come è stato giustamente detto, rischia di creare un clima di
paura.
Cercheremo di esorcizzare la legge n. 155 con una serie di
iniziative di cui vi parlerò.
È necessario in via preliminare precisare che il decreto
legislativo n. 155 recepisce le direttive comunitarie in materia di
controllo dei prodotti alimentari e che lo stesso non modifica la
normativa attualmente in vigore sulla disciplina del sistema
autorizzatorio per la produzione, la manipolazione, il
confezionamento, la vendita e la somministrazione di prodotti
alimentari e sui requisiti minimi igienici e sanitari delle
strutture e delle attrezzature nonché i principi di igienicità
riferiti agli addetti e occupati nei settori di cui trattasi.
La n. 155, come tutti sappiamo, è una legge di pochissimi
articoli che non tocca il testo unico sulle leggi sanitarie, non
modifica assolutamente la normativa igienica che c'è alle spalle,
dà delle indicazioni di tipo sanzionatorio e definisce l'obbligo di
predisporre i piani di autocontrollo di cui parlerò.
La nuova normativa, nell'ottica della prevenzione, rivede invece
il sistema della vigilanza e del controllo passando da un sistema
basato principalmente sulla repressione a un sistema che prevede in
prima istanza una fase di collaborazione con le imprese finalizzata
al miglioramento degli aspetti igienico-sanitari della lavorazione
e quindi dei prodotti finali e solo in seconda battuta, in caso di
non rispetto delle eventuali prescrizioni fissate dagli organismi
di controllo, di repressione.
Per poter raggiungere l'obiettivo fissato dal decreto
legislativo n. 155 è quindi necessario il diretto coinvolgimento
delle imprese e tale coinvolgimento avviene attraverso la
predisposizione di documenti e piani di autocontrollo che
comportano una conoscenza approfondita delle strutture in cui si
opera, dei cicli di lavorazione nonché una conoscenza dei
principali aspetti e conseguenze di carattere igienico-sanitario
legati alla salubrità dei locali, delle attrezzature e delle
procedure di lavoro.
Premesso che tali conoscenze sono già nella maggior parte dei
casi acquisite dalle imprese, l'adempimento pertanto è riferito
alla trascrizione degli atteggiamenti che già attualmente e nella
maggior parte dei casi automaticamente viene fatto dalle imprese
stesse. Tale innovazione così come precisato comporta una novità
nelle modalità di svolgimento dell'attività di controllo e
vigilanza, infatti l'obbligo dell'autocontrollo presuppone una
verifica costante da parte degli operatori di tutto il sistema di
produzione, commercializzazione e somministrazione degli alimenti,
pertanto il controllo ufficiale sarà di fatto una verifica da parte
degli organismi di controllo della rispondenza alla situazione
reale delle norme di autocontrollo che ciascuna impresa si è data
con l'eventuale richiesta di messa a punto e riverifica successiva
dopo un congruo periodo dall'avvenuto adeguamento.
In tale ottica pertanto il rapporto fra l'organismo di controllo
e le imprese assume una rilevanza di collaborazione finalizzata al
miglioramento costante degli atteggiamenti nelle diverse fasi di
elaborazione.
La fase di repressione scatta pertanto esclusivamente in caso di
non adeguamento da parte degli operatori a quanto individuato come
correttivi da apportare da parte degli organismi di controllo.
Premesso quanto sopra, preciso che la Regione ha comunque
promosso una serie di iniziative finalizzate alla maggior
pubblicizzazione dell'adempimento previsto dalle disposizioni su
indicate che si sono concretizzate in diversi incontri informativi
con gli operatori delle diverse categorie interessate con il
diretto coinvolgimento dei funzionari dei competenti servizi
dell'USL della Valle d'Aosta, Servizio d'igiene pubblica e Servizio
veterinario, nonché all'apertura di un apposito ufficio
d'informazione e di consulenza presso l'Assessorato della sanità
mediante il distacco di 2 vigili sanitari che in quanto tali
avevano la qualifica di ufficiali di polizia giudiziaria e dopo il
distacco, avendola persa, possono svolgere quest'attività di
consulenza vera e propria nei confronti delle imprese.
Per quanto concerne i caseifici e i magazzini di maturazione dei
prodotti lattiero-caseari per gli impianti di maturazione,
indicazioni specifiche sono state fornite direttamente ai soggetti
interessati all'applicazione delle disposizioni di cui al decreto
legislativo dal Servizio veterinario dell'USL con due circolari
datate rispettivamente 25 maggio 1998 e 7 maggio 1998 indirizzate
la prima ai macelli e l'altra ai caseifici e ai magazzini dei
prodotti lattiero-caseari.
Inoltre la Direzione assistenza tecnica dell'Assessorato
dell'agricoltura ha provveduto a svolgere attività di informazione
dei produttori dei vari comparti.
Sinteticamente, agriturismo: tutte le aziende operanti nel
settore sono state dotate di un manuale di autocontrollo
predisposto dall'Ufficio agriturismo dell'Assessorato in
collaborazione con il Servizio veterinario e il Servizio di
vigilanza sanitaria.
Miele: gli apicoltori sono stati informati delle nuove norme,
del termine entro cui adeguarsi e dell'esistenza di un manuale di
corretta prassi igienica per la produzione del miele predisposto
dalle organizzazioni artistiche nazionali in collaborazione con
l'Istituto nazionale di apicoltura e approvato dal Ministero della
sanità, il manuale è in vendita oppure consultabile dagli
interessati presso la sede del Consorzio Miel du Val d'Aoste.
Vino: i produttori che vinificano in proprio sono stati
informati direttamente dai tecnici dell'Assessorato nel corso di
un'assemblea del 7 febbraio 1999 nel corso della quale hanno
ricevuto una prima bozza di manuale per la corretta prassi igienica
per la produzione del vino; è attualmente in corso di stampa la
stesura definitiva del manuale redatto in collaborazione con l'USL
che verrà in seguito consegnato agli interessati a cura del
Servizio di assistenza tecnica, per l'adeguamento alle nuove norme
le cooperative di produttori si sono fatte assistere da consulenti
esterni.
Latte: la filiera latte si sviluppa attraverso l'attività da una
parte dei caseifici in genere ben strutturati e a norma e
dall'altra da piccole casere che, salvo alcune di alpeggio, sono
ormai in grado di esibire il riconoscimento CEE; il rispetto delle
norme igienico-sanitarie nella trasformazione del latte è garantito
dalle procedure di autocontrollo aziendale per la cui definizione
si sono attivati i tecnici del Servizio produzione animali del
laboratorio di analisi del latte che operano direttamente
attraverso l'assistenza tecnica in stalla.
I produttori operanti nel settore stanno insomma imparando a
gestire correttamente i piani di autocontrollo che permettono di
migliorare i propri prodotti sotto il profilo igienico-sanitario e
chi si avvicina invece per la prima volta all'attività viene
informato delle procedure suddette attraverso appositi corsi di
formazione quali ad esempio il corso per casari e il corso per
giovani apicoltori.
In merito alle iniziative a cui ho fatto cenno prima la Giunta
regionale con deliberazione n. 1262 del 19 aprile 1999 ha approvato
i corsi di formazione professionale finanziati con il Fondo sociale
europeo e i fondi regionali e i fondi di rotazione nazionale per la
formazione professionale.
Un'iniziativa è stata proposta dall'ADAVA per 12 corsi per 15
persone ad ogni corso per un totale di 180 allievi; una seconda
iniziativa è proposta dal Centro sviluppo sistema: 15 corsi da 20
persone per un totale di 300 persone; una terza iniziativa è
proposta dal Centro sviluppo piccole imprese terziarie: 1 corso per
25 persone; una quarta iniziativa è proposta dall'Ente bilaterale
Regione-commercio: 2 corsi per 20 persone l'uno per un totale di 40
persone; una quinta iniziativa è proposta dall'Ente bilaterale
turismo: 4 corsi per 20 persone l'uno per un totale di 80
persone.
Sono state inoltre organizzate due giornate informative per il
18 febbraio e il 22 aprile 1999 in collaborazione con l'USL e le
associazioni di categoria durante le quali sono stati contattati
tutti gli enti locali, comuni, comunità montane, le associazioni di
categoria, le cooperative, cioè tutti i soggetti destinatari della
legge n. 155. Questo è quanto è stato fatto.
Per concludere, come già ho avuto modo di rilevare in occasione
di dibattiti pubblici, la Giunta confida che l'applicazione di
questa normativa che, come giustamente ha rilevato il Consigliere
Lanièce, avviene con notevole ritardo in Italia, con il solito
ritardo fisiologico del recepimento delle direttive CEE, non crei
grossi problemi all'attività produttiva in generale in Valle
d'Aosta. Confidiamo che così non sia; abbiamo messo in piedi
quest'Ufficio di consulenza che sta dando le prime risposte alle
varie attività produttive, riteniamo che si debba - ripeto -
cercare di esorcizzare questa normativa perché la parte positiva
della n. 155 è l'aspetto in cui prevede la diffida.
Se anche in sede di controllo il vigile sanitario verifica
un'inadempienza del processo produttivo rispetto al manuale di
autocontrollo, manuale che lui stesso produce, il vigile sanitario
può diffidare dando un congruo termine al produttore per mettersi
in regola salvo poi alla seconda diffida provvedere ad emanare il
provvedimento sanzionatorio. Questo è l'aspetto positivo della n.
155.
Abbiamo fatto anche un'opera di sensibilizzazione forte nei
confronti dei tecnici di igiene che sono i destinatari come
pubblici ufficiali di questa normativa di modo che loro stessi
recepiscano questo messaggio di fondo.
Confidiamo che gli stessi ispettori di igiene seguano di
conseguenza le indicazioni che sono state date.
Président La parole au Conseiller Lanièce.
Lanièce (Aut) Prendiamo atto della risposta dell'Assessore nella
quale sono state enunciate le iniziative che l'Amministrazione
regionale ha posto in essere e questo dimostra che su questo
problema c'è una forte attenzione da parte della Giunta.
L'unica cosa da far notare è che il problema grosso e
importante, come ha anche ribadito l'Assessore, saranno i controlli
perché la normativa prevede il piano di autocontrollo; è vero che
c'è la possibilità della diffida per cui c'è una forma di
collaborazione fra il controllore e il controllato, ma il problema
grosso è chi farà il controllo e come lo effettuerà.
L'Assessore ha detto che c'è stata una sensibilizzazione forte
per quanto riguarda i vigili sanitari che faranno i controlli, però
i controlli verranno fatti anche dal NAS, se non sbaglio, e questo
dimostra che occorrerà fare molta attenzione e cercare di informare
al massimo perché se fra coloro che svolgeranno i controlli ci sono
anche i NAS, non vorremmo che aumentasse il potere vessatorio degli
organi di controllo, tenuto conto della complessità di questa
normativa che prevede alcuni passaggi che magari a livello di
industria possono essere facilmente comprensibili e superabili, ma
che a livello del singolo ristoratore, della trattoria a gestione
familiare o anche del singolo allevatore e produttore, potrebbero
portare a delle sanzioni.
A questo proposito ricordo che si tratta di sanzioni che vanno
da un minimo di 2 milioni ad un massimo di 60 milioni e una multa
di 60 milioni, per una pro-loco vuol dire "chiudere completamente i
battenti"! Teniamo conto che bisogna anche certificare i prodotti
che uno presenta; sappiamo bene che nel corso di feste patronali
ognuno porta il vino di propria produzione e lì bisogna che il
produttore certifichi che il vino è stato fatto in un determinato
modo, e quindi la normativa diventa una cosa complicatissima se
verrà applicata in modo rigoroso da parte dei controllori.
La preoccupazione nostra è questa. Abbiamo verificato che da
parte dell'Amministrazione regionale c'è quest'attenzione, l'invito
è di cercare, in questi ultimi mesi che rimangono fino a quando
verrà applicato l'aspetto sanzionatorio di questa legge, di
diffondere il più possibile informazioni corrette in modo che non
ci siano delle ripercussioni negative sul nostro settore
agroalimentare perché sarebbe un ulteriore danno all'immagine della
nostra Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK