Consiglio Regionale della Valle d'Aosta - Oggetto del Consiglio n. 3559 del 8 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3559 del 8 luglio 1992 - Resoconto
OGGETTO N. 3559/IX Progettazione del Piano territoriale
paesistico.
(Interpellanza)
Presidente
Do lettura dell'interpellanza presentata dai
consiglieri Limonet e Bondaz:
Interpellanza Visto che il gruppo di lavoro al quale la
Giunta regionale aveva affidato l'incarico di progettazione del
P.T.P. ha esaurito il suo mandato al 1 giugno 1992;
Considerato che i lavori di messa a punto di detto Piano non
sono probabilmente stati terminati causa anche la crisi di Governo
regionale;
i sottoscritti consiglieri regionali
interpellano
l'Assessore competente per sapere:
- come intende procedere la Giunta per mettere a punto uno
strumento di pianificazione urbanistica così importante come il
P.T.P.
Presidente
Ha chiesto di parlare il Consigliere
Limonet, ne ha facoltà.
Limonet (DC)
La Regione nel 1987, con delibera di
Giunta, ha approvato un programma di lavoro per l'applicazione
della legge n. 431/85, cioè la legge nazionale, e la formazione di
strumenti regionali di pianificazione
paesistico-ambientale.
Nel 1988 la Commissione Scientifica del Territorio ha
predisposto le proposte per il documento programmatico per lo
sviluppo, la tutela e la valorizzazione del territorio
Nel 1989 la Regione ha scelto di far confluire la pianificazione
territoriale all'interno dell'alveo più generalizzato della
pianificazione territoriale, in coerenza con gli orientamenti di
pianificazione risalenti alla legge n. 3 del 1960 e anche alle
disposizioni della legge Galasso.
Da queste premesse si può ritenere che nel 1989 sia iniziata
l'attività dell'ufficio predisposto, per l'elaborazione del Piano
territoriale paesistico e sia iniziato quindi il piano stesso.
Nel giugno del 1989 l'ufficio del P.T.P., con la consulenza
della Commissione Scientifica e di alcuni esterni, ha elaborato lo
schema del Piano territoriale paesistico.
Nel settembre del 1990 l'ufficio del Piano territoriale
paesistico viene potenziato e ripartito in gruppo di coordinamento,
nucleo operativo, gruppo di progettazione e specialisti di
settore.
Il gruppo di coordinamento ha funzioni permanenti di indirizzo
tecnico ed amministrativo, di orientamento di attività dell'ufficio
per il Piano territoriale paesistico, sia svolte nella sede sia ad
esse confluenti, coordinandole fra loro e con quelle degli altri
uffici regionali interessati, tenendo conto delle indicazioni della
Commissione Scientifica per il territorio e sulla base degli
indirizzi di volta in volta forniti dall'Amministrazione regionale,
dalla Giunta, dall'Assessore dell'Ambiente, Territorio e Trasporti,
e dal gruppo di lavoro per l'applicazione della legge n. 431 del
1985.
Ha inoltre le funzioni di definizione dei programmi di lavoro,
dando le conseguenti indicazioni di compiti e scadenze ai
componenti dell'ufficio per il Piano territoriale paesistico e
verificandone i risultati.
Il nucleo operativo invece ha funzione di supporto tecnico e
strumentale permanente alla formazione del Piano, mediante
l'elaborazione di cartografie informatiche, documentazione,
svolgimento di attività di segreteria tecnica e amministrativa per
la gestione del Piano territoriale paesistico.
Il gruppo di progettazione ha invece funzioni di elaborazione,
valutazione e definizione, sulla base delle indicazioni
dell'Amministrazione, della Commissione Scientifica per il
territorio, del gruppo di lavoro per l'applicazione della legge
431/85, del gruppo di coordinamento, delle proposte progettuali, di
predisposizione degli elaborati del piano territoriale paesistico.
Ciò avvalendosi del nucleo operativo e di professionisti esterni,
pur articolando il proprio lavoro in base alle diverse competenze,
le quali debbono garantire la collegialità del prodotto di cui
ciascuno risponde, solidarmente con gli altri.
L'attività dei professionisti esterni prevede una riunione
collegiale settimanale, nella quale sono confrontati e discussi i
materiali raccolti e prodotti da ciascun professionista, secondo i
programmi stabiliti.
Gli specialisti nel settore, invece, sono quelli che hanno
funzione di competenza specialistica, per contributi specifici da
utilizzare come e quando necessario nei diversi campi. Questo nel
suo insieme è il Piano territoriale paesistico.
Nell'aprile 1991 è stato redatto e consegnato il rapporto sulle
linee strategiche del Piano, così come da scadenziario. Il 15
febbraio 1992 è stata consegnata la bozza tecnica. Il 15 giugno
1992 doveva essere consegnata la bozza, corretta secondo le
indicazioni della Giunta. Ora, malgrado l'attivo interessamento
dell'Ufficio del Piano territoriale paesistico, a causa della crisi
del Governo regionale, probabilmente non si è potuto terminare i
lavori.
Infatti a marzo, assieme agli uffici del Piano Territoriale
avevamo, predisposto una serie di adempimenti quali la trasmissione
alla Giunta delle norme inerenti al P.T.P. ed ai dirigenti
presumibilmente interessati, riunione di Giunta per l'esame degli
elaborati, assieme al professor Gambino, riunione di Giunta per
l'esame, assieme al dott. Barbagallo, della legge che stabilisce le
procedure per l'adozione del Piano.
Abbiamo chiuso il ciclo di consultazione durato, fino al 20
maggio, con una serie di incontri avvenuti tra gli uffici del Piano
territoriale paesistico, il sottoscritto, in qualità di Assessore
all'Urbanistica ed i singoli assessori, accompagnati dai dirigenti
dei servizi interessati al problema.
Le riunioni erano mirate a sollecitare le controdeduzioni dei
singoli Assessorati, dei loro dirigenti, dei vari servizi e che
dovevano essere scritte ed inviate agli uffici del Piano
territoriale paesistico entro il 30 maggio 1992, così com'era stato
richiesto dal sottoscritto, con lettera inviata ad altri componenti
della Giunta il 20 maggio.
Questo affinché gli uffici del P.T.P. potessero predisporre la
bozza di piano corretta entro il 15 giugno, data in cui scadeva
appunto il termine per la sua presentazione.
Ora presumo che non sia avvenuto l'ultimo passaggio, quello dove
i singoli Assessorati dovevano consegnare le contro-deduzioni.
Quindi non so come gli uffici del P.T.P. abbiano potuto chiudere
l'argomento per la data prevista, oppure può anche darsi che invece
siano arrivate queste risposte e l'ufficio per il Piano
Territoriale l'abbia definitivamente chiuso.
Ecco perché chiedo all'Assessore cosa intende fare per mettere a
punto questo importante strumento di pianificazione
urbanistica.
Presidente
Ha chiesto di parlare l'Assessore
all'Ambiente, Territorio e Trasporti Nicco, ne ha facoltà.
Nicco (Ass. tec.)
Vorrei intanto dire che il Consigliere
Limonet conosce molto bene tutta la complessa struttura che ha
gestito questo piano.
Quindi, quando mi si parla nell'interpellanza di un gruppo di
lavoro al quale la Giunta ha affidato un incarico di progettazione,
che ha esaurito il suo mandato, direi che la formulazione è un po'
vaga, nel senso che non c'è un gruppo di lavoro a cui è stato
affidato questo incarico, c'è una struttura molto complessa che il
consigliere ha ricordato adesso.
L'unico gruppo di lavoro era quello che era stato definito in
questo modo nel lontano 1986 e successivamente integrato. Esso era
composto da assessori, funzionari regionali ed aveva lo scopo di
assicurare più che altro un raccordo tra i diversi rami
dell'amministrazione.
In realtà c'è tutta questa struttura molto complessa sulla quale
non ritorno, perché è stata appena ridescritta: nucleo operativo,
professionisti esterni, consulenti specialisti e gruppo di
coordinamento.
Aggiungerei a quanto è stato detto che all'interno di questi
diversi segmenti abbiamo dei professionisti esterni con l'incarico,
ma abbiamo anche del personale fisso dell'amministrazione, per
esempio nel nucleo operativo. Questo è composto per la maggior
parte da dipendenti regionali, quindi è una struttura fissa; per
altri segmenti ci sono dei collaboratori esterni. E' vero che la
maggior parte degli incarichi è scaduta il 15 giugno, qualcuno era
scaduto già il 31 gennaio 1991, altri scadranno alla fine di
dicembre.
Rimane ancora un'altra struttura portante che è la Commissione
Scientifica per il Territorio, con incarico permanente, composta da
esperti di varia natura, pianificazione territoriale, ambientale e
da un giurista. Voglio rassicurare il Consigliere Limonet, nel dire
che tutta questa complessa struttura ha continuato ad operare in
questo breve periodo, indipendentemente dalla crisi politica. Per
quanto concerne la messa a punto tecnica del P.T.P., non vi sono
stati in questa fase dei rallentamenti.
Il Consigliere Limonet ricordava gli incontri con i diversi
assessorati. Ce n'è stato uno all'inizio di giugno e credo che gli
uffici abbiano proseguito in questa direzione.
Tanto che gli uffici stessi prevedono di poter consegnare gli
elaborati definitivi entro la fine di questo mese. Il vero
problema, a questo punto mi sembra piuttosto un altro.
En passant vi accennava anche il Consigliere interpellante, cioè
quello della predisposizione della cosiddetta legge sulle
procedure; nodo che era difficile sciogliere prima e che stiamo
cercando di sciogliere ora. Era difficile perché si trattava di
raccordare, di armonizzare questa legge con la legge regionale che
stabilisce più in generale le norme sul procedimento
amministrativo.
Questa legge è stata approvata, come il Consigliere
interpellante ben sa il 6 settembre 1991, poi c'è stata tutta una
serie di incontri, già ricordati, con il dottor Barbagallo per
cercare di trovare un articolato che raccordasse le due leggi.
Questa legge, così importante, essenziale, la conditio sine qua
non per far proceder il P.T.P., era incagliata da tempo in qualche
ufficio. Compito mio è stato di riprenderla in mano, di
riesaminarla, ridiscuterla con gli specialisti del settore e farla
arrivare in Giunta.
Questa legge oggi è in discussione in Giunta e mi auguro che
quanto prima possa essere inviata al Consiglio, perché fin quando
non abbiamo questa legge, che indica in che modo dovremo consultare
comuni, comunità montane e cittadini, siamo fermi per quanto
riguarda alcuni passi sostanziali, prima per l'adozione, poi per
l'approvazione del P.T.P..
Credo che nel lasso di tempo in cui il Consiglio dovrà discutere
questa legge, la Giunta attuale avrà il tempo di esprimersi sul
Piano, così come è stato fin qui redatto.
Dovrà dare una propria valutazione politica ed introdurvi
eventualmente quelle correzioni che ritenesse necessarie,
servendosi proprio di quella struttura fissa che continua ad
esistere e di cui abbiamo ricordato prima alcuni elementi.
Presidente
Ha chiesto di parlare il Consigliere Limonet,
ne ha facoltà.
Limonet (DC)
Solo per una breve replica.
Volevo solo dire che il Piano doveva essere presentato come
tempistica il 15 giugno. Ciò che mi preoccupava era che una grossa
parte di professionisti esterni finiva l'incarico con il 15 giugno,
quindi al limite verranno riproposti gli stessi professionisti.
Erano queste le cose che volevo sapere dall'Assessore.
Non mi ritengo completamente soddisfatto, anche se direi che in
parte l'assessore ha citato alcune cose che gli avevo chiesto, ma
ci sono ancora una serie di adempimenti legati all'approvazione del
Piano a cui non si è fatto cenno.
Ad esempio, è stato detto poco sulla tempistica che questa
Giunta intende darsi per portarlo avanti.
Non è stato detto nulla in riferimento alla pubblicazione
dell'ampio materiale di ricerca cumulato nell'ufficio del Piano,
lavoro che richiede circa 6/8 mesi e che dovrebbe uscire con il
Piano stesso.
Non è stato detto neanche nulla a proposito del catalogo, che è
un modo più rapido di far arrivare il materiale che poi andrà sulla
pubblicazione.
In linea di massima sono soddisfatto per le risposte, vorrei
solo dire di fare particolare attenzione su questi argomenti che ho
ancora citato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK