Consiglio Regionale della Valle d'Aosta - Oggetto del Consiglio n. 626 del 13 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Ordinamento degli uffici e del personale
FORMAZIONE PROFESSIONALE
Precedente
Successivo
Resoconto integrale del dibattito dell'aula
Oggetto del Consiglio n. 626 del 13 maggio 1999 - Resoconto
SÉANCE DU 13 MAI 1999 (MATIN)
OGGETTO N. 626/XI Organizzazione di corsi di qualificazione
professionale per custodi di castelli e musei. (Reiezione di
mozione)
Président Collègues conseillers, nous sommes à 13 heures 25, je
fais appel à vous pour savoir comment procéder dans les travaux, si
vous souhaitez achever la discussion et procéder à la votation ou
suspendre les travaux.
La parole au Conseiller Beneforti.
Beneforti (PVA-cU) Volevo rispondere...
Presidente Chiedo scusa, Consigliere Beneforti, ho chiesto
soltanto di chiarire se intendiamo procedere nella discussione e
nell'esame della mozione, abbiamo ancora una replica
sull'interpellanza...
Per mozione d'ordine la parola al Consigliere Collé.
Collé (Aut) Chiedo un po' di comprensione al Consiglio, se è
possibile terminare questo punto all'ordine del giorno; l'impegno
può essere quello di fare una replica in termini ragionevoli, però
che almeno questo punto sia terminato anche perché c'è gente che da
due Consigli viene qui esclusivamente per questo punto, mi
sembrerebbe non troppo serio rimandarlo al pomeriggio, quindi
chiedo se è possibile terminare questo punto all'ordine del
giorno.
Président Est-ce qu'il y a consensus? Bien, nous procédons.
La parole au Conseiller Beneforti.
Beneforti (PVA-cU) Ero convinto di dover continuare per quello
avevo chiesto la parola...
Presidente Alcuni colleghi avevano fatto richiesta in senso
contrario, pertanto ho dovuto fare questa verifica.
Beneforti (PVA-cU) Ero soprappensiero perché non ho condiviso
tutto quello che lei ha detto del nuovo Presidente della
Repubblica, me lo permetta, comunque faccio tanti auguri anch'io a
Ciampi.
Volevo rispondere all'Assessore Pastoret che in certe cose ha
frainteso anche le mie espressioni e riflessioni su
quest'argomento.
L'assessore ha riconosciuto, e ne prendo atto, che un certo
numero di forestali vanno ai castelli; lui dice che non vanno a
fare lavoro di custodia e a controllare le visite dei turisti, ma
io gli potrei dire che non raccolgono solo le erbe e tolgono quello
che c'è da togliere, ma sostituiscono a tutti gli effetti i custodi
dei castelli. Ci sono le prove, quindi non sto qui a voler ampliare
una polemica su quest'argomento. Sappiamo tutti che i forestali
hanno… è inutile che tu scuota la
testa, Cottino, quando ti si dice la verità a te fa sempre
male…
(interruzione del Consigliere Cottino, fuori microfono)
... non ti rispondo, ma facevi più bella figura a stare zitto,
in certe occasioni bisogna anche tacere.
Sappiamo tutti, assessore, che c'è un contratto privato per i
forestali, però si è citato il discorso dei forestali per vedere se
c'era la possibilità di ripetere l'iniziativa che c'è sui forestali
a livello nazionale anche per quanto riguardava i custodi dei
castelli.
Era un punto di riferimento, è stato citato come punto di
riferimento se era possibile e io credo che se ci fosse stata
veramente una certa sensibilità verso questi lavoratori, non dico
che non ce l'abbiate, ma non ce l'avete avuta fino in fondo questa
sensibilità perché un incontro solo è stato fatto alla Commissione
dell'impiego sui problemi dei custodi dei castelli; la commissione
era convocata per altre cose, si è parlato guarda caso anche dei
custodi dei castelli.
Mi è stato infatti riferito dalle organizzazioni sindacali che
hanno colto l'occasione della Commissione dell'impiego per parlare
anche del problema dei custodi dei castelli.
Il problema non è stato affrontato con l'Ufficio del lavoro in
termini di trattativa e di confronto ben preciso perché l'Ufficio
del lavoro si riferisce all'articolo 16 della legge che è del 1987
e dal 1987 ad oggi abbiamo sempre fatto così, con la chiamata da
parte della Regione da quella graduatoria e venivano presi i
custodi che avevano lavorato in precedenza e che erano entrati
nella graduatoria.
Sono 12 anni, dal 1987, che questa legge c'è ed è sempre stato
fatto così e non può arrivare qui un direttore dell'Ufficio del
lavoro e dire alla Regione: "Devi fare quello che dico io".
È giusto rispettare le leggi, ci sono e vanno fatte rispettare,
ma si deve comprendere che c'è un uso e una consuetudine per certe
assunzioni che deve essere rispettata. In questo caso devo dire che
la Regione non si è fatta rispettare dall'Ufficio regionale del
lavoro come aveva fatto negli anni passati. Questo è il discorso di
fondo, assessore.
Lo so anch'io che l'Ufficio del lavoro ha competenze proprie,
che è un organo statale e non un organo regionale; mi auguro che
presto venga regionalizzato anche l'Ufficio del lavoro in modo che
si possa risolvere il problema in modo diverso.
Lo sappiamo tutti che l'Ufficio del lavoro ha le sue competenze
e noi abbiamo le nostre, ma io credo che, essendo un organo dello
Stato, debba anche lui porsi i problemi sociali che crea con le
proprie decisioni e che debba non fare un incontro per i custodi
dei castelli così per caso perché c'è la riunione della Commissione
dell'impiego, ma si debba confrontare per vedere come arrivare a
risolvere un problema.
Lo so anch'io che vi siete mossi in anticipo quest'anno per
recuperare il tempo perduto, ve ne do atto e quando l'ho saputo mi
sono rallegrato, però si è fatta una prima lettera e poi una
seconda lettera e nel frattempo non c'è stato il confronto, almeno
questo lo afferma anche l'Ufficio regionale del lavoro. C'è stata
solo quella riunione nella Commissione dell'impiego, non c'è stato
incontro diretto fra Regione e Ufficio regionale del lavoro.
Non basta richiedere, ma quando si fa una richiesta bisogna poi
sostenerla fino in fondo e anche adesso che volete fare la seconda
richiesta di un certo numero di persone per mandarle ai castelli in
modo da usufruire dei forestali in altre sedi dove vengono
richiamati a fare altri lavori, cerchiamo di accompagnare la
lettera con un confronto con l'Ufficio regionale del lavoro in modo
da vedere se è possibile prendere queste persone che hanno lavorato
per tanti anni.
L'assessore dice che per l'anno prossimo si farà una selezione.
Siamo d'accordo, facciamo pure la selezione, ma stabiliamo le
modalità. Quando si chiede nella mozione se si intende approfondire
l'intera problematica nella commissione consiliare competente, se
noi vogliamo fare un discorso di modalità dobbiamo confrontarci su
queste modalità anche a livello di commissione.
Se si fa una selezione per cercare di recuperare, bisogna
stabilire anche delle modalità, ma le modalità bisogna vederle per
risolvere il problema, non per legalizzare una situazione
dell'Ufficio del lavoro perché, facendo una selezione, si rischia
di legalizzare la posizione dell'Ufficio del lavoro. Bisogna
stabilire delle modalità che servano a noi a risolvere il problema
per vedere come possiamo aiutare quei 15-20 custodi dei castelli
che da anni lavorano a rientrare in questa selezione che viene
effettuata.
Non voglio fare niente di illegale, ma abbiamo abbastanza
esperienza per sapere come si possono risolvere in certi casi le
selezioni perché gli assistenti domiciliari assunti nelle
microcomunità sono stati scelti tutti da quei corsi, non sono stati
presi da altre parrocchie. Nessuno di quelli che hanno fatto quei
corsi si è ritrovato disoccupato perché altri gli sono passati
avanti, nessuno è venuto… Assessore
Vicquéry, per quelli era il primo corso che andavano a fare, non
erano 12-15 anni che lavoravano, questo è il problema!
Allora, cerchiamo di vedere come risolvere il problema in modo
tangibile e cerchiamo con queste assunzioni che vengono fatte di
rimediare a quello che non si è fatto fino ad oggi; apriamo un
confronto con l'Ufficio del lavoro in modo da poter risolvere il
problema e di dare a queste persone una risposta concreta. Se
questi non sono gli intenti della Giunta, mi dichiaro insoddisfatto
e mi devo rendere conto che certe situazioni non si ha la volontà
politica di affrontarle.
Si dà atto che, dalle ore 13,35, presiede il Vicepresidente
Viérin Marco.
Presidente La parola al Consigliere Collé.
Collé (Aut) Sarò velocissimo. La prima cosa che tengo a
sottolineare e che l'Assessore Pastoret ha detto nel suo intervento
è che molte volte ci troviamo in difficoltà ad avere degli
interlocutori che non riescono a capire come in un'Amministrazione
regionale ci possano essere contratti diversi, cioè gli operai
della Forestale hanno un contratto privato, le assistenti
domiciliari appartengono ad un ruolo speciale e loro si trovano in
questa situazione a non essere né l'uno né l'altro, ma in una
situazione ancora diversa, quindi non so come e in che tempi, ma
una riflessione su questo sarebbe bene farla.
L'assessore ha detto che entro 20 giorni ci saranno altre
chiamate, a questo riguardo chiedo all'assessore un impegno. Quando
è stata fatta la chiamata a cui tutti facevamo riferimento, sono
state messe delle riserve che sono proprio questi dipendenti che
hanno lavorato per tutti questi anni; ne sono stati assunti una
parte e una parte sono stati messi nell'ente come riserva.
Chiederei all'assessore un impegno affinché nel verificare che
queste riserve possano essere in quest'ulteriore chiamata essere
chiamati - chiedo scusa per il bisticcio di parole - perché se è
stato fatto, questo doveva avere un senso, quindi chiederei
quest'impegno.
Secondo punto, la selezione: siamo favorevoli a che questa
selezione venga fatta, ma la risposta che oggi avremmo gradito è in
che modo questa selezione viene fatta perché se viene fatta come
concorso, possiamo affermare che al 90 percento questi dipendenti
non saranno dentro. Diversamente, se viene fatta per titoli,
essendo persone che lavorano da 10-15 anni, probabilmente avranno
una facilità maggiore, quindi chiederemmo anche quest'impegno
all'assessore di verificare se è possibile fare questa selezione
per titoli così come avviene ad esempio per le bidelle.
Ribadisco che non ho capito fino in fondo perché non si vuole
fare questo corso; secondo noi con questa qualifica risolveremmo i
problemi e sinceramente le argomentazioni dell'assessore non ci
hanno fatto capire come questo non sia possibile o come questo non
porti a questi risultati, pertanto chiediamo all'Assemblea di
votare comunque la mozione.
Presidente La parola all'Assessore all'istruzione e cultura,
Pastoret.
Pastoret (UV) Sarò brevissimo. Non ho detto una cosa prima
quando ho fatto l'illustrazione, pertanto aggiungo solo questo. Il
problema che è nato all'Ufficio del lavoro riguardo alle chiamate
rispetto ai profili professionali che l'Amministrazione chiedeva, è
sorto perché c'è stato un lavoratore che ha presentato ricorso
riguardo al fatto che venissero avviati i lavoratori con il profilo
professionale richiesto come veniva fatto negli anni
precedenti.
Chi ha inoltrato questo ricorso, lo ha inoltrato a ragion veduta
e, al di là dei famosi usi e consuetudini che sono stati citati
poc'anzi, sembrerebbe con cognizione di causa e con ragioni forti
da far valere. Questo devo dire non a difesa dell'Amministrazione
che ha fatto certe richieste, ma a comprensione dell'atteggiamento
assunto da parte dell'Ufficio del lavoro.
Riconfermo invece per quanto riguarda la mozione la nostra
astensione.
Presidente Ringrazio i colleghi che hanno permesso di chiudere
il punto all'ordine del giorno inerente quest'argomento e chiedo ai
colleghi di esprimersi con il voto:
Consiglieri presenti: 20
Votanti e favorevoli: 5
Astenuti: 15 (Agnesod, Bionaz, Borre, Cottino, Ferraris, Fiou,
La Torre, Lavoyer, Louvin, Ottoz, Pastoret, Perrin, Praduroux,
Vallet, Vicquéry)
Il Consiglio non approva.
Il Consiglio aggiorna i lavori alle ore 16,00.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK