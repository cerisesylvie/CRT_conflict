Consiglio Regionale della Valle d'Aosta - Oggetto del Consiglio n. 3096 del 21 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3096 del 21 dicembre 2023 - Resoconto
OGGETTO N. 3096/XI - Interpellanza: "Intendimenti in merito
all'organizzazione tecnico-sportiva dell'edizione 2024 del
Matterhorn Cervino Speed Opening".
Bertin (Presidente) -
Punto n. 46. Consigliere Brunod, a
lei la parola.
Brunod (RV) -
L'11 e 12 novembre e il 18 e 19 novembre
2023 si sarebbero dovute svolgere le quattro competizioni di
discesa libera maschile e femminile dell'evento Matterhorn Cervino
Speed Opening Zermatt-Cervinia.
Evidenziamo che quest'evento è l'unica gara di Coppa del mondo
di sci transfrontaliera di calendario di Coppa del mondo, inoltre
la pista Gran Becca, disegnata dal campione olimpico di discesa
libera Didier Défago, con la partenza situata sul territorio
svizzero a 3.800 metri di quota, rende la gara di Coppa del mondo
Matterhorn Cervino Speed Opening la discesa più alta della Coppa
del mondo di sci.
Tutte le quattro competizioni previste purtroppo non hanno
potuto essere disputate a causa delle condizioni meteo sfavorevoli,
nevicate e forte vento, portando quindi alla cancellazione di tutte
e quattro le prove da parte della giuria.
Rimarchiamo che, accanto alla grande delusione per la non
realizzazione delle competizioni, vi sono stati però numerosi
commenti positivi da parte di sportivi, tecnici, addetti ai lavori
che hanno riconosciuto il grande impegno, la qualità e la passione
che è stata messa da parte del Comitato organizzatore e di tanti
volontari, studenti e appassionati, per cercare di offrire un
evento di alto livello e una bellissima immagine della nostra
regione a livello internazionale.
Aggiungiamo anche che il 7 dicembre 2023, durante la
presentazione dei calendari dell'ASIVA stagione invernale
2023-2024, proprio il Presidente dell'ASIVA - e, se non mi sbaglio,
Vicepresidente del comitato organizzatore - Marco Mosso ha detto
durante questa presentazione che comunque da una prima elaborazione
dei dati post-evento (che non sono stati dichiarati quel giorno lì)
si è percepito che ci sono stati, nonostante questa cancellazione,
dei riscontri molto positivi a livello di quella che è stata la
vetrina a livello internazionale, cioè l'immagine della nostra
regione.
Ricordiamo che l'evento Matterhorn Cervino Speed Opening ha un
contratto quinquennale con la FIS, di cui le prime due edizioni non
si sono purtroppo potute svolgere a causa di condizioni meteo
sfavorevoli.
Preso atto che nel bilancio di previsione per il triennio 24-26,
per quanto riguarda il 2024, nella missione 6, programma 6.001- non
sto a citare i dati, tanto li sapete meglio di me - sono previsti
650 mila euro per i trasferimenti correnti al Comitato
organizzatore delle competizioni di Coppa del mondo di sci alpino
maschile e femminile assegnati alla località di Zermatt e
Cervinia.
Tenendo conto che da alcune dichiarazioni apprese dagli organi
di stampa in merito a possibili valutazioni da effettuarsi per il
2024 per diverse motivazioni, e in modo particolare legate a
questioni logistiche, l'evento Matterhorn Cervino Speed Opening
dovrebbe svolgersi nuovamente nel mese di novembre 2024, cioè come
competizione di apertura del circuito di Coppa del mondo, riteniamo
che poter fare alcuni ragionamenti e valutazioni con la FIS in
merito alla fattibilità, per esempio, di abbinare a prove di
discesa libera altre prove di specialità diverse dalla discesa
libera, cioè meno veloci intendiamo, potrebbe magari facilitare la
realizzazione delle competizioni anche con condizioni meteo non
perfettamente favorevoli.
Rimarcato il grande lavoro svolto a livello organizzativo, in
modo particolare anche per quanto riguarda la parte delle strutture
e tutta la parte della logistica, potrebbe essere opportuno fare
dei ragionamenti per valutare la possibilità d'inserire ulteriori
eventi o iniziative che possano beneficiare positivamente del
grande lavoro svolto per la realizzazione dell'evento Matterhorn
Cervino Speed Opening.
Quando dico ulteriori eventi, tanto per citarne alcuni,
potrebbero essere, per esempio, eventi internazionali riferiti allo
sci alpinismo, piuttosto che allo sky running o ad altre discipline
che, facendo certi ragionamenti, potenzialmente potrebbero essere
inseriti all'interno delle due settimane dell'evento internazionale
di sci alpino senza intaccare le giornate e le prove dedicate
specificatamente all'evento di cui stiamo parlando.
Dopo queste premesse, si interpella l'Assessore competente per
sapere se siano già stati fatti dei ragionamenti post-evento 2023
e, nel caso, come si intenda procedere a livello di scelte tecniche
sportive in vista dell'edizione 2024 e se vi sia la possibilità di
fare dei ragionamenti e delle valutazioni per sfruttare al meglio
tutto il grande lavoro svolto dal punto di vista organizzativo a
livello di struttura logistica, anche eventualmente a beneficio di
ulteriori eventi o iniziative da svolgersi in quel periodo.
Presidente -
Risponde l'assessore Grosjacques.
Grosjacques (UV) -
Grazie ai proponenti per aver voluto
nelle loro premesse mettere in evidenza il grande lavoro fatto dal
Comitato organizzatore e, soprattutto, quelli che sono stati
comunque i risvolti positivi, purtroppo anche in assenza delle gare
vere e proprie.
In premessa bisogna dire che il Comitato organizzatore, in
analogia a quanto già avvenuto lo scorso anno, ha in previsione un
programma d'incontri e riunioni a vario livello per analizzare
tutti gli aspetti d'interesse che hanno contraddistinto l'edizione
2023 della Matterhorn Cervino Speed Opening, purtroppo cancellata
per le condizioni meteorologiche non favorevoli, e quindi valutare
l'organizzazione dell'edizione 2024.
La prima riunione dell'Executive Border, Comitato organizzatore
post-evento, con all'ordine del giorno la programmazione della
riunione di incontri di debriefing, si è svolta lunedì 11 dicembre
2023.
Con riferimento al primo punto dell'interrogazione, il Comitato
organizzatore ha stabilito un crono-programma d'incontri e di
riunioni per analizzare nel dettaglio l'edizione 2023 e per
valutare le condizioni per l'organizzazione 2024.
Nel periodo compreso tra dicembre 2023 e gennaio 2024, è
prevista una serie di riunioni del comitato organizzatore che
porteranno alla riunione conclusiva dell'Executive Border, il
Comitato organizzatore, prevista a Milano alla fine di gennaio o
inizio febbraio 2024 con i seguenti soggetti: la Zermatt Ber
Bergbahnen e la Cervino SpA, quindi le due società che gestiscono i
rispettivi impianti di risalita; i responsabili dei settori tecnici
e logistici, i Comuni di Zermatt e Valtournenche; la Suisse Sky, la
FISI e la FIS, gli sponsor presenti per l'edizione 2023 per
valutare la loro eventuale disponibilità anche per il 2024; la
compagnia assicuratrice del Comitato organizzatore per la chiusura
del dossier 2023 e per l'analisi di condizioni e costi per la
copertura assicurativa per l'edizione 2024; la Regione Autonoma
Valle d'Aosta e il Canton Vallée per un'analisi congiunta e per
valutare le prospettive future.
La FIS, Federation International Ski, ha già formalmente
interpellato la Federazione svizzera di sci e la Federazione
italiana sport invernali perché esprimano la loro posizione
ufficiale sul futuro dello Speed Opening per consentire la
pianificazione dei calendari 2024-2025 e 2025-2026.
L'obiettivo di tutti gli incontri e delle riunioni programmate
da qui a gennaio 2024 è quello di analizzare nel dettaglio
l'organizzazione tecnico-logistica messa in atto per l'edizione
2023 dello Speed Opening, evidenziando le eventuali criticità
organizzative al fine di prevederne i necessari correttivi.
Nel contempo, sulla base delle considerazioni e indicazioni che
verranno dalla FIS, da Suisse Ski e dalla FISI, dagli sponsor oltre
che dagli Enti pubblici coinvolti, si valuteranno tutte le
condizioni per l'organizzazione dell'edizione 2024 con alcune
considerazioni di base. Il periodo per l'organizzazione dello Speed
Opening è e rimane il mese di novembre, in quanto non esistono le
condizioni generali per l'organizzazione di una manifestazione
sportiva di questo livello in primavera, per una serie di ragioni,
ne elencherò alcune: la prima è l'impossibilità, durante il periodo
invernale, di trasporto e di allestimento di tutte le
infrastrutture previste e necessarie in zona di arrivo.
L'implementazione per l'edizione 2023 è stata infatti effettuata in
gran parte tra l'estate e l'autunno, sfruttando la pista sterrata
da Cervinia a Cime Bianche Laghi.
L'indisponibilità delle strutture ricettive di Zermatt e
Cervinia in primavera e l'impossibilità delle società degli
impianti di Zermatt e Cervinia di concentrare risorse di personale
e mezzi per l'organizzazione di gare di Coppa del Mondo
considerando la completa apertura dei comprensori nel periodo
primaverile.
Le discipline realizzabili: la zona di arrivo posta a Cime
Bianche Laghi e la conformazione e le caratteristiche della pista
Gran Becca sono esclusivamente riferibili a discese libere maschili
e femminili.
La competizione maschile di discesa libera, per rispettare la
regolamentazione internazionale e garantire i contenuti tecnici
essenziali, deve partire nei pressi della Gobba di Rollin in
territorio svizzero a circa 3.700 metri di quota.
La competizione femminile di discesa libera, sempre per
rispettare la regolamentazione internazionale, deve offrire
contenuti tecnici elevati e garantire una gara transfrontaliera e
deve quindi partire dalla Svizzera nei pressi della linea di
confine a Plateau Rosa Testa Grigia a circa 3.500 metri di
quota.
Con riferimento al punto 2 dell'interrogazione, l'organizzazione
del lato Italia, messa in atto per lo Speed Opening, ha visto la
presenza delle seguenti componenti tecniche e
logistico-organizzative: il settore tecnico Cortem Slope, maestri
di sci e allenatori dell'Associazione Valdostana Maestri di Sci,
tecnici del soccorso alpino valdostano, personale sanitario della
USL Valle d'Aosta, soccorritori del soccorso alpino della Guardia
di Finanza, Polizia di Stato, truppe alpine, pisteurs-secouristes
dipendenti della Cervino S.p.A., volontari con comprovate ed
eccellenti capacità tecniche e l'ASIVA, Associazione Sport
Invernali della Valle d'Aosta e, per quanto riguarda il settore
logistico organizzativo relativo alla Finish Area, personale del
Centro sportivo esercito coordinatore di tutte le operazioni lato
Italia, maestri di sci, personale qualificato e dipendenti della
Cervino, volontari e l'ASIVA.
L'organizzazione ha potuto contare sul determinante appoggio di
enti, associazioni, imprese e aziende locali che hanno consentito
una gestione eccellente di un evento complesso sotto tutti i punti
di vista.
L'organizzazione complessiva, messa in atto per lo Speed
Opening, è già stata utilizzata con successo e con i necessari
adeguamenti per l'edizione 2016 e 2020 della Coppa del Mondo di sci
alpino a La Thuile e può essere replicata con un indispensabile
coordinamento di vertice per altri eventi sportivi invernali di
livello nazionale e internazionale.
In conclusione, il Comitato organizzatore ha già programmato una
serie di riunioni per analizzare nel dettaglio tutti gli aspetti
che hanno contraddistinto l'edizione 2023 dello Speed Opening e per
valutare tutte le opzioni possibili per il 2024 e, come ho appena
detto, l'organizzazione tecnica e logistica posta in essere sul
lato Italia può essere replicata con i necessari aggiustamenti per
altri eventi sportivi invernali di livello nazionale e
internazionale, anche, tra l'altro, quelli che lei ha correttamente
citato, che saranno organizzati sul territorio valdostano e sui
quali si sta lavorando con tutti i portatori di interesse.
Presidente -
Consigliere Brunod a lei la parola.
Brunod (RV) -
Ringrazio l'Assessore per la lunga risposta
molto dettagliata e molto tecnica che ha permesso di analizzare
meglio le criticità che ci sono state dietro questo grande e
importante evento per la nostra regione dove, ovviamente, con un
po' più di fortuna, riusciremo sicuramente a portarlo a casa per il
bene di tutti, dell'immagine del turismo della Valle d'Aosta e
dello sport a livello internazionale.
Parto dalla parte finale della sua risposta: io quando intendevo
se è possibile fare dei ragionamenti, intendevo di poter integrare,
durante l'evento Cervino Matterhorn Speed Opening, visto quel
grande lavoro che è stato fatto, con ulteriori eventi collaterali
(adesso io ho fatto degli esempi così a caso), a livello sportivo o
anche altri, proprio in quei 15 giorni dell'evento, ovviamente non
metto in dubbio quello che lei ha detto riguardo alla macchina
organizzativa rodata per altri potenziali eventi - e questa
sicuramente è un'ottima notizia - ma proprio visto che il nostro
gruppo era presente in quei giorni, abbiamo visto e toccato con
mano quello che è stato questo super lavoro a livello logistico
organizzativo e se si potesse - secondo noi - sfruttare in qualche
modo, attraverso l'integrazione di qualche evento nei giorni magari
quando non sono impegnati soprattutto la pista o comunque parti che
coinvolgono la parte dello sci alpino,  questa potrebbe essere
una soluzione per sfruttare questo grande lavoro a beneficio di
altre attività. Integrare quindi l'evento nel suo complesso con
questi possibili suggerimenti che noi abbiamo portato.
Ci fa piacere che ci abbia detto che sono state pianificate
tante riunioni, perché giustamente un evento di tale complessità e
di tale importanza non è come una qualsiasi altra gara che la si
mette in piedi in quattro e quattr'otto e va bene così, quindi è
giusto che vada affrontata con professionalità con l'analisi
post-evento e con l'analisi organizzativa, in vista dell'edizione
2024, affinché si svolga nel migliore dei modi.
Come per tutte le cose, ci sarà sicuramente sempre da
perfezionare degli aspetti, ma l'importante è che ci sia grande
impegno e grande passione, come è stato dimostrato da tutti, dagli
addetti ai lavori, dai giovani, dai ragazzi, dagli studenti (come
quest'anno) e ovviamente, insieme a tutti questi ingredienti, ci va
un pizzico di fortuna per portare a casa il risultato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK