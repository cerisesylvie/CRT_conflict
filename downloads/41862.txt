Consiglio Regionale della Valle d'Aosta - Oggetto del Consiglio n. 885 del 25 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 885 del 25 luglio 2019 - Resoconto
OGGETTO N. 885/XV - Parere sullo schema di decreto
legislativo concernente norme di attuazione dello Statuto speciale
della Regione Valle d'Aosta/Vallée d'Aoste in materia di
istituzione di un Collegio dei revisori dei conti.
Rini (Presidente) -
Punto n. 46 all'ordine del
giorno.
Colleghi, con nota in data 26 giugno 2019 il Capo di Gabinetto
per gli Affari regionali e le Autonomie della Presidenza del
Consiglio dei Ministri ha trasmesso, ai fini dell'acquisizione del
parere di cui all'articolo 48 bis dello Statuto speciale, lo schema
di decreto legislativo concernente norme di attuazione dello
Statuto speciale della Regione Valle d'Aosta/Vallée d'Aoste in
materia di istituzione di un Collegio dei revisori dei conti
approvato dalla Commissione paritetica in data 17 giugno 2019. La I
Commissione, in data 9 luglio 2019, ha espresso, all'unanimità,
parere favorevole. Il Consiglio è ora quindi invitato ad esprimere
il proprio parere sullo schema di decreto legislativo, ai sensi del
secondo comma dell'articolo 48 bis dello Statuto speciale.
La discussione generale è aperta. Chiedo ai colleghi se ci sono
richieste di intervento. Ha chiesto la parola il collega
Aggravi.
Aggravi (LEGA VDA)
-
Volevo esprimere
soddisfazione, e penso che sia condivisa da parte di tutto il
Consiglio, del fatto che oggi si dia un parere positivo ad una
norma molto molto importante; una norma molto importante perché
credo che ci fosse una forte anomalia dal punto di vista funzionale
e dei ruoli all'interno di quest'Aula, poiché purtroppo bisognava
di anno in anno individuare o comunque indire un Collegio interno
tra Consiglieri che andasse a svolgere - lo dico in maniera
semplice, perché poi non è così - un'attività di revisione sul
bilancio. In realtà quello che andavano svolgere non era la stessa
attività che verrà svolta sicuramente da un Collegio di revisori
costituito comunque da soggetti che sono in possesso di esperienze
e, soprattutto, anche di conoscenze approfondite sulla tematica.
Spero che poi potranno essere identificati nella maniera più
indipendente dalla scelta possibile.
Questo tipo di norma, di previsione, come dicevo, permette di
evitare una stranezza dal punto di vista funzionale perché, se
vogliamo, la stessa Aula che si pronuncia sulla votazione di un
atto controllato da stessi membri non è un qualcosa di bellissimo,
dal punto di vista dei controlli. Forse è la prima... perdonatemi
una piccola esperienza personale ma, venendo dal privato e avendo
trovato questa struttura, sono rimasto abbastanza basito; però
funzionava così e, giustamente, si faceva quello che si poteva fare
con le regole di quel momento. Sicuramente all'epoca, da Assessore,
avrei portato avanti prima possibile questo tipo di norma, ma la
Paritetica non si riusciva a nominare. Finalmente c'è una
Paritetica, finalmente arriviamo a questo schema di norma di
attuazione.
Io vorrei però focalizzare l'attenzione su un altro aspetto. Non
c'è soltanto un discorso di controllo contabile diciamo esterno o
comunque diverso da chi il bilancio materialmente lo fa. Questo
tipo di norma è anche una sorta di garanzia o comunque di aiuto
ulteriore - perché così deve essere il controllo - per gli uffici,
per i tecnici, per chi il bilancio lo redige e per lo stesso
Assessore che, in quel momento, di fatto, è una specie di tecnico
ma è anche un politico. Perché? Perché, comunque sia, avere un
Collegio di revisori terzo che di fatto non fa parte assolutamente
del processo ma è la parte finale del processo di valutazione dei
nostri conti, permette anche di avere una chiusura di controllo, di
aiuto e di miglioramento per quello che riguarda appunto la
sicurezza sui conti. Questo ci permette anche - lo diciamo spesso -
di essere in linea e a norma con le altre realtà e di darci una
garanzia che fino ad oggi purtroppo in parte non avevamo, proprio
perché il Collegio formato da Consiglieri sicuramente faceva
un'attività che non aveva una profondità e una costanza come il
Collegio dei revisori andrà a fare. Credo che questo tassello
permetta ulteriormente di differenziare le funzioni che un
controllore deve avere rispetto ad un decisore e ad un compilatore;
funzioni che spesso, purtroppo, facendo un ragionamento più ampio,
abbiamo anche un po' visto in Valle d'Aosta, spesso non è molto
chiaro. È capitato, non c'entra principalmente con i conti ma
c'entra con i finanziamenti, quindi con una parte dei conti: noi
abbiamo degli organi anche esterni che basano la loro sopravvivenza
su strumenti di finanza derivata e purtroppo ci troviamo spesso a
ricevere lettere - come ho detto ieri - che in realtà ci vengono a
dire e vengono a dire a quest'Aula che cosa fare. Purtroppo io
credo che ognuno deve avere il proprio ruolo, come in questo caso:
chi controlla i numeri non è colui che li fa e non è colui che li
vota.
Inviterei chi scrive certe lettere - giustamente possono essere
un sentiment
, come si usa dire, del territorio - a
rispettare i ruoli. C'è chi fa le leggi, chi le mette in pratica e
chi, magari, come prevedono le regole, deve dare dei pareri o
comunque si deve esprimere. Sicuramente non deve dettare l'agenda a
chi le leggi le deve fare, perché le regole sono chiare come
saranno chiare le regole relative al controllo del bilancio.
Purtroppo, però, come ho detto - e qui concludo per dare spazio
alla discussione - spesso le pile si ricaricano e certi telecomandi
funzionano molto bene.
Voglio ringraziare una figura che, secondo me, in questo caso ha
comunque funzionato, la figura di garanzia, quella del Presidente
del Consiglio, che comunque, forse anche un po' memore del caos
necessario di ieri, ha risposto al CPEL che ci chiedeva soprattutto
di costituire e definire un'azienda un po' diversa da quella che
forse il Consiglio avrebbe dovuto definirsi, rammentandogli che
l'articolo 65 della legge n. 54 del 1998 stabilisce appunto quali
sono le funzioni del CPEL, come la futura norma che regolerà la
norma di attuazione relativa al controllo dei conti definirà che
cosa i controllori devono fare. Le regole sono regole. Ieri il
Presidente citava la locuzione latina del
pacta sunt
servanda
. Io oggi vorrei citare la locuzione latina che dice
dura lex, sed lex
, anche per il CPEL.
Presidente -
La parola al collega Bertin.
Bertin (RC-AC)
-
Ritorno all'oggetto del punto
all'ordine del giorno, che non è l'attività del consorzio degli
enti locali.
Oggi andiamo a sanare finalmente un'anomalia del nostro
Consiglio, che ogni anno si trovava a dover nominare una sorta di
controllore di sé stesso, un retaggio del passato ormai inadeguato
ai tempi. Peraltro, tornando ai Comuni, l'attività dei Comuni ha
dei revisori dei conti esterni da moltissimi anni. La nostra era
l'ultima realtà ad avere una sorta di controllo interno, certamente
poco efficace e a volte anche un po' imbarazzante, pertanto è
un'occasione positiva. Tra l'altro, da questo punto di vista, non
si può che ringraziare l'attività della Commissione paritetica che
in poco tempo è intervenuta in questo apparentemente piccolo
intervento, ma comunque importante.
Le norme di attuazione si stanno dimostrando sempre più uno
strumento efficace per modernizzare e adeguare la nostra realtà ai
tempi. È pertanto un passo avanti importante in questo settore e
ovviamente credo che, come tutti, non possiamo che esserne
soddisfatti.
Presidente -
La parola al collega Mossa.
Mossa (M5S)
-
Oggi siamo chiamati ad esprimere un
parere sull'istituzione di un Collegio dei revisori dei conti.
Fondamentalmente, secondo me, sono due gli elementi da mettere nel
piatto: uno, che ruolo svolge il Collegio dei revisori dei conti e,
l'altro, se è una figura effettivamente necessaria per la Valle
d'Aosta.
Partirei dal primo elemento. Il ruolo del Collegio dei revisori
dei conti è quello di vigilare sull'osservanza delle disposizioni
di legge regolamentari e statutarie, provvedere agli altri compiti
previsti dalla normativa vigente compreso il monitoraggio della
spesa pubblica e svolgere il controllo secondo le disposizioni di
cui all'articolo 20 del decreto legislativo 30 giugno 2011, n. 123.
Quali sono queste disposizioni previste dall'articolo 20? Ve ne
leggo alcune. Comma 2: "
Il Collegio dei revisori dei conti e
sindacali in particolare devono: a) verificare la corrispondenza
dei dati riportati nel conto consuntivo o bilancio d'esercizio con
quelli analitici desunti dalla contabilità generale tenuta nel
corso della gestione; b) verificare la loro corretta esposizione in
bilancio, l'esistenza delle attività e passività e l'attendibilità
delle valutazioni di bilancio, la correttezza dei risultati
finanziari, economici e patrimoniali della gestione e l'esattezza e
la chiarezza dei dati contabili presentati nei prospetti di
bilancio e relativi allegati; c) effettuare le analisi necessarie e
acquisire informazioni in ordine alla stabilità dell'equilibrio di
bilancio e, in caso di disavanzo, acquisire informazioni circa la
struttura dello stesso e le prospettive di riassorbimento affinché
venga nel tempo salvaguardato l'equilibrio; d) vigilare
sull'adeguatezza della struttura organizzativa dell'ente e il
rispetto dei principi di corretta amministrazione; e) verificare
l'osservanza delle norme che presiedono la formazione e
l'impostazione del bilancio preventivo e del conto consuntivo o
bilancio di esercizio; f) esprimere il parere in ordine
all'approvazione del bilancio preventivo e del conto consuntivo o
bilancio d'esercizio da parte degli organi a ciò deputati sulla
base degli specifici ordinamenti dei singoli enti; g) effettuare
almeno ogni trimestre controlli e riscontri sulla consistenza della
cassa e sull'esistenza dei valori dei titoli di proprietà e sui
depositi e titoli e titoli a custodia
". Salto i commi 3, 4, 5
per non tediarvi troppo e passo direttamente al 6, che è quello che
mi piace di più. Comma 6: "
Alle sedute degli organi di
amministrazione attiva assiste almeno un componente del Collegio
dei revisori e sindacale
" e, infine, comma 7: "
I componenti
del Collegio dei revisori e sindacale possono procedere ad atti di
ispezione e controllo anche individualmente
".
Dopo aver elencato le funzioni di predetto organo, tutt'altro
che superficiale, passerei alla vera domanda: è questa una figura
necessaria per la Valle d'Aosta? Dopo tutti gli scandali che hanno
visto coinvolta la nostra Regione, che ormai sfiora la vetta tra le
Regioni più corrotte d'Italia, dopo la constatazione della presenza
radicata della 'ndrangheta sul nostro territorio anche attraverso
le attuali operazioni Geenna e Altanus, ora che siamo coscienti che
mafia e corruzione sono ormai diffuse fin dentro le istituzioni a
tutti i livelli, partendo dai Comuni fino ad arrivare al Consiglio
regionale, visto che i cittadini hanno bisogno di tutele e garanzie
al fine di arginare il più possibile questi fenomeni malavitosi,
riteniamo che questa figura non solo sia necessaria, ma è
fondamentale per la nostra Regione e ci auguriamo che, una volta
istituito il Collegio dei revisori dei conti, si possa fare
finalmente luce anche su tanti misteri ancora irrisolti, ai quali
neppure noi, attraverso il nostro ruolo ispettivo, siamo riusciti a
dare delle risposte, nemmeno grazie all'ausilio delle nostre
prerogative date attraverso l'accesso agli atti previsto
dall'articolo 116 del nostro Regolamento. Ieri, ad esempio, siamo
stati chiamati a votare leggi importanti quali la variazione e
l'assestamento di bilancio, il tutto scaricato pochi giorni fa
nelle Commissioni e votato in tutta fretta, senza nemmeno dare la
possibilità ai Commissari di poter analizzare a fondo i bilanci o
audire, se non altro, i portatori di interesse. Perciò ben venga un
controllo indipendente sugli enti pubblici e sui bilanci regionali,
ben venga l'istituzione del Collegio dei revisori dei conti, ben
venga qualsiasi azione che possa rendere l'Amministrazione il più
trasparente possibile.
Presidente -
La parola al collega Marquis.
Marquis (SA)
-
Ritengo che questo sia un momento
importante, perché siamo chiamati a discutere e a dare il parere,
come Consiglio, su un progetto di norma di attuazione, un progetto
di norma che riferisce alla definizione di questo strumento
significativo e importante per la Valle d'Aosta, ovvero
l'istituzione del Collegio dei revisori dei conti. È un'iniziativa
legislativa volta a sanare una questione - come è stato già detto
da chi è intervenuto prima di me - che ci rendeva anomali rispetto
alle altre Regioni, ovvero noi non eravamo dotati, sino ad oggi, di
questo organismo. Abbiamo sempre dovuto far fronte a queste
incombenze, così come abbiamo potuto, attraverso il coinvolgimento
di Consiglieri regionali, a fare valutazioni sul bilancio che
veniva approvato dal Consiglio regionale. Abbiamo sempre trovato
dei volenterosi che si sono occupati di questo, che si sono assunti
delle responsabilità difficili per esprimere dei pareri, e credo
anche che a volte, con molta difficoltà, si sono trovati ad
esercitare questo ruolo.
Ritengo sia corretto andare in una direzione dove possiamo
rivolgerci anche noi a un organismo terzo, indipendente, dotato
della competenza necessaria per esprimere ogni tipo di valutazione
sulla regolarità contabile e finanziaria economica
dell'Amministrazione regionale. L'articolato è abbastanza semplice:
aggiunge l'articolo 6 bis al decreto legislativo del 2010, che è
quello che istituiva la sezione di controllo della Corte dei Conti
in Valle d'Aosta, che ha sempre collaborato con la Regione per
verificare i bilanci, anche quelli degli enti strumentali e degli
enti locali territoriali. Credo che potrà svolgere questo ruolo,
così come previsto da questa bozza di decreto, in sinergia e in
raccordo con il nuovo organismo che oggi andiamo ad introdurre. Mi
auguro che oggi possiamo uscire all'unanimità con un segnale forte
in questa direzione, così come mi auguro che il Governo
successivamente dia una pronta risposta di approvazione a questo
schema per far sì che, già dal prossimo bilancio, possiamo partire
con l'attivazione di questo prezioso strumento.
Presidente -
La parola alla collega Pulz.
Pulz (ADU VDA)
-
Il nostro parere, in merito alle
norme di attuazione dello Statuto speciale per l'istituzione di un
Collegio dei revisori dei conti, è assolutamente favorevole. Ci
pare indispensabile che venga costituito tale organo regionale di
vigilanza con oneri a carico del bilancio regionale, a seguito
dell'entrata in vigore di una legge che ne precisi il funzionamento
in accordo con la Corte dei Conti, la cui sezione per la Valle
d'Aosta è stata istituita solo nel 2010 per il controllo
dell'Amministrazione regionale degli enti locali e delle
istituzioni pubbliche. Come abbiamo visto di buon occhio quella
creazione di un organo indipendente in grado di vigilare sulla
regolarità contabile, secondo la normativa che è statale ed
europea, allo stesso modo esprimiamo soddisfazione e parere
favorevole all'atto normativo che vuole essere in fondo un atto di
completamento. Crediamo che tali controlli non possano che
garantire la serietà e anche la serenità della comunità valdostana
rispetto alla gestione del denaro di tutti, dei soldi pubblici.
Alla luce dei tragici eventi del 23 gennaio sentiamo e ci
facciamo con onore portavoce di tutta la sete di trasparenza e di
verità dei valdostani onesti. Devo a questo proposito confidarvi
che anche per me, come per il collega Aggravi, uno dei primi motivi
di grande stupore all'entrata in quest'Aula, lo scorso anno, è
stata proprio l'assenza di un Collegio serio, competente e
indipendente dei revisori dei conti, allorquando ci è stata chiesta
la disponibilità come revisori a noi Consiglieri per quello che mi
è parso subito una proforma in assenza di competenze specifiche
oppure in presenza di competenze specifiche da parte di persone
che, però, non si trovano più in quest'Aula. Sarà perché provenivo
da un'esperienza di forte controllo di ogni centesimo di denaro
pubblico investito presso l'Istituto storico della Resistenza, dove
peraltro c'era un bilancio davvero troppo magro, mentre invece qui
parliamo di un miliardo e quattrocentomila euro e quindi forse un
controllo è assolutamente necessario.
Sarà poi interessante capire secondo quali criteri verranno
nominati questi revisori dei conti. Ci auguriamo con criteri che
tengano veramente conto del
curriculum
, del merito di
competenze professionali verificabili che serviranno, speriamo
forse anche, a regolamentare la stessa materia negli enti locali
con la medesima volontà di procedere a controlli efficaci
super
partes
a garanzia del regolare andamento anche finanziario
della nostra comunità tutta. In sintesi, con l'introduzione di
questo organo indipendente di controllo sull'attività della
Regione, si dà attuazione al nostro Statuto speciale e la storia
recente e la tragica cronaca locale evidenziano con forza la
necessità e l'urgenza di tale Collegio dei revisori dei conti.
Presidente -
La parola al collega Barocco.
Barocco (UV)
-
Quando si parla, si approva e si dà
un parere su una norma di attuazione che aumenta o conferma la
nostra autonomia, penso che non si possa che essere soddisfatti. È
un processo virtuoso che si inserisce nell'arricchimento delle
nostre norme. Esprimo quindi tutta la nostra soddisfazione per
questo risultato, in particolare alla Commissione paritetica che ha
lavorato e al suo Presidente, professor Louvin.
Permettetemi solo una chiosa che ha un po' di personale. Io sono
stato uno di quei revisori e vorrei comunque ribadire che,
nell'ufficio che un Consigliere svolge... penso che nella serietà
di ognuno di noi ci sia la volontà di affrontare anche questi temi
con la massima serietà. Non vorrei sembrasse una difesa ufficio di
questa categoria chiamata di "volenterosi", che io definisco solo
di Consiglieri seri. Fino ad adesso l'hanno fatto, hanno cercato di
farlo, ma non sono soli, perché gli uffici sono a disposizione.
Nell'ultima e mia unica esperienza sono arrivato, avevo tutte le
carte a disposizione, ho chiesto di verificare insieme agli altri
colleghi determinate poste di bilancio e non mi è stata senz'altro
imposta nessuna remora e nessun indirizzo per svolgere questo
lavoro. È chiaro che c'è stato - lo abbiamo sottolineato tutti e
tre, noi, che eravamo stati incaricati da voi colleghi di fare
questo lavoro - un po' di disagio, perché la formazione che abbiamo
non è quella di revisori professionisti, i quali svolgeranno
senz'altro al meglio e con carattere di terzietà questo importante
ufficio. Però lasciatemi comunque dire che i Consiglieri regionali,
nel tempo - penso fino a prova contraria -, hanno operato nella
maniera più opportuna. Poi che qualcuno... sono le 18:40, non
vorrei riprendere certe discussioni... È arrivata una lettera del
CPEL. Io pensavo che Aggravi, mentre parlava, si riferisse ad altri
enti, invece la lingua batte dove il dente duole. Il problema è che
hanno mandato una lettera al Presidente che ha chiesto di
trasmetterla ai Consiglieri, dove tra le altre cose ci dicono:
"
Le chiediamo dunque, con il rispetto che portiamo nei confronti
delle istituzioni, di voler trasmettere la presente ai signori
Consiglieri
" e di rappresentare tutta una serie di cose. Io la
prendo per quello che è: per un appello, appello che abbiamo
discusso e valutato, chi a favore e chi contro, ma non vorrei che
da questo se ne traggano dei cattivi presentimenti. Sono persone
elette come noi, sanno benissimo a chi è in capo il potere
legislativo in Valle d'Aosta, non sono...
Presidente -
Non vorrei mai interromperla, collega
Barocco, ma stiamo parlando di un'altra lettera. Lei non era
presente alla Conferenza dei Capigruppo e io avevo fatto un
accenno, ma non è quella la lettera che lei ha letto, quella è la
lettera di cui abbiamo discusso ieri. È arrivata un'altra lettera
indirizzata al Presidente del Consiglio.
Barocco (UV)
-
Allora chiedo scusa.
Presidente -
Quando termina mi permetto magari di
specificare, anche perché sennò chi segue il Consiglio forse non
capisce...
Barocco (UV)
-
Chiedo scusa, faccio un
rewind
. Comunque, tornando a bomba, difendo l'operato dei
Consiglieri volontari che si sono adoperati per questo lavoro e la
lettera degli ex colleghi sindaci era un appello sul quale abbiamo
discusso e su cui abbiamo anche trovato una formula di accordo.
Presidente -
Colleghi, credo sia opportuno chiarire nei
confronti di chi ci segue e anche nei confronti dei colleghi. Ieri,
durante una delle tante Conferenze dei Capigruppo che abbiamo
fatto, io ho annunciato che, oltre alla lettera a cui faceva
riferimento lei, sia io che il Presidente Fosson abbiamo ricevuto
una lettera da parte del CPEL in merito a una proposta di legge
presentata dal collega Restano. Siccome il CPEL non esprimerà
parere sulla proposta di legge regionale, lo stesso chiedeva (ve lo
riassumo in estrema sintesi): "
Si chiede pertanto di non
procedere all'iscrizione della proposta di legge all'ordine del
giorno del Consiglio regionale al fine di addivenire ad una
proposta di legge condivisa
". Capite bene che nelle funzioni
che in questo momento sono chiamata a ricoprire ho ritenuto
doveroso - a parte che ovviamente si risponde ad una lettera
protocollata che è giunta a questa Presidenza - ricordare e
richiamare i ruoli di tutti. Ovviamente non c'è un passaggio di
doppia Camera nel nostro sistema e quindi mi sono permessa, pur
apprezzando l'attivazione dei tre tavoli permanenti di lavoro
proprio su queste specifiche tematiche, di chiudere dicendo che, in
considerazione di quanto esposto, non ritengo accoglibile - credo
di poterlo dire tranquillamente in quest'Aula a nome di tutti i
Consiglieri - la richiesta avanzata dal CPEL di non procedere
all'iscrizione della proposta di legge n. 32 all'ordine del giorno
del Consiglio regionale, in quanto costituirebbe un'indebita
ingerenza nell'iter procedurale stabilito dal Regolamento del
nostro Consiglio regionale. Niente di più, niente di meno di
questo, cosa peraltro già annunciata in seno alla Conferenza dei
Capigruppo.
Ha chiesto la parola il collega Restano.
Restano (GM)
-
Presidente, intendevo intervenire
sulla norma di attuazione, però in questo momento mi sento in
dovere di dare una risposta ai colleghi, essendo stato forse
l'agente provocatore depositando questa proposta di legge, ma
soprattutto chiedendo, con una lettera, un incontro al CPEL e al
Comitato esecutivo. La lettera è firmata anche dai colleghi Aggravi
e Gerandin. L'abbiamo fatto in buona fede, consapevoli che a volte
- e io ne sono stato protagonista - vi erano degli incontri
informali per interloquire con gli enti locali, per sapere come
procedere, cos'era più opportuno fare, ma con lo spirito - lo
abbiamo detto presentando la norma - di condivisione, per tentare
di formulare una proposta di legge definitiva insieme a tutto il
Consiglio. Lo abbiamo anche scritto questo. Apparentemente abbiamo
avuto una risposta di apprezzamento dal Presidente del CPEL che si
metteva anche a disposizione con tutto il Comitato per
calendarizzare delle riunioni con l'intero Consiglio regionale.
Onestamente noi volevamo avere un approccio diverso, come si stava
facendo per la legge dei Segretari: un gruppo di lavoro, per poter
apprendere quello che poi abbiamo saputo oggi, niente di più, e per
poterci confrontare in Commissione. Purtroppo devo ammettere che
dipende forse dalla giacca che uno indossa al momento e questo,
all'istituzione che rappresentiamo, non può che rendere
dispiacere.
Se da un lato sono un pochino rammaricato di quanto accaduto,
dall'altro, Presidente, noi ci complimentiamo con lei per aver
mantenuto la barra dritta, per avere onorato la figura, il ruolo
che riveste e il rispetto che deve essere dovuto a questa
istituzione che rappresentiamo. Sì, siamo tutti degli eletti con
ruoli diversi, il nostro non è un sistema bicamerale. Il tentativo
era di avere una collaborazione tra eletti. Purtroppo oggi
apprendiamo, in una nota a lei indirizzata, che non è così
collaborativa nei nostri confronti di chi invece chiede di non
portare l'atto in Consiglio. Questo ci sembra veramente esagerato.
Noi, fin da lunedì, saremo a disposizione fuori dalla
calendarizzazione normale per discutere della legge sui Segretari.
Faremo il nostro dovere. Non siamo mai venuti meno al nostro
dovere, nessuno di noi è venuto meno a questo dovere. Chiedo
umilmente che anche le altre istituzioni del territorio lo
facciano.
Mi permetta, collega, lei ha usato il fioretto, c'è la sciabola,
la spada... Io vengo dalla terra uso il "
piolet
" [traduzione
dal patois: "l'accetta"], ma a volte chi usa il
piolet
si fa
capire meglio, è più diretto, tant'è vero che c'era stata
un'incomprensione. Il problema è quello che lei ha bene evidenziato
e che io ho cercato di illustrare nel complesso affinché tutti
sappiano cos'è accaduto. Speriamo che non accada più. A volte, se
ci si incontra informalmente bevendo un caffè si risolvono tanti
problemi, magari avremmo anche risolto il problema dell'audizione
sulla legge dei Segretari e saremmo andati avanti serenamente.
Apprezzo che, dopo tutto il trambusto di ieri, si sia trovata una
quadra. Vi ringrazio tutti. Speriamo di proseguire in tal senso e
portare dei risultati.
Presidente -
Ha chiesto la parola il collega Nogara.
Nogara (AV)
-
Direi che sarebbe normale tornare un
po' alla norma di attuazione, che era il tema di cui dovevamo
discutere.
Nella scorsa legislatura ho fatto parte di quel gruppo di
Consiglieri; adesso non so più tanto come definirli, perché li ho
senti chiamare in tanti modi, però vorrei esprimere la mia opinione
e sono perfettamente d'accordo con quanto ha detto il Consigliere
Aggravi. Nel momento in cui ho svolto quella funzione ho fatto
un'esperienza molto interessante, arricchente, però mi son sentito
parecchio inadeguato, perché non era certo il mio lavoro. Devo dire
che ho imparato tante cose, mi ha fatto piacere capire tanti
meccanismi, però era come fare un corso di recupero per capire cosa
si fa in queste situazioni.
Io mi auguro pertanto che questa norma venga accettata, perché
questo è solo l'inizio. Non è che noi oggi, con questa votazione,
diciamo: "ok, ci siamo, abbiamo questa norma", perché deve passare
al vaglio del Consiglio dei Ministri e poi deve essere applicata.
Devo dire che questo compito, nel periodo che l'ho svolto, l'ho
svolto con il massimo impegno. Mi sento di dire che per un incarico
del genere ci devono essere proprio persone specifiche per fare
tale lavoro - come diceva la Consigliera Pulz - e che si dovranno
scegliere. Penso che quando si prendono dei professionisti per dei
lavori del genere, i professionisti sono professionisti, non è che
uno è più bello e uno più brutto. Io penso che la professionalità
non vada discussa in queste situazioni. Chi farà questo lavoro lo
farà sicuramente nel miglior modo possibile, perché quello è il suo
lavoro. Per tutti gli incarichi, per tutte le funzioni che vengono
date, elargite, io penso che quando si parla con dei professionisti
non si debba mai mettere in dubbio la loro professionalità. Fossi
un professionista, in qualsiasi campo, mi sentirei offeso se
qualcuno mettesse in dubbio quello che sto facendo.
Come dicevo prima, mi auguro che questa norma vada avanti nel
miglior modo possibile, perché effettivamente in questo momento era
una mancanza che questa Amministrazione aveva.
Presidente -
Grazie anche per il richiamo all'ordine del
giorno. Ovviamente abbiamo lasciato l'intervento anche sull'altra
questione, perché io stessa l'ho introdotta, visto che se n'è
parlato in Aula e anche in sede di Conferenza dei Capigruppo.
Prego, la parola al collega Gerandin.
Gerandin (MOUV')
-
Penso sinceramente che
quest'Aula, quando si esprime su pareri, su schemi di decreto
legislativo oppure approva addirittura dei passaggi concernenti la
normativa di attuazione, si trovi in un momento molto importante,
perché è lì che esercitiamo davvero tutte le nostre competenze
statutarie. Non voglio dilungarmi oltre, in quanto chi mi ha
preceduto lo ha detto molto bene. Tutti,
à tour de rôle,
abbiamo provato ad essere almeno per un anno revisore dei conti del
bilancio regionale. Erano modalità un po' anomale, fra tutti si
sceglieva un settore, dopodiché si procedeva eventualmente con dei
sorteggi a campione. Erano delle modalità che io definirei molto
"fai da te".
Detto questo, io penso davvero che con questa norma noi
eliminiamo una di quelle anomalie che probabilmente erano le uniche
in tutto il sistema italiano, poiché non penso ci sia stata
nessun'altra Regione con questo tipo di controllo contabile "fai da
te".
Prima, all'inizio, ho sottolineato l'importanza del ruolo
istituzionale che noi ricopriamo in questo Consiglio regionale. Mi
riallaccio brevemente al suo passaggio, Presidente, quando lei
ricordava la missiva con cui sono stati comunicati da parte del
Consiglio permanente i contenuti di quella comunicazione. Prima di
tutto sono davvero contento che lei abbia risposto salvaguardando
il ruolo istituzionale di questo Consiglio. Ribadisco anche che io,
negli anni, ho sempre detto - e lo ritengo ancora - che per quanto
riguarda il ruolo istituzionale sia del Consiglio regionale che del
Consiglio permanente degli enti locali ci debba essere pari
dignità. Questo vuol dire che nessuno può permettersi di venire in
Consiglio regionale a decidere l'ordine del giorno del Consiglio
permanente degli enti locali, come è inaccettabile che il Consiglio
permanente degli enti locali possa decidere l'ordine del giorno di
un Consiglio regionale. Ognuno ha il proprio ruolo, pari dignità, e
ci vuole rispetto per le istituzioni.
Presidente -
Ha chiesto la parola il collega Restano per
secondo intervento.
Restano (GM)
-
Chiedo scusa, ma mi ero perso e poi
non ho detto quanto dovevo dire sulla norma di attuazione. Anche
per noi è comunque un momento importante. È importante utilizzare
questo istituto, che è fondamentale per salvaguardare la
particolarità della nostra Regione.
A tal proposito voglio ringraziare la Commissione paritetica e
il suo Presidente per averci permesso, ad oggi, con celerità, di
risolvere quella che qualcuno ha definito "un'anomalia" e che io
definirei "una particolarità". Sicuramente chi ha svolto il lavoro
da revisore lo ha fatto con serietà. Oggi avremo forse persone più
competenti, indipendenti, perché non facenti parte di questo
Consiglio e quindi ci riallineiamo con le altre realtà.
Spero che questa norma venga approvata nel più breve tempo
possibile.
Presidente -
La parola alla collega Morelli.
Morelli (AV)
-
Non andrò a ripetere quanto già
detto da tanti colleghi, ma in qualità di Presidente della I
Commissione volevo semplicemente esprimere la soddisfazione per la
rapidità con cui è stato affrontato l'iter di questa norma di
attuazione, se pensiamo che la Commissione paritetica ha iniziato
il suo lavoro a metà marzo, che questa norma di attuazione ci è
stata trasmessa il 26 di giugno e che la I Commissione l'ha
approvata il 9 di luglio. Credo quindi che da parte nostra ci sia
stato l'impegno e la rapidità di intervento richiesti da questa
norma importante che - come è già stato detto - va a risolvere un
problema, una sorta di anomalia che presentava la nostra
Regione.
L'iter non termina qui. Speriamo che sia breve, che al più
presto il Consiglio dei Ministri proceda all'approvazione e che il
Presidente della Repubblica possa emanare questa norma, perché poi
la Regione avrà sei mesi di tempo per provvedere all'istituzione
del Collegio dei revisori. Speriamo quindi che possa poi entrare in
funzione per il prossimo esercizio finanziario e che, ancora una
volta, non si debba ricorrere alla buona volontà dei Consiglieri
regionali, ma si possa effettivamente contare su un Collegio dei
revisori competente dal punto di vista professionale a cui, sia la
Giunta che il Consiglio regionale, possano eventualmente fare
ricorso.
Pertanto mi associo ai ringraziamenti nei confronti della
Commissione paritetica, del Presidente Louvin che, con la sua
illustrazione in I Commissione, chiarissima, ha reso ben
comprensibile a tutti l'importanza di questa norma. Un
ringraziamento poi anche ai Commissari della I Commissione.
Presidente -
Possiamo metterla in votazione, se non ci
sono altri iscritti a parlare. Non ci sono altre richieste? In
replica, la parola all'Assessore Testolin.
Testolin (UV)
-
Due parole anche da parte mia
prima di lasciare la parola al Presidente del Governo, per ribadire
come sui temi importanti ci sia una sorta di assoluta condivisione
da parte di quest'Aula, un passaggio direi importante, che
unisce.
In uno dei primi incontri, dopo l'insediamento della Paritetica,
io e il Presidente Fosson abbiamo incontrato il Presidente della
Paritetica, dottor Louvin, il quale, con la chiarezza già citata e
l'attendibilità che lo contraddistingue nel suo lavoro, in tempi
strettissimi ci ha dato una norma di attuazione che oggi ci
troviamo ad approvare per dirigerla verso Roma e determinarne la
definitiva approvazione. Credo che siano già stati toccati gli
elementi fondamentali e quindi urgono alcuni ringraziamenti a chi,
nel tempo, si è messo a disposizione evidentemente di un lavoro non
semplice e molto sovente anche fuori dalle proprie corde, ma l'ha
fatto - qualcuno lo ha ricordato - con l'attenzione, la dovizia e
la credibilità che all'interno di questo Consiglio, soprattutto
relativamente a determinati temi, è sempre stata dimostrata.
Un ringraziamento va anche alle strutture che, nel tempo, hanno
sempre cercato di lavorare, evidentemente in raccordo per quanto
possibile anche con la Corte dei Conti, per fissare quei perimetri
di credibilità e di attendibilità dei numeri che si andavano a
scrivere sui bilanci, che hanno permesso di gestire in maniera
molto corretta, al di là di qualche illazione che può essere emersa
anche da qualche intervento precedente... credo che l'attendibilità
dei conti della Regione autonoma Valle d'Aosta siano sempre stati
motivo di vanto. Per questo condivido chi, prima di me, ha
sottolineato come questo passaggio possa essere a tutta tutela e a
tutto beneficio dei nostri uffici, ma io direi anche di chi si
trova ad amministrare, perché amministrare con qualcuno che possa
pure correggerti nei momenti di difficoltà o di fronte a situazioni
di cambiamento molto importanti... noi parlavamo ieri, in sede si
seconda variazione di bilancio, di cambiamenti anche nella
redazione del bilancio stesso, in questo nuovo bilancio
armonizzato, del cambiamento dell'applicazione di norme che rendono
sempre meno semplice approcciarsi ad un'impalcatura decisamente
complessa nelle sue fasi attuative.
Penso che questo momento debba essere colto come l'inizio di un
percorso che assolutamente non è ancora finito, perché poi deve
portarci alla stesura, una volta approvata una norma specifica, ma
potrà permetterci di crescere e di lavorare, se vogliamo, anche più
serenamente nei confronti delle norme, delle cose da rispettare
verso le quali approcciarsi in maniera sempre più puntuale e
attenta, così come ci chiedono le normative e come è assolutamente
indispensabile fare con chiarezza e responsabilità, così come si è
fatto ancora in maniera superiore fino a oggi per garantire tutti
questi principi che fanno parte di una buona amministrazione.
Presidente -
La parola al Presidente Fosson.
Fosson (PNV-AC-FV)
-
Brevemente per esprimere una
grande soddisfazione per questo lavoro fatto e anche, permettetemi,
una certa emozione - l'ha detto qualcuno -, perché quando si va a
votare una norma di attuazione dello Statuto speciale della Regione
Valle d'Aosta non è un atto come tutti gli altri. Volevo
ringraziare innanzitutto anch'io la Commissione paritetica, una
commissione che da quando si è installata qui ha dato un impulso e
un appoggio notevole a tutte le nostre iniziative. Questa è voluta
ardentemente dalle due Presidenze, l'avete visto anche per quanto
concerne la norma sulle concessioni idroelettriche e quella
previdenziale per i Vigili del fuoco; è una grande realtà che
lavora per la nostra funzione legislativa. Io ringrazio sicuramente
il Presidente Louvin e gli altri componenti, ma anche - volevo
sottolinearlo - la Ministra Stefani, perché è lei che ha permesso
che alla guida di questa Commissione paritetica ci fosse un
valdostano, il professore Louvin. Non è un atto da poco, è un atto
di grande considerazione per le autonomie. Era un organismo che
mancava, che dà sicurezza e legittimità a tutti i nostri atti ed ha
una funzione ben precisa, quella di vigilanza sulla regolarità
contabile, finanziaria ed economica dell'ente. Altre funzioni non
ne ha. Non ha le funzioni di andare a sgridare quelli che ci danno
fastidio o cose del genere -
dura lex sed lex
-, però ha una
funzione importantissima: di controllare tutti gli atti
amministrativi dal punto di vista contabile ed economico. Non posso
che ringraziare alla fine anche il nostro Servizio legislativo, la
I Commissione e tutti voi Consiglieri che, di fronte a un argomento
così importante, avete dato un'approvazione ed un consenso che mi
sembrano molto importanti.
Presidente -
Possiamo mettere in votazione, colleghi. La
votazione è aperta. Possiamo chiudere la votazione. La votazione è
chiusa.
Presenti: 32
Votanti: 32
Favorevoli: 32
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK