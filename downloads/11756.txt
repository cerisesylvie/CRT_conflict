Consiglio Regionale della Valle d'Aosta - Oggetto del Consiglio n. 1608 del 18 ottobre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1608 del 18 ottobre 1995 - Resoconto
SEDUTA POMERIDIANA DEL 19 OTTOBRE 1995
OGGETTO N. 1608/X Stipulazione di una convenzione per la
gestione di una comunità alloggio residenziale per soggetti infetti
da HIV o affetti da AIDS. (Reiezione di mozione)
Mozione Richiamata la mozione votata all'unanimità dal Consiglio
regionale in data 28 giugno 1995 con la quale si impegnava la
Giunta regionale ad adoperarsi, entro 30 giorni, affinché venisse
stipulata e data applicazione alla prevista, da più di un anno,
convenzione tra l'U.S.L. Valle d'Aosta e la Cooperativa "Bourgeon
de Vie" per la gestione di una Comunità alloggio residenziale per
soggetti infetti da HIV o affetti da AIDS e patologie
correlate;
Constatato che alla data odierna, 5 ottobre 1995, nonostante
siano già passati 100 giorni, la convenzione di cui sopra non è
stata ancora stipulata e di conseguenza con grande rammarico per la
collettività valdostana non si è ancora data applicazione alla
stessa, a dimostrazione forse del poco interesse che tale problema
riveste per la Giunta regionale e per i vertici dell'U.S.L.;
il Consiglio regionale
Impegna
la Giunta regionale a provvedere immediatamente, a meno che
ritenga superfluo ed inutile tale servizio, alla stipulazione e
alla applicazione di detta convenzione tra l'U.S.L. e la
Cooperativa "Bourgeon de Vie", dando corso, in siffatto modo, alle
volontà del Consiglio regionale così come espresse nella mozione
richiamata in premessa.
F.to: Lanièce - Tibaldi - Linty
Presidente Ha chiesto la parola il Consigliere Lanièce.
Lanièce (GA) Siamo giunti all'ennesima puntata di questa
telenovela che vede come protagonisti, da una parte, la Cooperativa
Bourgeon de vie e dall'altra l'Assessorato alla sanità ed i vertici
dell'USL.
E' con grande difficoltà che oggi, per l'ennesima volta, porto
in questa sede tale problematica, perché se andiamo indietro nel
tempo vediamo che questa problematica, la creazione di questa
comunità alloggio per i malati di AIDS era nata fin dal 1992 e
quindi sono tre anni e mezzo che questa questione viene discussa,
senza trovare alcuna soluzione.
In effetti, già nel febbraio 1992 c'era stata una richiesta da
parte dell'allora Assessore Beneforti, che aveva invitato questa
Cooperativa a dare la propria disponibilità a porre in essere una
comunità alloggio, che potesse venire incontro alle esigenze di
persone, come quelle ammalate di AIDS, che vivono già un profondo
disagio per la loro malattia e che hanno bisogno di una continua
assistenza, tenuto conto che alcune di queste persone non hanno una
famiglia agiata che può loro permettere delle degenze presso vari
ospedali anche all'estero. La maggior parte delle persone hanno
delle famiglie che magari non si occupano neanche dei malati, o che
addirittura non hanno le disponibilità finanziarie per poterli
curare.
Questo è un problema molto importante, per il quale
l'Amministrazione regionale doveva dare una risposta in tempi certi
e immediati.
Purtroppo, ripeto, sono passati tre anni e mezzo e non è
successo ancora nulla. Abbiamo avuto diverse delibere, dalla
delibera del 26 febbraio 1993, con la quale si dava una direttiva
all'USL per l'istituzione di una comunità alloggio, richiamando
anche un decreto del Presidente della Repubblica del 14 settembre
1991, nel quale si dava indirizzo alle Regioni per l'attivazione di
servizi per il trattamento dei soggetti affetti da AIDS.
Seguivano poi dei pourparlers fra i responsabili della
Cooperativa, i quali in seguito decidevano di acquistare un
edificio nel Comune di Nus per poter creare questa comunità
alloggio, tenuto conto degli indirizzi, della richiesta fatta
dall'Amministrazione regionale nei confronti della Cooperativa.
Questo acquisto ha comportato una spesa che si aggirava sugli
800 milioni, quindi un grosso esborso finanziario, al quale però
ancora oggi non corrisponde la firma di una convenzione. E' vero
che c'è stata una successiva delibera dell'allora Assessore Cout,
che approvava il contributo straordinario, e poi una revoca della
stessa delibera con cui si diceva che non si poteva indicare
all'USL di fare la convenzione, ma era la stessa USL che doveva
provvedere in base ai provvedimenti e ai decreti legislativi
nazionali. Sta di fatto che, al di là della colpa dell'uno o
dell'altro, ancora adesso la Cooperativa Bourgeon de vie è in
attesa di questa convenzione.
Nel mese di giugno di quest'anno avevo presentato di nuovo in
questo Consiglio una mozione, con cui chiedevo alla Giunta di
adoperarsi al fine di far firmare questa convenzione e di dare
applicazione alla stessa. Tutti i consiglieri regionali l'avevano
votata alla unanimità e questa mozione prevedeva, come impegno,
quello di dare applicazione a questa convenzione entro trenta
giorni. Oggi sono passati 114 giorni e questa convenzione non è
stata ancora firmata.
La convenzione c'è da quasi circa un anno, ma non si vuole
firmarla, e mi chiedo per quale motivo. Chi è il responsabile di
questa situazione? A settembre 1994 l'allora ed attuale Direttore
generale dell'USL pubblica sui giornali che al più presto sarà
firmata la convenzione con la Cooperativa Bourgeon de vie; sono
passati 13 mesi e stranamente questo diktat del Direttore generale
dell'USL è finito nel nulla. Allora se l'Assessore alla sanità dirà
che non è lui il responsabile, se il Direttore generale non è lui
il responsabile, non sarà mica la Cooperativa Bourgeon de vie la
responsabile? Questa sicuramente sarà la risposta più comoda per la
parte politica interessata, ma secondo me non è questa la risposta,
perché parlando con i responsabili della cooperativa essi dicono:
"Noi siamo sempre a disposizioneper la firma, mentre i responsabili
dell'USL, il dr. Nocera ci rispondono: un attimo che dobbiamo
verificare se c'è la congruenza".
Qui c'è la mancanza della volontà politica e amministrativa di
firmare questa convenzione, il perché non riesco a capirlo dato che
riguarda un'attività svolta a servizio di persone che hanno dei
profondi disagi.
Visto che il Direttore generale dell'USL, da cui dipende in
parte la firma di questa convenzione, è stato nominato dalla
Giunta, gli può essere rivolto anche un invito esplicito nel senso
di dire: se dal 1994 ha affermato detto che voleva firmare la
convenzione, perché ancora adesso non è stata firmata?
Il responsabile della Cooperativa ha affermato più volte di
essere disponibile, di essere in attesa di firmare la convenzione,
allora non posso pensare che il responsabile racconti cose non
veritiere, dato che lo stesso dice: "io sono a disposizione, anzi
mi hanno promesso che mercoledì mi avrebbero fatto firmare la
convenzione, poi nessuno mi ha più telefonato". E' lui che ha
richiamato: "Allora posso venire?", e si è sentito rispondere: "No,
aspetti, abbiamo ancora da verificare...".
Penso che a questo gioco si debba porre una fine: se non si
vuole porre in essere questa convenzione, se non si ritiene utile
un servizio come quello che dovrebbe svolgere la Cooperativa
Bourgeon de vie, alla quale la stessa Amministrazione ha demandato
questo compito, lo si dica chiaramente, non c'è niente di male.
Non ne faccio una colpa all'Assessore, ma ci deve essere un
responsabile; l'altra volta abbiamo votato una mozione tutti
quanti, sono passati 115 giorni, non 30. Molte volte si fanno i
cavilli sul Regolamento, ma lì noi avevamo chiesto 30 giorni; sono
passati 115 giorni e questa convenzione non è stata ancora firmata,
tenuto conto che anche se venisse firmata questo pomeriggio, ci
sono ancora altri 30-40 giorni, per motivi burocratici, prima che
le venga data applicazione. Tenuto conto, infine, che questa
convenzione non porta ad un esborso finanziario immediato per la
Regione, ma questa convenzione comporterà una somma di 120mila al
giorno per ogni singola persona residente nella comunità, somma che
verrà pagata dopo 90 giorni dalla presentazione della fattura,
quindi vuol dire che il primo esborso finanziario della Regione
avverrà fra 120 giorni. Questo per sottolineare che non c'è neanche
un problema economico e finanziario.
Mi auguro che l'Assessore ci dica chi è il responsabile o che
assuma in parte la sua responsabilità, o la demandi ad altri, però
ci deve essere un responsabile a cui bisogna attribuire la colpa di
non aver firmato questa convenzione. Per me è una situazione molto
strana: la bozza c'è da circa un anno, c'è solo da firmarla, e non
penso che in un anno non si sia riusciti a mettersi d'accordo sulle
varie formule. Secondo me c'è una volontà da parte di qualcuno di
mettere degli ostacoli o dei paletti per evitare che questa
convenzione venga firmata.
Mi auguro che emerga oggi la volontà di questo Consiglio di dire
basta a questa telenovela e di invitare fortemente l'USL a
adoperarsi per far sì che questa convenzione venga firmata
immediatamente, domani o dopodomani, ma non aspettiamo ancora mesi
e mesi, perché si tratta di un servizio che riguarda persone che
soffrono, che sono ammalate di un virus che si chiama AIDS, che
sappiamo essere un virus mortale.
Sulla vita della gente non si deve scherzare, quindi cerchiamo
tutti assieme, ognuno con le proprie competenze, di far sì che
questa convenzione venga firmata al più presto, altrimenti penso
che anche l'opinione pubblica si chiederà perché si continua a
rimandare di giorno in giorno una cosa così semplice, che non porta
un esborso finanziario notevole, che fa solo del bene, che va ad
aiutare delle persone che senza una assistenza del genere rischiano
di morire, e qualcuno purtroppo è già morto.
Presidente Altri chiedono la parola? Se nessuno chiede la
parola, dichiaro chiusa la discussione generale. Ha chiesto la
parola l'Assessore alla sanità e assistenza sociale, Vicquéry.
Vicquéry (UV) Capisco che il Consigliere Lanièce sia molto
vicino ai problemi sociali di certe categorie, per cui la sua foga
è più che comprensibile, però noi dobbiamo stare ai fatti e i fatti
sono semplicissimi.
La mozione del 28 giugno impegnava la Giunta - leggo
testualmente - "...ad adoperarsi entro 30 giorni affinché venga
stipulata e data applicazione alla prevista convenzione...". Il 28
giugno veniva approvata la mozione; in data 5 luglio 1995,
probabilmente c'era un festivo o un prefestivo, comunque 5 giorni
dopo ho firmato una lettera all'USL che fa seguito ad un incontro
tecnico fra gli uffici miei e gli uffici dell'USL, dove si è
cercato di arrampicarsi sui vetri per dare la possibilità a
Bourgeon de vie di aprire la struttura, perché il problema di
fondo, come già è stato detto in questa sede, riguardava la
possibilità da parte dello stabile di essere considerato una
struttura sanitaria oppure semplicemente una struttura
sociosanitaria.
L'USL - mi riferisco alla dott.ssa Tassara, primario del reparto
di malattie infettive - ha sempre sostenuto che le sue necessità
riguardavano soggetti non autosufficienti, per i quali dopo il
periodo di cura acuta si doveva trovare una sistemazione
alloggiativa per situazioni anche sociali che non avevano questa
possibilità. Però si trattava di soggetti non autosufficienti.
Per questi soggetti un decreto ministeriale prevede due
cose:
1) la possibilità dell'assistenza domiciliare nel caso in cui il
soggetto abbia marito, moglie, figli, genitori, parenti in grado di
assisterlo, e ritengo che sia la soluzione migliore perché nessuno
penso possa sostenere che il malato di AIDS deve essere emarginato
in una struttura protetta, la logica è esattamente al contrario
quella della massima integrazione;
2) la possibilità di inserire il malato in una struttura
sanitaria, per la quale il Bourgeon de vie non aveva le
caratteristiche, trattandosi di un alloggio al terzo piano dello
stabile, mancante di ascensore, con barriere architettoniche,
mancante dei requisiti igienici, del bagno comune, del bagno
protetto per intenderci, e mancante anche delle professionalità
perché una struttura di tipo sanitario significa avere un medico
presente, infermieri professionali, eccetera.
Per cui lo stop è avvenuto lì, ma questo lo abbiamo detto già
nel mese di giugno. Ripeto che, per cercare di superare questa
impasse, abbiamo visto che si poteva utilizzare assieme al decreto
ministeriale che ho citato prima e assieme alla legge n. 135 il
decreto ministeriale del 1991, che dispone che per i soggetti
affetti da AIDS e con manifestazioni patologiche di minore
rilevanza potranno essere stipulate convenzioni ai fini
dell'assistenza presso residenze collettive o case-alloggio, anche
in deroga alle modalità e condizioni stabilite ai sensi
dell'articolo 2, comma 1, lett. a), che è quello che dicevo prima,
con retta giornaliera commisurata alle effettive prestazioni
assistenziali erogate, quando per oggettive difficoltà ambientali
risulta impossibile attuare il trattamento assistenziale presso il
loro privato domicilio.
Scrivevo all'USL che si ritiene che nello specifico, ai fini
della stipula di una convenzione fra codesta USL e la Cooperativa
Bourgeon de vie, possa essere utilizzato lo schema-tipo di
convenzione per le attività assistenziali da parte di associazioni
di volontariato, organizzazioni assistenziali diverse ai fini del
trattamento a domicilio.
Questo significa dare una connotazione di tipo sociale alla
casa, così com'è, per cui parliamo qui di comunità-alloggio, o
meglio ancora di casa-alloggio, che non è niente di ciò che lei,
Consigliere Lanièce, ha detto, ovvero della necessità da parte dei
soggetti di recarsi all'estero per ricoveri, perché qui siamo nella
fase post-acuta, non siamo nella fase in cui...
(...intervento del Consigliere Lanièce, fuori microfono...)
... ma non si recano certamente all'estero in una
casa-alloggio... la struttura ospedaliera non ha niente a che
vedere con la casa-alloggio, perché questa è una struttura di tipo
sociale, è una abitazione come la nostra, né più né meno, che offre
però un tipo di assistenza che i malati a casa loro non
riceverebbero. Per cui non è un problema di struttura
ospedaliera.
Questo in data 5 luglio 1995; in data 9 agosto 1995 l'USL invia
alla Cooperativa una bozza di convenzione, dove per cercare di
venire incontro l'USL si rimangia tutto ciò che ha detto fino a
quel momento e acconsente a che la Cooperativa prenda in carico
anche i soggetti autosufficienti, proprio per dare seguito a ciò
che la Giunta regionale aveva deciso. In data 9 agosto 1995 chiede
alla Cooperativa di segnalare i nominativi del personale operante
nella struttura.
La Cooperativa, che ha tanta fretta, risponde in data 21
settembre 1995, dunque un mese e mezzo dopo, elencando i nominativi
del personale.
In data 11 ottobre l'USL invia alla Cooperativa una nuova bozza
di convenzione, sollecitando una risposta.
Arriviamo al 13 ottobre, pochi giorni fa, quando la Bourgeon de
vie risponde:
"In merito alla bozza di convenzione fattaci pervenire, vorremmo
inserire negli articoli citati le seguenti precisazioni in base
agli accordi già presi nel corso di una riunione con il Direttore
generale:
- articolo 5, per gli aspetti riguardanti la gestione di
problematiche legate a condizioni di tossicodipendenza rimane
competente il SERT con il quale dovrà essere elaborato un programma
personalizzato di intervento;
- articolo 7, per assenze limitate ad un periodo massimo di tre
giorni per comprovate esigenze personale verrà ugualmente
corrisposta la retta giornaliera prevista".
Questo per significare che non c'è responsabilità né della
Giunta, che ha dato seguito all'impegno preso in Consiglio
regionale cinque giorni dopo, e neppure dell'USL, se non legato al
periodo delle ferie di agosto, nel quale c'è stato un certo
rallentamento da parte della struttura dell'USL; c'è una mancanza
di volontà di firmare una convenzione, perché per firmare una
convenzione bisogna essere almeno in due parti. Una parte non è
disponibile, perché con una risposta di questo genere evidentemente
l'USL risponderà di no: non è il servizio per i tossicodipendenti
che deve seguire i malati di AIDS, ma è l'Unità operativa di
malattie infettive e questo è scritto in tutte le leggi, a partire
dalla n. 135 fino a tutti i decreti ministeriali successivi, tant'è
che lo stato ha finanziato con fondi vincolati la realizzazione di
strutture di corsi di formazione esclusivamente per i medici e il
personale dell'U.O. malattie infettive.
Ma quel che è più grave è che Bourgeon de vie continua ad
insistere sul fatto che deve essere pagato il vuoto per pieno. Vi
ricordo che questo arrampicarsi sui vetri da parte del sottoscritto
significa una retta giornaliera di 120mila lire, non parliamo del
caso degli alcooldipendenti, dove la retta giornaliera è di 45mila
lire, parliamo di 120mila lire al giorno per seguire
autosufficienti. Allora, la Cooperativa non può pretendere che
l'USL firmi una convenzione che ha dei caratteri di illegittimità
completa. Se le cose stanno in questi termini, la convenzione non
sarà fatta.
Tenete presente che non è un obbligo giuridico da parte dell'USL
convenzionarsi con nessuno; l'USL si convenziona proprio perché c'è
stato questo impegno da parte del Consiglio regionale precedente,
che è stato rispettato da parte di questo Consiglio regionale, e si
vuole mantenere la parola data, ma non c'è una esigenza grossa di
seguire questi soggetti, perché a tutt'oggi da una piccola indagine
che ho fatto fare dai miei uffici risultano due in tutta la Valle
d'Aosta i soggetti potenzialmente inseribili. E' vero che domani
potranno essere dieci, ma ad oggi, ripeto, sono due potenzialmente
inseribili perché chi può stare in famiglia sta in famiglia per più
motivi, prima di tutto per non dire al mondo intero che è un
soggetto sieropositivo, essendo questo un aspetto molto delicato
della personalità umana, ed è comprensibile.
Per cui le cose stanno in questi termini. Per questo motivo
chiedo, anche in questo caso, al Consigliere Lanièce di ritirare la
mozione, perché non abbiamo come Consiglio regionale più alcuna
competenza in materia. Abbiamo dato seguito alla mozione del luglio
di quest'anno; a questo punto si tratta di usare il buonsenso, di
convincere il Presidente della Cooperativa a firmare la convenzione
così come, con sommo gaudio da parte di tutti noi, la Cooperativa
Antica Zecca ha finalmente firmato la convenzione per l'alcoolismo
e il servizio decollerà anche con il potenziamento dei servizi di
alcoolismo all'interno dell'USL.
Le cose stanno in questi termini, non mi pare si debba
aggiungere altro. Si tratta di mettere la buona volontà da parte di
tutti, per cui chiedo al Consigliere di ritirare la mozione.
Si dà atto che, dalle ore 17,56, presiede il Vicepresidente
Aloisi.
Presidente Ha chiesto la parola il Consigliere Lanièce.
Lanièce (GA) Quel DPR che prima l'Assessore ha annunciato, in
che data era? Del 1991.
In base a quel DPR, come ha detto l'Assessore, c'era il problema
di dare l'autorizzazione al Bourgeon de vie per ospitare questa
casa-alloggio. Allora, se questo decreto ministeriale è del 1991,
ho qui una copia datata 27 dicembre 1994 con cui il Presidente
della Giunta autorizza la Cooperativa Bourgeon de vie all'apertura
di una struttura in Comune di Nus per l'erogazione di prestazioni
socio-assistenziali; quindi in pratica già nel 1994 c'era la
volontà da parte di questa Giunta ad autorizzare. Allora, o nel
dicembre 1994 ci si è dimenticati di verificare quanto ha detto
prima l'Assessore, o già a quella data c'erano i requisiti. Quindi
la vicenda del maggio-giugno 1995 non ha ragione d'essere, se già
nel 1994 c'era il benestare per l'erogazione di prestazioni
socio-assistenziali nel regime residenziale e semiresidenziale a
favore di persone autosufficienti malate di AIDS.
(...intervento dell'Assessore Vicquéry, fuori microfono...)
... sì, però è stato sollevato nel maggio 1995, vuol dire che si
sapeva già che non si poteva dare la residenza come ospedaliera,
quindi vuol dire che sono passati cinque mesi, durante i quali si
poteva evitare di far perdere tempo alla Cooperativa. Questa è una
cosa un po' strana. Io dico che non faccio un'accusa diretta
all'Assessore, ci mancherebbe; dico solo che ci sono dei fatti un
po' strani in questa vicenda, per cui alla fine non credo
all'Assessore quando afferma che l'unico responsabile è la
Cooperativa.
Questa vicenda è l'esempio che forse ci sono della mancanze
anche da parte di altri, non solo del Presidente della Cooperativa,
il quale mi ha sempre detto di essere disponibile.
E' ovvio che se una volta non gli si dice come deve essere la
convenzione, un'altra volta gli si dice che deve aggiungere questa
parte, se ogni mese gli si dice una cosa diversa da fare, l'iter
continua a prolungarsi. Forse la cosa più semplice era dirgli: la
convenzione si fa con questi punti, o così o niente, e non
aspettare fino a maggio per sollevare un problema, poi a giugno si
solleva un altro problema, per quanto riguarda il problema del SERT
si aspetta che la Cooperativa risponda, e poi gli si dice che non è
il SERT, sono le malattie infettive, e allora bisogna aspettare un
altro mese. Insomma, si gioca un po' come il gatto con il topo.
Posso capire che è importante attenersi alle regole, però se si
dice chiaramente: vuoi la convenzione, sì? Allora la convenzione
deve essere del tipo A o B, e si deve predisporre questi punti.
Forse se lo si diceva già a dicembre 1994, oggi avremmo già una
convenzione firmata e funzionante.
Capisco le richieste dell'Assessore, però non posso ritirare la
mozione, perché ci sono dei "buchi neri", delle cose non chiare. Si
dice che a maggio è stato modificato tutto in base al decreto del
1991, ma a dicembre c'è una lettera che dà l'autorizzazione con
tanto di delibera: parlo della delibera dell'11 novembre 1994.
Penso che sia opportuno invitare l'Assessore a fare ancora
l'ultimo tentativo, uno sforzo ancora per cercare di chiudere
questa vicenda. Invece di aspettare la risposta del Presidente
della Cooperativa e poi la risposta dell'USL, invito l'Assessore a
promuovere un incontro e a dire quali sono i punti che devono
essere presenti nella convenzione, in modo che questa convenzione
possa essere firmata.
Se questa volontà non è propria della Giunta, allora terremo
conto che questo problema non è così importante, perché nonostante
il voto dato alla mozione l'altra volta, penso che si possa sempre
fare un passo in più, e quindi ancora una volta testimoniare che in
questo Consiglio questo problema è tenuto in considerazione e che
c'è da parte della Giunta la volontà - che apprezzerei - di
continuare a sollecitare l'USL e la Cooperativa Bourgeon de vie a
risolvere il problema.
Se volete, possiamo anche inserire una frase con cui si invita
il Presidente della Cooperativa a darsi da fare per la firma di
questa convenzione, però mi sembra che, visto che ci sono ancora
delle discussioni, sarebbe giusto da parte di questo Consiglio
votare una mozione in cui ancora una volta si invitano le parti a
firmare la convenzione. Se non c'è questo invito, vuol dire che a
questo Consiglio il problema interessa fino ad un certo punto, ha
dato una volta l'indicazione, e adesso basta. Non c'è niente di
male a dare una successiva indicazione, se il problema è ritenuto
importante. Si può modificare la mozione inserendo anche la
responsabilità della Cooperativa, a me va benissimo, però ci deve
essere una ennesima indicazione perché il problema è scottante e
riguarda persone affette da un male incurabile come quello
dell'AIDS.
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Solo per esprimere l'astensione di questa
maggioranza, non perché la Giunta ritenga superfluo questo
servizio, e mi pare che abbia dimostrato in tutti i modi di volerlo
supportare con finanziamenti e con aspetti più burocratici come
quelli che sono stati fatti dai nostri uffici, ma per chiarire
anche che la mozione in quanto tale non è comunque ricevibile,
perché non si può impegnare la Giunta regionale a provvedere alla
stipulazione di una convenzione che deve essere fatta da altre
parti. Non è la Giunta regionale che firma la convenzione, è
l'azienda USL e la Cooperativa Bourgeon de vie.
Noi abbiamo un concetto dell'autonomia diverso da quello di
Lanièce; riteniamo che se abbiamo costituito l'azienda con una
legge regionale che le dà autonomia finanziaria, l'azienda è
autonoma nel firmare o meno questa convenzione.
La volontà dell'azienda è stata esplicitamente espressa con la
lettera di cui ho dato lettura prima, evidentemente non potrà
l'azienda firmare una convenzione con gli emendamenti proposti
dalla Bourgeon de vie perché sono due emendamenti contrari alla
legge. Fin qui penso che il Consigliere Lanièce debba convenire,
perché non è accettabile una cosa del genere.
Nel momento in cui una delibera di questo genere venisse al
controllo della Giunta regionale, evidentemente la Giunta regionale
boccerebbe questa delibera in sede di organo di controllo. Per cui
vogliamo dichiarare la nostra astensione al voto.
Presidente Pongo in votazione il punto 18 all'ordine del
giorno:
Presenti: 26
Votanti e favorevoli: 6
Astenuti: 20 (Agnesod, Aloisi, Bich, Bionaz, Chenuil, Ferraris,
Florio, Lanivi, Lavoyer, Louvin, Mostacchi, Perrin C., Perrin G.C.,
Piccolo, Riccarand, Rini, Squarzino, Vallet, Vicquéry e Viérin
D.)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK