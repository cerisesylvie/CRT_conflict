Consiglio Regionale della Valle d'Aosta - Oggetto del Consiglio n. 1317 del 2 maggio 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1317 del 2 maggio 1985 - Resoconto
OGGETTO N. 1317/VIII - PROGETTAZIONE DELLA TANGENZIALE DI
AOSTA. - (Interpellanza)
PRESIDENTE
: Do lettura dell'interpellanza presentata dal
Consigliere Riccarand:
INTERPELLANZA
Nella pagina finanziaria de "LaStampa" del 5 aprile 1985 è
comparso un articolo sulla S.p.A. "Autostrada Torino-Milano" in cui
si afferma testualmente: "Da fonti societarie si sa inoltre che
sono a conclusione le trattative per la progettazione della
tangenziale di Aosta (il ricavo previsto si aggira sui 5 miliardi),
una realizzazione che assicura nuovi titoli all'Autostrada
Torino-Milano per candidarsi validamente alla progettazione di
grandi infrastrutture".
Dalle oscure vicende della progettazione della tangenziale di
Aosta qualcuno pare quindi trarre cospicui ed insperati guadagni.
Sarebbe opportuno por tare a conoscenza del Consiglio regionale i
retroscena di una vicenda che ha visto la progettazione della
tangenziale passare dalle mani dell'"ANAS" a quelle della "S.A.V."
ed infine giungere a quelle della "Autostrada Torino
Milano".
A tale fine, il Consigliere regionale di "Nuova Sinistra
della Valle d'Aosta"
INTERPELLA
1)
la Giunta per conoscere:
2)
chi aveva commissionato, nella precedente
legislatura, il progetto di tangenziale redatto dall'A.N.A.S. e
sottoposto all'esame di una apposita Commissione consultiva del
Consiglio regionale;
3)
chi è il committente del progetto di tangenziale
che la Società "Autostrada Torino-Milano" dovrebbe ora redigere e
qual'è l'ammontare della spesa prevista per tale
progettazione;
4)
Al fine di chiarire i rapporti fra
"S.A.V. S.p.A."
e "Autostrada Torino-Milano S.p.A." si chiede inoltre di
conoscere:
a)
chi sono gli azionisti e i componenti del Consiglio di
Amministrazione della "S.A.V. S.p.A.";
b)
chi sono gli azionisti della "Autostrada Torino-Milano
S.p.A." e chi è l'Amministratore delegato della Società.
PRESIDENTE
: Ha chiesto la parola il Consigliere
Riccarand; ne ha facoltà.
RICCARAND (N.S.):
Nella pagina finanzia ria del
quotidiano "LA STAMPA" del 5/4/1985, è comparso un articolo dal
titolo "Utile di due miliardi per l'Autostrada Torino - Milano: il
dividendo continua a crescere", in cui si afferma: "Da fonti
societarie si sa inoltre che sono a conclusione le trattative per
la progettazione della tangenziale di Aosta, il ricavo previsto di
aggira sui cinque miliardi. Una realizzazione che assicura nuovi
titoli all'autostrada Torino - Milano per candidarsi validamente
alla progettazione di grandi infrastrutture". Quello che sorprende,
nel leggere queste notizie, è la dimensione del ricavo che la
Società autostrada Torino - Milano prevede di ottenere dalla
tangenziale. Cinque miliardi non sono poca cosa e questo è il
ricavo che tale società prevede di derivare dalla progettazione. In
secondo luogo non sembra emergere, da queste affermazioni, la
presenza di un'esperienza precedente, da parte della Società
autostrada Torino Milano, in questo campo. La progettazione della
tangenziale, anzi, pare essere la premessa per candidare
validamente la società ad avviarsi nel settore della progettazione
di gran di infrastrutture.
Tutta la vicenda della progettazione della tangenziale è quanto
mai oscura, almeno per le informazioni in mio possesso e, credo, di
tutto il Consiglio. In un primo tempo il progetto fu redatto
dall'A.N.A.S., poi sembrava dovesse essere fatto dalla S.A.V. ed
adesso sembra che la progettazione sia stata affidata alla Società
Autostrada Torino Milano S.p.A..
Lo scopo di questa interpellanza è quello di avere alcuni
chiarimenti in materia. Innanzitutto vorrei sapere chi aveva
commissionato, nella precedente legislatura, il progetto di
tangenziale redatto allora dall'A.N.A.S. e sottoposto all'esame di
un'apposita commissione consultiva del Consiglio regionale. In
secondo luogo chi è il committente del progetto di tangenziale che
la Società Autostrada Torino Milano dovrebbe redigere e qual'è
l'ammontare della spesa prevista per tale progettazione. In terzo
luogo vorrei sapere quali sono i rapporti che intercorrono tra la
S.p.A. S.A.V. e la S.p.A. autostrada Torino - Milano. In
particolare chiedo di conoscere chi sono gli azionisti componenti
del Consiglio di amministrazione della S.A.V. S.p.A., chi sono gli
azionisti della S.p.A. Torino - Milano e chi è l'amministratore
delegato di quest'ultima.
PRESIDENTE
: Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
Tralasciando le premesse del Consigliere
Riccarand sulle notizie di stampa da lui raccolte che dimostrerò
essere inesatte, intendo rispondere con molta precisione alle tre
richieste.
Il progetto di tangenziale, ormai superato, era stato redatto
direttamente dalla Direzione Generale del l'A.N.A.S. ed era stato
trasmesso all'Amministrazione regionale esclusivamente per
l'acquisizione del parere di cui agli artt. 81, 82 e 83 del Titolo
V del D.P.R. 616 del 1977, che ha per oggetto "Assetto ed
utilizzazione del territorio". L'art. 81, "Competenze dello Stato",
al 3° comma dice: "La progettazione di massima ed esecutiva delle
opere pubbliche di interesse statale da realizzare dagli enti
istituzionalmente competenti, per quanto concerne la loro
localizzazione e la scelta del tracciato, se difformi dalle
prescrizioni e dai vincoli delle norme o dei piani urbanistici ed
edilizi, è fatta dall'Amministrazione statale competente, d'intesa
con le regioni interessate". Quindi il progetto, commissionato e
redatto dall'A.N.A.S, è stato trasmesso all'Amministrazione
Regionale per questa ragione.
La seconda domanda chiede di sapere chi è il committente del
progetto di tangenziale che la società Autostrada Torino-Milano
dovrebbe redigere. Premetto che, come il Consigliere Riccarand
certamente saprà, la SAV, Società Autostrade Valdostane il 22
dicembre 1972 aveva avuto da parte dell'A.N.A.S. la concessione per
la costruzione del tratto di autostrada-tangenziale Aosta Est Aosta
Centro, cioè in pratica quella che viene oggi individuata come
Aosta, Quart-Les-Eglises e Pont-Suaz. La SAV non aveva mai potuto
utilizzare questa concessione per mancanza di fondi ed in tal senso
si era parlato di un intervento globale della Regione su tutto il
tratto autostradale. Il 1° luglio del 1984 si è sbloccata per la
SAV la possibilità di avere dei finanziamenti ed in pratica questa
Società ha potuto contrarre un mutuo di 60-70 miliardi per la
costruzione della tangenziale.
A questo punto la SAV si è preoccupata di far progettare il
tratto di tangenziale di sua competenza, sul quale ha avuto la
concessione dall'A.N.A.S. La SAV, quindi, ha incaricato la Società
Autostrade Torino-Milano e per essa, visto che qualsiasi progetto
deve essere vistato da un tecnico professionista regolarmente
iscritto all'Albo, l'ing. Alberto Conciato, che ha maturato una sua
lunga esperienza di progettazione autostrada e, malgrado la sua
relativamente giovane età, presso l'Alpina di Milano del Gruppo
Centrale. Con quella Società, infatti, l'ing. Conciato aveva
contribuito alla costruzione dell'Autostrada da Quincinetto fino ad
Aosta. Per il tratto successivo, che riguarda direttamente la
Regione Autonoma Valle d'Aosta e che va da Pont-Suaz fino
all'altezza di Sarre, c'è stato un analogo incarico da parte della
Regione. Cioè, visto che la tangenziale deve essere progettata con
un criterio unitario e vista l'esperienza dell'ing. Conciato, con
la deliberazione di Giunta n. 5268 del 31 agosto 1984, anche la
Regione ha affidato allo stesso ing. Conciato la progettazione del
suo tratto autostradale.
Per quanto riguarda l'ammontare degli emolumenti, la SAV mi ha
fornito un importo presunto di progettazione che dovrà pagare
all'Autostrada Torino-Milano, e per essa all'ing. Conciato, di un
miliardo e seicento milioni, così suddiviso: un miliardo e cento
milioni per la prima fase di progettazione e per l'approntamento
degli elaborati esecutivi d'opera e 500 milioni per la seconda fase
di progettazione, cioè una progettazione integrativa e puntuale. In
pratica questa seconda fase sarà un
aggiornamento del progetto durante l'esecuzione dei lavori; è
noto, infatti, che una progettazione esecutiva, per quanto completa
possa essere, deve sempre avere degli affinamenti al momento della
esecuzione dei lavori.
Per quello che riguarda la Regione Valle d'Aosta, la spesa
presunta, per il tratto da Pont-Suaz fino a Sarre, è di 775
milioni, suddivisa in: 511 milioni per la prima fase di
progettazione, 214 per la seconda fase, in analogia alle due fasi
relative alla SAV, più 50 milioni per prestazioni geognostiche e
topografiche. Devo dire che la valutazione delle parcelle
professionali è stata fatta sulla base del tariffario professionale
degli ingegneri e degli architetti, che è legge, stabilendo tra
l'altro un forfait di rimborso spese che si aggira intorno al 28%,
quando il tariffario ammette un forfait fino al 60%.
Mi sembra di aver detto tutto. Resta ancora il punto tre che
chiede di conoscere chi sono gli azionisti ed i componenti del
consiglio di amministrazione della SAV e chi sono gli azionisti ed
i componenti del consiglio di amministrazione della Società
Autostrade Torino-Milano. Io mi riservo di fornire subito al
Consigliere Riccarand,senza stare a leggerla, la documentazione che
mi è stata fornita rispettivamente dalla SAV e dalla Società
Torino-Milano.
PRESIDENTE
: Ha chiesto la parola il Consigliere
Riccarand; ne ha facoltà.
RICCARAND (N.S.):
Io mi dichiaro solo parzialmente
soddisfatto della risposta dell'Assessore. Le cifre che egli ci ha
fornito, per quanto riguarda la progettazione, ammontano a due
miliardi e tre cento milioni e sono molto diverse dai cinque
miliardi dell'informazione giornalistica che pure ha una sua
autorevolezza. Io credo che ci siano dei motivi, peraltro non
riferiti, per i quali si parla di cinque miliardi in un documento
ufficiale della società autostrada Torino - Milano.
Mi riservo inoltre di esaminare la documentazione che
l'Assessore mi ha fornito per verificare quali intrecci ci sono fra
le due società. Una delle ipotesi che può essere fatta è che degli
esponenti del Consiglio di amministrazione della S.A.V., che
operano anche all'interno della società autostrada Torino-Milano,
abbiano tutto l'interesse a trasferire una serie di operazioni a
vantaggio di questa seconda società. Io mi riservo di verificare la
documentazione e di ritornare sulla questione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK