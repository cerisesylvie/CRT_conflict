Consiglio Regionale della Valle d'Aosta - Oggetto del Consiglio n. 2228 del 26 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2228 del 26 ottobre 2006 - Resoconto
OGGETTO N. 2228/XII - Reiezione della mozione: "Indagine sui
meccanismi di controllo della regolarità dell'attività della Casa
da gioco di Saint-Vincent".
Mozione
Considerato il grave fatto della presenza all'interno del
Casinò di Saint-Vincent di attività di riciclaggio di denaro sporco
ad opera di elementi mafiosi, così come è stato rilevato dalla
Direzione Distrettuale Antimafia di Palermo;
Ritenuto che si tratti di una vicenda estremamente grave, su
cui il Consiglio debba poter avere informazioni precise, anche per
capire se sia necessario che la Regione, in quanto azionista
principale, intervenga sia per correggere le eventuali storture
evidenziate sia per introdurre meccanismi di controllo più
certi;
Il Consiglio regionale
Impegna
la competente Commissione consiliare:
- a procedere ad un'indagine conoscitiva, ai sensi
dell'articolo 24 del regolamento, al fine di conoscere quali
meccanismi di controllo sono risultati inadeguati a rilevare il
fenomeno del riciclaggio e quali correttivi possano essere
introdotti;
- a riferire entro tre mesi al Consiglio le acquisizioni e le
conclusioni dell'indagine.
F.to: Squarzino Secondina - Venturella - Bortot
Presidente
- La parola alla Consigliera Squarzino
Secondina.
Squarzino (Arc-VA)
- Credo siano sufficienti poche
parole, visto che ne abbiamo discusso ieri a lungo. Ricordo solo
che da sempre si indicano i casinò come luoghi privilegiati per il
riciclaggio del denaro sporco: lo sanno i responsabili della
Magistratura, lo sanno i politici che si occupano di questo, lo
ricordo ogni volta, ma voglio appositamente ricordare che ogni
volta che qualche Magistrato, come Caselli, viene ad Aosta a
parlare di problemi della Magistratura o della mafia, problemi di
etica e politica, sempre ricorda che il casinò è comunque un luogo
di riciclaggio di denaro sporco, per cui ci deve essere
un'attenzione particolare. La stessa cosa ce l'ha ricordata 2 anni
fa il Deputato dei "DS", Lumia, ma questo lo riporta la Commissione
antimafia per cui è un dato assodato. Più volte in Consiglio
abbiamo ricordato che vi è questo dato di fatto, non è che il
Casinò di Saint-Vincent sia peggiore o migliore di altri, sta di
fatto che anche il Casinò di Saint-Vincent è soggetto a tale
pericolo. Ogni volta che abbiamo sottolineato questo problema e
abbiamo chiesto un'attenzione particolare, purtroppo l'Assessore
alle finanze e il Presidente della Regione ci hanno sempre
risposto: "se avete delle informazioni, andate in Procura". Io
credo che sia invece compito della politica intervenire per
cambiare la situazione, in modo che non si creino degli episodi da
denunciare alla Magistratura e che possano dare adito a
procedimenti penali. Ogni volta i nostri interventi volevano essere
da parte nostra un richiamo, una sollecitazione al Governo di
tenere alta l'attenzione su questo aspetto, ma pare che tale
argomento non interessasse mai il Governo. Adesso che il fenomeno è
stato sbattuto in prima pagina, non possiamo più non tenerne
conto.
Ieri l'Assessore ci ha descritto tutte le azioni messe in atto,
tutto quello che intendono fare per capire meglio la situazione,
per prendere informazioni, ma l'impressione che abbiamo avuto ieri,
e che adesso ribadiamo, è che la Giunta dica: "non preoccupatevi,
la Regione, maggior azionista del casinò, non ha nessuna
responsabilità; il "CdA", che è responsabile dell'amministrazione,
non ha nessuna responsabilità, tanto che sono disposti addirittura
a presentarsi come parte civile contro eventuali colpevoli", come
dire: "tutto ha funzionato" e ieri l'Assessore ha fatto tutta una
descrizione di alcuni passaggi, rispondendo a domande precise.
Questo atteggiamento non lo condividiamo tanto, perché, come le
dicevo ieri, sembra che lei "metta le mani avanti", quasi a dire
che la Giunta non è responsabile e questo tecnicamente può essere
anche vero, ma politicamente no. "Il "CdA" non è responsabile"?
Probabilmente non lo è materialmente, ma politicamente credo di sì.
Come dire: "noi non siamo responsabili, sono altri i responsabili",
allora, chi sono gli altri? Sono i dirigenti? Ma chi ha nominato i
dirigenti? Sono i dipendenti? Ma chi ha dato ai dipendenti le
indicazioni e chi doveva verificare che quelle indicazioni fossero
rispettate? Chi ha autorizzato tutta una serie di operazioni, a cui
lei ieri ha fatto cenno... cioè vi è il momento in cui bisogna
cambiare certi assegni e sembra che addirittura abbiano verificato
che i proprietari di questi assegni non avessero una situazione
economica così certa da giustificare simili assegni; eppure, a
fronte di queste osservazioni, a fronte della rilevazione di tali
elementi, dubbi preoccupanti, nulla si è mosso e nulla si è
fatto.
Credo che invece occorra assolutamente fare chiarezza; la Giunta
ha detto che provvederà a verificare, a seguire tutta la
situazione, noi pensiamo che anche il Consiglio abbia il dovere di
capire cosa succede all'interno della gestione del casinò, quali
sono i meccanismi di controllo che dovrebbero presiedere e impedire
e fare da freno a operazioni di riciclaggio. Il Consiglio ha
diritto di verificare se alcune "storture" si sono evidenziate,
magari non è chiara l'indicazione di comportamento; per esempio,
sono rimasta esterrefatta del fatto che, da un lato, i "rabatteurs"
non devono giocare, però sì, possono giocare, è loro
permesso ogni tanto, ma non è permesso quando è la tal persona...
insomma, anche lì non vi sono indicazioni chiare di comportamento.
Credo che vadano individuate con chiarezza meccanismi di controllo
più certi e su questi puntare perché i ladri ci sono sempre, ma
credo che noi abbiamo il compito, come proprietari di questa casa
da gioco, di garantire il massimo di trasparenza delle regole. Per
questo chiediamo che il Consiglio, preso atto di questa situazione,
indipendentemente dalle indagini che la Giunta, giustamente, vuole
fare, tramite la Commissione competente, proceda ad un'indagine
conoscitiva, il nostro Regolamento lo consente. La IV Commissione
ha fatto, su sollecitazione dell'Assessore, un'indagine conoscitiva
sui "benefits" e i vari meccanismi di premiazione di dirigenti e mi
chiedo perché si possa anche un minimo di indagine in IV
Commissione su tali meccanismi che dovrebbero presiedere
all'antiriciclaggio: questa è la nostra richiesta, quindi questo è
un impegno che facciamo direttamente al Consiglio. La Giunta fa la
sua indagine, giustamente, ma il Consiglio ha il diritto-dovere di
informarsi, di "se pencher" su questo problema e di verificare come
funzionano i meccanismi interni di controllo, dove non hanno
funzionato, dove bisognerebbe intervenire per farli funzionare; per
questo chiediamo al Consiglio che prenda atto di tale nostra
proposta e che chieda di potere, come IV Commissione, procedere ad
un'indagine conoscitiva prevista dal nostro Regolamento.
Presidente
- Dichiaro aperta la discussione generale. Vi
sono degli interventi? Se non vi sono colleghi che intendono
intervenire, dichiaro chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Il Governo è contrario a tale
impegno, la proposta di procedere a un'indagine conoscitiva credo
che, al di là di una conoscenza personale dei singoli, che possono
partecipare a questo tipo di indagine, non porti a nulla, nel senso
che abbiamo una serie di organi preposti che sono riconducibili
alla funzione di controllo regionale. Ci sarà modo nella mozione di
cui al punto n. 37 di discutere di questo, per migliorare, per dare
una "performance" migliore al servizio di controllo ma, rispetto a
questo, vedo una notevole contraddizione fra quanto si dice e
quanto si fa. Da tutte le parti si dice che la politica si deve
allontanare dal casinò ed è la prima volta al mondo che un
Consigliere regionale partecipa a un'assemblea sindacale dei
lavoratori del casinò! Rispetto a questo, abbiamo una situazione
dove da una parte si dice: "qui dobbiamo allontanarci...",
dall'altra parte: "vogliamo istituire delle Commissioni di
inchiesta", a che pro? Abbiamo gli strumenti per poter fare tutto,
funzionano male, hanno delle regole vecchie, modifichiamole, ma non
credo che una Commissione come è stata richiesta porti a nulla se
non a forti speculazioni di natura esclusivamente politica, perché
per i controlli sull'antimafia vi è la "DIA", per i controlli
sull'antiriciclaggio vi è la Banca d'Italia, vi sono tutti gli
organi preposti. Cosa può dare in più un Consigliere regionale su
materie così specifiche, se non aumentare sulle pagine dei giornali
tutta una serie di notizie, che male fanno prima di tutto alla
Valle d'Aosta e poi al casinò; quindi, rispetto alla mozione, la
nostra posizione è di contrarietà.
Presidente
- La parola alla Consigliera Squarzino
Secondina, per dichiarazione di voto.
Squarzino (Arc-VA)
- Come prima firmataria potrei anche
intervenire di più, comunque...
Assessore, capisco la sua posizione, infatti con questa mozione
non vogliamo impegnare il Governo, il nostro obiettivo non è
chiedere al Governo di fare qualcosa, Governo che - e qui riprendo
una battuta che mi suggerisce il collega Fiou - fra "il dire e il
fare" è molto più in contraddizione di noi Consiglieri e di noi del
nostro gruppo anche. Voi potete fare, giustamente, le vostre
indagini, ma o il Consiglio regionale non è chiamato mai in nessuna
occasione ad esprimere un giudizio o una valutazione sul casinò ed
è considerato un soggetto che nulla ha a che fare con il casinò,
per cui mai il Consiglio regionale interviene sul casinò, mai è
chiamato a dire la sua sui bilanci, mai è chiamato a dire la sua
sui piani di sviluppo, mai è chiamato a dire la sua su investimenti
- vedi acquisto "Billia" ed altri per quanto riguarda
l'accerchiamento - o ad esprimere il suo parere su questo
argomento, allora lei può a ragione dire: "il Consiglio regionale
perché si deve occupare all'improvviso del casinò?". Dato che il
Consiglio regionale è periodicamente chiamato a dare il suo
assenso, a dire "sì" o "no" a bilanci e ad altre decisioni, che
sono anche la conseguenza di tutto un modo di lavorare, credo che
il Consiglio regionale abbia il diritto-dovere di occuparsi di
queste cose. Lei, quando è nata l'indagine conoscitiva sul "dossier
Bo", non ha detto: "no, questa è una cosa che riguarda il casinò,
non deve riguardare la politica, i Consiglieri non devono occuparsi
di queste cose..."
(interruzione dell'Assessore Marguerettaz, fuori
microfono)
... appunto, ma lei ha fatto di tutto affinché vi fosse una
Commissione di indagine su questo "dossier", Assessore. Credo che
anche su tale punto il Consiglio sia autonomo, magari quest'ultimo
pensa come l'Assessore Marguerettaz, e va bene, prendiamo atto che
i Consiglieri non hanno voglia di occuparsi di problemi che
riguardano il casinò e tutta la Valle d'Aosta, prendiamo atto di
questo, ma che sia il Governo a dire: "voi, Consiglio, non dovete
occuparvi di questo" lo trovo gravissimo, lesivo dei diritti e
delle responsabilità del Consiglio.
Président
- Je soumets au vote la motion:
Conseillers présents et votants: 29
Pour: 9
Contre: 20
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK