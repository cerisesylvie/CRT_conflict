Consiglio Regionale della Valle d'Aosta - Oggetto del Consiglio n. 1971 del 21 settembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1971 del 21 settembre 2011 - Resoconto
OGGETTO N. 1971/XIII - Interpellanza: "Iniziative per la
riduzione dei tempi di attesa per i ricoveri e gli interventi del
reparto di Ortopedia dell'Ospedale Parini".
Interpellanza
Venuta a conoscenza che, secondo i dati sulla mobilità
passiva dei pazienti valdostani, emerge che l'emorragia più
consistente riguarda il reparto di Ortopedia dell'Ospedale Parini,
per il quale i dati parlano di 1882 ricoveri fuori Valle su un
totale di 4291 (pari al 43,8%) e di 1414 interventi chirurgici
effettuati in altri ospedali su 2975 (pari al 47,5%);
Considerato che, nello specifico, la "fuga" di pazienti
valdostani verso strutture di fuori Regione riguarda in particolare
i ricoveri e gli interventi sul ginocchio, gli arti superiori e le
artroscopie;
Sottolineato che tale "migrazione" di pazienti valdostani in
strutture di fuori Valle è costata all'Azienda Sanitaria regionale
6 milioni di euro nel solo anno 2009;
Preso atto infine che il direttore sanitario dell'Usl imputa
tale fenomeno ai tempi di attesa lunghi, pur non escludendo che
"possano anche esservi motivazioni legate allo scarso livello
qualitativo del servizio";
la sottoscritta Consigliera regionale
Interpella
l'Assessore competente per sapere:
1) come valuta i dati sopra riportati sulla migrazione dei
pazienti valdostani dal reparto di Ortopedia dell'Ospedale Parini
verso altre strutture di fuori Valle;
2) se condivide l'analisi del direttore sanitario
dell'azienda Usl della Valle d'Aosta sulle motivazioni alla base di
tale situazione;
3) come intenda intervenire concretamente per diminuire i
tempi di attesa per i ricoveri e gli interventi del reparto di
Ortopedia e per migliorare la qualità del servizio offerto dal
reparto stesso.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Secondo i dati sulla mobilità passiva dei
pazienti valdostani, emerge che l'emorragia più consistente
riguarda il reparto di Ortopedia dell'Ospedale Parini, per il quale
i dati parlano di 1.882 ricoveri fuori Valle su un totale di 4.291
(pari al 43,8 percento) e di 1.414 interventi chirurgici effettuati
in altri ospedali su 2.975 (pari al 47,5 percento). Nello
specifico, la fuga di pazienti valdostani verso strutture di fuori
Regione riguarda in particolare i ricoveri e gli interventi sul
ginocchio, gli arti superiori e le artroscopie. Tale migrazione di
pazienti valdostani in strutture di fuori Valle è costata
all'Azienda sanitaria regionale 6.000.000 di euro nel solo anno
2009.
Volevamo sapere dall'Assessore come valuta i dati sopra
riportati sulla migrazione dei pazienti valdostani dal reparto di
Ortopedia dell'Ospedale Parini verso altre strutture di fuori
Valle; come intenda intervenire concretamente per diminuire i tempi
di attesa per i ricoveri e gli interventi del reparto di Ortopedia
e per migliorare la qualità del servizio offerto dal reparto
stesso. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Per quanto riguarda questo aspetto che è già stato toccato altre
volte della mobilità sanitaria, in particolare la mobilità
nell'ambito di un settore come quello dell'ortopedia, devo dire che
i dati relativi alla mobilità che sono stati citati dalla collega
Fontana corrispondono a quanto da voi riportato e supportano la
decisione della Giunta regionale di aumentare l'offerta regionale,
così da indurre una riduzione della fuga stessa. Mi riferisco, qui,
all'apertura di 16 posti letto per acuti alla clinica di
Saint-Pierre, che permetterà di implementare l'attività di
chirurgia legata all'ortopedia. Sottolineo "ortopedia", mentre la
traumatologia verrà sempre esercitata nell'ambito della struttura
ospedaliera di Aosta. Stiamo lavorando per far sì che i nostri
ortopedici dell'ospedale vadano anche ad operare lassù, di modo che
non sia una struttura privata, ma sia una struttura veramente
convenzionata con il pubblico, che serva ad implementare
l'attività.
Va in ogni caso sottolineato come la mobilità passiva sia legata
soprattutto ad interventi ad alto rischio di inappropriatezza:
questo significa che molte persone che decidono di operarsi fuori
Valle vanno fuori per "sentito dire", perché sentono dire che in
quella clinica si opera meglio il ginocchio, e così via dei dati
concreti sulle giustificazioni dal punto di vista clinico.
Riteniamo che la nostra équipe ortopedica abbia operato e sia nelle
condizioni di operare assolutamente in linea con altre strutture
pubbliche e private fuori Valle.
Per quanto riguarda la fuga per la traumatologia, questa è
praticamente inesistente, tutta la traumatologia viene operata qui,
e questo è un dato importante, perché fa capire come la qualità
dell'ortopedia sia importante, poiché spesso la traumatologia è
legata ad interventi particolarmente complicati e
interdisciplinari.
Per quanto riguarda l'analisi che è stata fatta alcuni mesi fa
dal direttore sanitario, quanto riportato sul giornale deriva da
un'incomprensione, perché il direttore sanitario, a domanda
specifica - cioè se la fuga fosse legata a motivi di scarsa qualità
del servizio - rispondeva che in teoria poteva anche essere così,
ma invece a riprova che ad Aosta il fenomeno della mobilità non è
legato ad un cattivo funzionamento dell'équipe della chirurgia e
dell'ortopedia in particolare, sono i dati forniti ufficialmente
dall'agenzia sanitaria dei servizi, che saranno a breve pubblicati
e dove noi abbiamo, per quanto riguarda l'ortopedia, degli ottimi
risultati. Devo dire che probabilmente nell'articolo non è emerso
in modo chiaro come le motivazioni della mobilità sanitaria non
siano da imputare ad una scarsa qualità della nostra ortopedia.
Per quanto riguarda i dati della riduzione dei tempi di attesa
sull'ortopedia e sulla chirurgia in generale, e quindi i dati per i
ricoveri, sono praticamente inesistenti, cioè non vi è una lista di
attesa per gli interventi chirurgici, tant'è vero che nel 2010 i
DRG chirurgici (ricoveri ed interventi chirurgici) sono stati 650 e
642 sono entro i tempi massimi secondo le classi di priorità,
quindi il 98,77 percento. I DRG chirurgici fino al luglio 2011
(compresi quelli di ortopedia) sono stati 382 e 375 sono entro i
tempi massimi (le farò avere questa tabella precisa) il 98,17
percento. Nonostante questo, si sta valutando la possibilità
dell'équipe di ortopedia di lavorare in chirurgia, nelle sale
operatorie, e si metteranno a disposizione un maggior numero di ore
per sala operatoria.
In generale devo dire che per quanto riguarda la mobilità
sanitaria, si sta migliorando leggermente, tant'è che nel 2009. il
dato che ho citato di 1.882, nel 2010 è migliorato e abbiamo 1.791.
Quindi in generale stiamo migliorando, e questo è legato anche alla
struttura di Saint-Pierre che sta riassorbendo tutta la
riabilitazione, legato all'emodinamica che fa sì che non mandiamo
più i pazienti a fare le angioplastiche fuori Valle, e anche
nell'ambito degli interventi della chirurgia ortopedica, in
particolare stiamo richiamando i pazienti che vanno fuori Valle.
Non è facile, ci sarà sempre una mobilità sanitaria, perché abbiamo
dei centri di riferimento di 2° e 3° livello che non potremo mai
avere in Valle, però questo non ci sottrae dal fatto che dobbiamo
sempre cercare di migliorare.
Infine, sull'ortopedia, a breve sarà consegnato metà del reparto
completamente ristrutturato e questo permetterà di migliorare
ulteriormente l'assistenza dei pazienti; quindi si procederà con
l'altra parte del reparto che deve essere ristrutturata. Con il
reparto di Ortopedia si concluderà la ristrutturazione dei reparti
ospedalieri. Grazie.
Presidente
- La parola alla Consigliera Carmela
Fontana.
Fontana (PD)
- Grazie Assessore per i dati che mi ha
fornito.
Veramente ho un po' di confusione, perché mi ritrovo dei dati
che non sono indifferenti che vanno fuori Aosta. Ho visto una
delibera del 29 luglio, dove si parla dell'attivazione di un
reparto ortopedico di 16 posti letto, di cui al massimo 12 posti
letto pubblici, compreso i posti letto per il day hospital e
terapia intensiva, presso strutture regionali private. Io mi chiedo
questo: abbiamo speso tantissimi soldi per ristrutturare
l'ospedale, abbiamo investito una marea di risorse, adesso non so i
costi per l'attivazione di questo nuovo reparto nella clinica
privata...mi chiedo: perché non investire sulla struttura pubblica?
Io sono per le strutture pubbliche! La motivazione è solo questa, e
poi...cosa facciamo di questo reparto? lo paghiamo noi? Non riesco
a capire questi soldi se sono impegnati da parte dell'USL...
(interruzione dell'Assessore Albert Lanièce, fuori
microfono)
...sì, però torniamo al punto di prima. Secondo me bisogna
potenziare di più le strutture pubbliche, perché arriveremo come
una volta, che chi ha i soldi si può permettere determinate cose e
chi non ha soldi non si può permettere di curarsi.
Vorrà dire che nel prossimo Consiglio farò un'interrogazione
solo per capire i costi, però non riesco a seguire questo filo
logico, perché sono tanti quelli che su 4.291 vanno fuori
Valle...pensavo avessimo problemi di medici sull'ortopedia... Lei
mi dice che, invece, abbiamo dei medici preparati, e non capisco
perché piuttosto di investire altri soldi non si investa su questo
reparto per migliorarlo, visto che si è fatto tanto sull'Ospedale
di Aosta, ci sono dei reparti dell'Ospedale Parini che sono un
fiore all'occhiello!
Allora, dove abbiamo delle lacune, cerchiamo di capire quali
sono le motivazioni e potenziare questo reparto, non aprire altre
strutture pubbliche. Io non lo condivido questo, perché ritengo che
sia sempre meglio investire sulla struttura pubblica, anche per
tutti i soldi che già stiamo investendo, non sperperare altri soldi
nelle cliniche private! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK