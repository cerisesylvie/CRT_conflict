Consiglio Regionale della Valle d'Aosta - Oggetto del Consiglio n. 1031 del 15 dicembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1031 del 15 dicembre 1999 - Resoconto
OGGETTO N. 1031/XI Notizie sugli oneri derivanti dalla
gestione della tramvia intercomunale Cogne-Eaux Froides-Plan Praz.
(Interrogazione)
Interrogazione Premesso:
- che nella scorsa seduta del Consiglio regionale è stata
approvata una legge relativa alla "Gestione della tramvia
intercomunale Cogne-Eaux Froides-Plan Praz;
- che nel corso del dibattito, nonostante le sollecitazioni di
numerosi consiglieri regionali, l’Assessore
competente non ha fornito alcuna indicazione utile sui contenuti
della gestione medesima;
- che la medesima legge prevede un onere finanziario determinato
in annue lire 1,6 miliardi per gli anni 2000 e 2001;
i sottoscritti Consiglieri regionali
Interrogano
L’Assessore competente per sapere:
1) sulla base di quali parametri o studi è stata impegnata la
cifra indicata in premessa;
2) quali sono i ricavi e le spese previste, nonché quante unità
saranno occupate per l’esercizio a regime del
servizio;
3) quali sono i costi relativi alla formazione del personale,
quando si prevede l’avvio dei corsi e quando
l’attivazione concreta del servizio di
trasporto.
F.to: Tibaldi - Frassy
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Per rispondere alla domanda sulla base di
quali parametri o studi è stata impegnata la cifra indicata in
premessa, leggerò e illustrerò agli interroganti la relazione del
tecnico progettista, che ci aveva fornito i dati che ci hanno
permesso di quantificare la spesa presunta dei costi annuali di
gestione.
Poiché la voce principale dei costi annuali di gestione della
tramvia è rappresentata dal personale di servizio, originariamente
previsto in 25 unità, tali da garantire la presenza e il
funzionamento continuo diurno dell'intero sistema di trasporto, si
è determinato tale organico alla luce delle effettive giornate
annue di funzionamento della tramvia e della possibilità di una
migliore valorizzazione del personale.
Il periodo di effettivo funzionamento della tramvia sulla scorta
anche di quanto avviene in analoghi sistemi di trasporti, si
sviluppa nell'arco di 335 giorni, essendo riservate 30 giornate
ogni anno ad opera di straordinaria manutenzione effettuabili su
tutta la linea unicamente a convogli fermi.
Dopo un primo rodaggio del sistema di trasporto, si prevede una
progressiva intercambiabilità di mansioni del personale, con una
possibile rotazione nei posti di lavoro e una valorizzazione delle
ore lavorative. In tali condizioni gli operatori di stazione ad
esempio, originariamente previsti in numero di 9, si possono
ridurre a 5 seguendo il seguente schema: ore lavorative 8, giornate
lavorative 335, ore lavorative garantite da ogni operatore
nell'anno, escluse pertanto quelle riservate a ferie, festività e
malattie 1600, stazioni presidiate 3, risulta pertanto 8335 diviso
1600 per 3, numero 5 agenti, quando l'affinamento è stato
effettuato anche nei costi annuali, soprattutto relativi al consumo
di corrente elettrica, dei possibili ricavi e per i biglietti
passeggeri.
Gli addetti alla tramvia, in conclusione, in numero complessivo
dovranno essere di circa 20 unità così suddivisi: 1 direttore di
esercizio, 3 direttori centrali del movimento della manutenzione, 5
operatori di stazioni, 4 guidatori, 1 responsabile delle officine
elettriche, meccaniche e delle sottostazioni, 6 operai
specializzati, elettricisti, meccanici, manutentori, eccetera.
Stima di massima dei costi annuali in attesa della messa in
funzione della tramvia stessa e sottolineo che sono stime tecniche:
personale addetto alla tramvia 20 per 64 milioni, 1.280 milioni;
corrente elettrica 150 milioni; materiale per manutenzione e
riparazione 200 milioni; telefoni, riscaldamento stabili,
locazioni, eccetera, 100 milioni; assicurazioni, compensi a terzi,
varie, 100 milioni, per un importo di circa 1,5-1,6 miliardi.
Questo è quanto è previsto nella relazione tecnica del tecnico
incaricato del progetto. Quindi per quanto attiene il primo
quesito, i parametri sui quali ci siamo basati sono stati presi
dalla relazione del progettista che è l'ing. Alberto Devoti.
Quali sono i ricavi e le spese previste, nonché quante unità
saranno occupate, il primo e il secondo quesito sono riconducibili
a questa prima relazione, tenuto conto che i ricavi potranno essere
quantificati nel momento in cui ci sarà l'entrata in funzione
direttamente dell'impianto.
Quali sono i costi relativi alla formazione del personale,
quando si prevede l'avvio dei corsi e quando l'attivazione concreta
del servizio di trasporto, diciamo che qui si può fare riferimento
al capitolato speciale tecnico di appalto relativo alla fornitura
del materiale rotabile, nel senso che i commi 5.4, relativo
all'addestramento del personale, e 5.5.1, relativo ai tempi per la
consegna provvisoria dei locomotori e penali, identificano già i
tempi e le modalità della formazione del personale.
Quindi la questione è regolata dai punti sopra menzionati del
capitolato, i quali prevedono che non ci siano costi relativi alla
formazione del personale, in quanto gli stessi fanno parte del
compenso per la fornitura dei locomotori, nel senso che nel
capitolato d'appalto, nei compensi di fornitura dei locomotori era
già previsto anche il costo della formazione.
L'avvio dei corsi è previsto il 3 febbraio 2000, due mesi
antecedenti e successivi alla consegna provvisoria del primo
locomotore, prevista entro 10 mesi dalla data di stipulazione del
contratto avvenuto il 3 giugno 1999. Questo è quanto prevede il
capitolato. L'attivazione concreta del servizio è prevista nel
corso del 2001.
Volevo anche sottolineare che nel capitolato il punto 5.5.1, che
prevede la consegna provvisoria del primo locomotore entro dieci
mesi, prevede anche la consegna provvisoria del secondo e terzo
locomotore entro dodici mesi dalla data di stipulazione del
contratto.
La penale pecuniaria per ogni giorno di ritardo sui tempi di
consegna sopra indicati sarà di 1 milione. Quindi possiamo fare
riferimento per quanto attiene i corsi di formazione e la
tempistica, al capitolato d'appalto a suo tempo allegato
all'assegnazione del contratto di fornitura del materiale
rotabile.
Président
La parole au Conseiller Tibaldi.
Tibaldi (FI)
Ringraziamo l'Assessore per le informazioni
che oggi ci vengono fornite in maniera più dettagliata su questa
tramvia in fase di realizzazione. Informazioni che purtroppo non
abbiamo avuto la possibilità di possedere con analoga compiutezza
quando venne discusso il disegno di legge relativo alle modalità di
gestione di questo mezzo di trasporto.
Le considerazioni che oggi possiamo esprimere sono in linea di
principio quelle che già abbiamo espresso allora, cioè le
perplessità sulla funzionalità e sull'economicità di questo
servizio, che oggi sono rafforzate dalle informazioni di cui
veniamo a conoscenza, e cioè che questa struttura avrà un notevole
costo, un organico sovradimensionato secondo il nostro punto di
vista, perché dalle 25 unità originariamente previste ci sono 20
unità che verranno assunte. È singolare poi il fatto che fra queste
20 unità ci sia un direttore generale e tre direttori centrali,
cioè il comparto dirigenziale occupa il 20 percento dell'organico
che dovrà andare a gestire i vagoncini che si sposteranno fra Pila
e Cogne.
Non so se è una nuova filosofia della politica della Giunta
regionale quella di prevedere comunque e sempre una sorta di
triumvirato per evitare forse conflitti di qualche natura
all'interno dell'assetto politico, un triumvirato che deve
sovrintendere, insieme al direttore generale, al funzionamento dei
vagoncini. Sappiamo che può essere un'attività complessa e anche
rischiosa, sotto il profilo della sicurezza l'evento che abbiamo
vissuto quest'anno con la tragedia del Tunnel ci ha insegnato che
la sicurezza in galleria deve essere più che mai tutelata e gestita
con estrema cautela. Però abbiamo appreso che la linea ferrata è
una sola, i vagoncini sono tre, e quindi su una linea ferrata le
percorrenze saranno sempre una sola, non è che ci possono essere
coincidenze o scali particolari.
Quindi, ferma restando la relazione del tecnico, che è stata
praticamente recepita in gran parte dal disegno politico della
Giunta, poi scritto anche nel disegno di legge recentemente
approvato, ci sembra difficilmente realizzabile il proposito
descritto in relazione, cioè che questa impostazione permetterà
l'ottimizzazione del servizio e l'economicità del trasporto.
Ci sembrano parole al vento, le classiche parole che spendono
anche i relatori in commissione, quando si fanno fare la relazione
spesso e volentieri da funzionari, noncuranti nemmeno di quello che
c'è scritto nell'articolato delle leggi. Questo tra l'altro
potremmo anche aggiungerlo al carnet di osservazioni che sono state
fatte prima da molti colleghi consiglieri, in occasione delle
comunicazioni del Presidente.
L'economicità del trasporto, dicevo, attraverso l'abbattimento
di costi fissi, essendo i due sistemi di trasporto, quello della
telecabina e quello della tramvia, interconnessi.
Teniamo presente un evento, Assessore, che non era
esplicitamente previsto nell'interrogazione, ma che è quanto mai
attuale: la Pila S.p.A. diventa una società a partecipazione
totalmente pubblica e questo dal nostro punto di vista è un
aggravante, perché difficilmente possiamo pensare che questi
parametri di organico e di costi di gestione potranno essere
rispettati, ancorché siano già elevati adesso come sono stati
illustrati, per conseguire quegli obiettivi e di servizio del
trasporto e di ottimizzazione del servizio e di economicità dei
costi, che sono stati palesati nella relazione della legge.
La nostra preoccupazione è piuttosto un'altra. Che alla luce di
quanto riferitoci oggi in questa risposta dell'Assessore, degli
eventi che si stanno maturando e che abbiamo visto pubblicati anche
sui giornali, cioè della Pila che diventa una società pubblica,
questa tramvia possa solamente concretizzarsi un domani in una
grossa, enorme "vagonata" di debiti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK