Consiglio Regionale della Valle d'Aosta - Oggetto del Consiglio n. 1844 del 25 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1844 del 25 febbraio 2016 - Resoconto
OGGETTO N. 1844/XIV - Interpellanza: "Mancata condivisione
con la V Commissione consiliare delle linee di indirizzo politico
per l'armonizzazione con l'ordinamento scolastico regionale dei
principi contenuti nella legge della cosiddetta Buona
Scuola".
Follien (Presidente) -
Punto n. 43 all'ordine del giorno.
La parola al collega Laurent Viérin.
Viérin L. (UVP) -
On parle encore d'école et de la
réforme en Vallée d'Aoste. Nous avons particulièrement à
cœur le thème scolaire, Assesseur, vous l'avez
compris de par nos initiatives. Nous croyons que le moment
historique de chaque réforme au niveau national qui doit être
appliquée en Vallée d'Aoste est un moment fondamental pour la
communauté entière, puisque quand on est investis sur l'école on
est investis sur l'avenir de nos générations. Ce qui se passe quand
on œuvre pour reformer le système scolaire n'est
pas indiffèrent, puisqu'il s'agit d'un domaine très délicat et très
complexe, qui fait partie d'un acquis que dans les décennies et
dans les différentes phases historiques on a construit pour animer
un modèle d'école valdôtaine duquel nous sommes tous fiers.
Assessore, noi abbiamo costruito e presentato questa
interpellanza, perché siamo rimasti un po' stupiti dalla delibera
che lei ha portato in Giunta e che voi avete approvato a fine
gennaio, con la quale si andava a costituire il gruppo di lavoro
famoso che noi tutti aspettavamo. Lei, dopo l'accordo siglato con
il Ministro per la non applicazione della "buona scuola" in Valle
d'Aosta, era venuta in Consiglio e tutti noi avevamo condiviso un
percorso per portare in Commissione consiliare, al di là di tutti i
passaggi sindacali o meno che verranno e che dovevano essere fatti,
un momento di sintesi e soprattutto di indirizzo che sarebbe
passato attraverso la costituzione di un gruppo di lavoro, che voi
avete costituito giustamente a fine gennaio. Il problema non è
tanto la sua costituzione: è un gruppo di lavoro tecnico che da un
punto di vista formale viene costituito da insegnanti, dirigenti o
da personale qualificato e che negli anni ha dimostrato grande
professionalità nel settore scolastico. Il problema sono gli
indirizzi politici, perché ogni riforma è fatta sì di una parte
tecnica, ma qui all'interno di quest'aula noi tutti ci saremmo
aspettati di discutere di quali sono i contenuti di questa riforma
che in Valle d'Aosta non viene applicata come a livello nazionale,
con tutte le garanzie che lei, Assessore, ci ha dato anche in
Commissione.
Il problema non è il provvedimento di costituzione del gruppo di
lavoro, ma è l'allegato, perché lei, Assessore, porta in Giunta una
delibera con allegata già la riforma, con già i contenuti o
comunque con parte dei contenuti della riforma, al di là della
questione della riorganizzazione territoriale, che nessuno di noi
ha visto in Commissione e soprattutto in V Commissione, dove
avevamo deciso di condividere almeno gli indirizzi, che noi
riconosciamo esserci effettivamente e soprattutto nel governo, ma
che noi vorremmo condividere anche a livello di Commissione.
Tutto ciò che è contenuto in questo allegato alla delibera, va
già a modulare delle parti. Al di là di quello che già abbiamo
condiviso in Commissione (penso alla riorganizzazione territoriale
della bassa valle), noi leggiamo: "linee di indirizzo per il
recepimento della legge n. 107/2015" e all'interno "scelte
preliminari dell'intervento, scuola di primo ciclo di istruzione e
dotazioni organiche, scuola secondaria di secondo grado" con tutto
ciò che è il mantenimento del modulo a cinquanta minuti, le
cattedre oggi costituite, cioè tutto ciò che è, al di là della
diagnosi, quello che si intende fare. Noi senza polemica vorremmo
solo capire, e non è che lo diciamo solo noi, perché da quanto
abbiamo letto dagli organi di informazione e dalle organizzazioni
sindacali, neanche i sindacati avevano avuto un percorso di
condivisione, tant'è che nella documentazione che è stata
distribuita durante il presidio delle scorse settimane, piuttosto
che da ciò che si legge e si evince dagli organi di informazione e
nelle riunioni pubbliche che sono state organizzate, tutti
chiedevano semplicemente una condivisione a monte.
Ne abbiamo discusso con l'assessore Fosson e poi in Commissione
in questo anno abbiamo cercato di recuperare parte della mancata
condivisione, che poi è stata invece rivista
in itinere
. Ciò
che dà a tutti la possibilità di condividere o meno, di difendere o
meno fuori delle scelte, anche e soprattutto su argomenti delicati
come la scuola, è almeno prima un piccolo dibattito in Commissione.
Al di là della costituzione del gruppo tecnico, prima di approvare
quelle che voi avete definito nell'allegato "Linee di indirizzo per
il recepimento della legge", costava tanto portarle in Commissione
una settimana prima, due giorni prima, un giorno prima e dire: noi
abbiamo pensato di ridurre le ore qui, di aggiungerle là? Noi non
chiediamo altro che condivisione in ogni momento in cui ci sono
delle scelte, che non sono del governo, ma del Consiglio. Una
riforma così importante come quella della scuola abbiamo deciso qui
in Consiglio di farla tutti assieme, partendo da una soddisfazione
per il non recepimento e per quell'accordo con il Ministro, che
aveva salvaguardato dei punti, tranne la questione della
regionalizzazione che poi abbiamo recuperato con una risoluzione
qui in Consiglio, ma che andava a tutelare la questione
dell'infanzia, della
adaptation
in Valle d'Aosta e di una
riforma che noi vogliamo essere valdostana.
È una questione di metodo, prima ancora di iniziare a discutere
di cosa si sta facendo, perché effettivamente noi non sappiamo se
questo gruppo sta andando avanti con tali linee. Noi presumiamo di
sì, perché se la delibera dà delle linee guida, queste dovranno
essere la guida per le persone che sono state nominate nel gruppo
di lavoro. Però un po' di rispetto anche per i consiglieri
regionali, che forse hanno anche qualcosa da dire e magari sanno
anche qualcosa di scuola. Pensiamo ai componenti di questo
Consiglio, dove tanti si occupano o si sono occupati di scuola,
anche da un punto di vista professionale, piuttosto che per altri
motivi.
L'abbiamo già vissuto con l'assessore Teresa Charles, nella
famosa prima riforma della legge n. 18, la quale effettivamente era
partita con uno spirito di riforma principalmente legata a delle
idee tecnico-politiche solitarie, ma poi ci si rese conto che senza
la Commissione e senza il Consiglio non si fa nessuna riforma. La
riforma poi deve essere votata qui in Consiglio.
Maggior condivisione c'è a monte su qualsiasi tipo di riforma,
più probabilità c'è che quella stessa riforma venga votata da
tutti. In questa legislatura ne abbiamo viste di tutti i colori
sulla mancanza di consenso per far approvare gli atti, al di là di
tutte le dimissioni o delle questioni che abbiamo vissuto in questa
legislatura. Qui, Assessore, quello che chiediamo è semplicemente
una condivisione. Non è niente di più di ciò che abbiamo chiesto
all'Assessore Fosson per la riorganizzazione territoriale, che poi
è stata fatta e che abbiamo visto durante l'anno in Commissione. E
chiediamo un'assunzione di responsabilità anche per i singoli
peones
che poi devono votare una riforma e che poi magari
incontrano per strada delle persone che chiedono: "ma cosa state
facendo?", "ah, noi non sappiamo niente!". Questo non va bene,
perché la delibera c'è, le linee guida sono approvate, alcuni
contenuti e spunti ci sono. Chiediamo semplicemente di avere la
delicatezza di fare un passaggio in Commissione sull'intenzione di
costituire di quel famoso gruppo di lavoro e per condividere le
linee di indirizzo che avrà.
Dopodiché è chiaro che torneremo sui contenuti, nel senso che è
ancora solo una bozza e sappiamo che questo gruppo di lavoro sta
lavorando. Sappiamo che i docenti, probabilmente anche qui per
mancanza di condivisione negli incontri pubblici che sono stati
organizzati, si sono già schierati in parte contro una riforma che
sta nascendo. Leggiamo e apprendiamo che anche le organizzazioni
sindacali non sono state coinvolte per tempo, o comunque, anche
qui, solo dopo l'approvazione della delibera.
Volevamo sapere da lei, Assessore, se abbiamo interpretato male
la delibera, se effettivamente la condivisione arriverà o meno e se
c'è un'effettiva volontà. È per questo che nelle domande chiediamo
quali siano state le scelte alla base di queste indicazioni che già
sono allegate alla delibera, perché non si sia ritenuto necessario
fare un passaggio in Commissione. Chiediamo infine della
condivisione con le organizzazioni sindacali, se ci informa su
quanto è successo o sta succedendo, perché c'è tanta attesa per
questa riforma.
Presidente
- Per la risposta, la parola all'assessore
Rini.
Rini (UV) -
Il collega Viérin mi offre una grande
possibilità di chiarire alcuni passaggi su questa tematica
importante. Di solito quando parliamo di scuola e ci confrontiamo
in diverse sedi, con lei mi trovo perfettamente d'accordo, però su
questo mi dispiace dirle che ci sono passaggi che lei ha riassunto,
ma che non corrispondo a quanto è successo, quindi la ringrazio per
darmi la possibilità di fare maggiore chiarezza su questo percorso
che stiamo affrontando. Vorrei anche cogliere l'occasione per
ringraziare tutti coloro che operano all'interno dell'assessorato e
nel mondo della scuola più in generale, i quali con grande serietà
ci stanno aiutando in questo percorso difficile.
Credo che molti in questa sala potrebbero dire molto meglio di
me, che nel mondo della scuola, così come in tanti altri settori,
per un politico sarebbe molto più facile lasciare tutto com'è, non
avere il coraggio di cogliere quella che è una grande sfida e di
mettere mano a un settore che, proprio perché lo conosciamo bene,
chi più chi meno, sappiamo essere un ambito difficile. Noi invece
abbiamo voluto cogliere questa sfida, e ringrazio anche i colleghi
di quest'aula, senza fare distinzioni di gruppi di maggioranza o di
opposizione, perché devo dire che le sollecitazioni, gli aiuti e i
consigli provengono in maniera trasversale. Ovviamente il percorso
è difficile, è in salita, è tortuoso, ma insieme sicuramente
possiamo farlo in una maniera adeguata.
Collega Viérin, lei ha ragione e io sono d'accordo con lei che
sicuramente questo passaggio poteva essere fatto meglio con una
condivisione in V Commissione. Su questo mi trova perfettamente
d'accordo, ma su tutto il resto mi corre invece l'obbligo di dover
dare delle spiegazioni puntuali. Innanzitutto le linee guida
contenute all'interno della delibera n. 93 del 2016 individuano
quelle che saranno le linee guida che porteranno a un percorso,
quindi altro non son, se non il punto di partenza e non il punto di
arrivo. Parlare di una delibera che riassume o racchiude il
contenuto della riforma, non è corretto, perché contiene
semplicemente delle linee guida.
Collega Certan, sono contenta se la metto di buon umore. Però,
tutte le volte! Magari anch'io finisco il mio intervento e poi lei
mi dice.
(Voce fuori microfono)
Il problema è che all'interno di queste linee guida altro non è
contenuto, se non un elenco puntuale dei punti ripresi all'interno
del protocollo d'intesa che è stato firmato alla presenza del
Ministro, e poi riassunto e inglobato all'interno della norma di
attuazione. Si traccia il solco nel quale, coloro che hanno le
competenze tecniche, dovranno poi portare avanti. Inoltre, lei ha
ricordato molto bene che c'è anche quella parte relativa invece
alla bassa valle, che invece è stata condivisa in V Commissione.
Quest'ultimo è un passaggio non solo molto importante, ma anche
impattante dal punto di vista delle conseguenze soprattutto
territoriali, per una zona che sappiamo essere fragile da quel
punto di vista, e lo testimoniano poi le iscrizioni.
Pertanto le scelte di ordine meramente politico alla base delle
predette linee guida, sono note alla V Commissione e a questo
Consiglio, proprio perché intervengono all'interno di quel percorso
già tracciato con quella firma del protocollo. Le ribadisco però
che sicuramente un passaggio sarebbe stato opportuno e farò tesoro
di questo suggerimento per i passaggi successivi, che saranno poi
quelli veramente fondamentali, perché andranno invece a costruire
il contenuto vero e proprio. Questa delibera individua le scelte
preliminari all'intervento normativo ed è dettata dal fatto -
questa è stata l'urgenza che ha portato all'approvazione della
delibera e la novità che contiene - che sarà a breve, mi auguro a
brevissimo, bandito un concorso per il reclutamento del personale
docente e dalla conseguente necessità di determinare i posti da
mettere a concorso.
Trattasi nello specifico di un'attività di rimodulazione e
razionalizzazione. Questo abbiamo avuto modo di specificarlo mi
sembra nello scorso Consiglio. Invece di analizzare la scuola per
reparti stagni, abbiamo voluto fare un discorso più ampio, andando
a soppesare quella che è la forza di risorse all'interno della
scuola nel suo complesso, non analizzando grado per grado, ma
guardando la scuola nella sua globalità e quindi tutti i gradi
insieme. Con una premessa, che qua colgo l'occasione per ricordare:
a fronte di un bilancio che ha portato delle razionalizzazioni
importanti proprio dal punto di vista delle risorse, quelle
destinate all'istruzione e alla scuola non sono state ridotte.
Questo credo che sia un segnale chiaro di quanto il governo
regionale e la maggioranza credano e vogliano investire nella
scuola, proprio per la particolarità del momento storico che stiamo
vivendo. All'interno però del bilancio destinato all'istruzione, da
una analisi nel suo complesso, abbiamo visto che c'era una
sproporzione tra le risorse per la scuola secondaria di primo grado
e quella di secondo grado. Cosa si è voluto fare? Cercare di
travasare delle risorse dalla scuola secondaria di primo grado e
indirizzarle verso la scuola secondaria di secondo grado, che da
anni lamentava una carenza di risorse. Tutto questo, in un contesto
economico che ha visto razionalizzazioni importanti su settori
anche delicati, credo che per la scuola sia un risultato importante
e che va sottolineato.
Credo che sia più che mai importante sottolineare come la quota
di bilancio complessivamente destinata alle spese per il personale
della scuola secondaria non cambierà. Si allocheranno solamente un
maggior numero di risorse alla scuola superiore, operando una
razionalizzazione delle cattedre della scuola media, che porterà
alla costituzione di cattedre con sedici ore settimanali in luogo
alle precedenti quattordici. Ricordo che a livello nazionale tutte
le cattedre sono di diciotto ore settimanali, invece da noi
rimarranno comunque di sedici. I nostri docenti potranno disporre
di un monte ore settimanale supplementare necessario a completare
l'orario d'obbligo da dedicare agli alunni in difficoltà, alle
attività di supporto agli alunni più meritevoli, alle attività di
potenziamento, agli alunni stranieri o con difficoltà di
apprendimento, i Bes o i Dsa.
Veniamo al punto sulle organizzazioni sindacali scolastiche, le
quali sono state messe al corrente delle scelte che sarebbero state
operate, questo prima ovviamente dell'approvazione della delibera.
Sull'argomento hanno avuto luogo due incontri preliminari
all'approvazione della delibera e l'attività di razionalizzazione
delle cattedre è stata oggetto di un'apposita successiva
comunicazione scritta.
In merito alle scelte sottese alla costituzione del gruppo di
lavoro, incaricato di predisporre la bozza di articolato per
l'attuazione e la contestualizzazione della legge n. 107 del 2015,
preciso - ma l'ha già fatto lei in maniera puntuale - che si tratta
di un tavolo tecnico composto da dirigenti della Soprintendenza,
dagli ispettori tecnici e da due dirigenti scolastici, uno del
primo e uno del secondo ciclo. Questo a significare quanto questa
delibera tracci unicamente il punto di partenza e da qui in avanti
credo che sarà più che mai necessario il confronto anche ovviamente
con la V Commissione. Il gruppo di lavoro si è insediato il 16
febbraio e analizzerà il testo della legge n. 107, individuerà una
serie di temi su cui occorrerà assumere le necessarie decisioni
volte al recepimento e all'adattamento della stessa.
Quindi con quella delibera sono state fatte delle scelte più
tecniche che politiche, che non ci permetteremo assolutamente di
fare, anche perché non è nostro compito. La politica svolgerà il
suo compito, ma quando in mano avrà la documentazione tecnica che
fornirà a tutti la possibilità di compiere le scelte migliori, non
per noi, ma per il futuro della nostra regione e per la formazione
delle future valdostane e valdostani. Il gruppo tecnico non ha
avuto delle indicazioni sui contenuti: penso ai vari temi, dal
ruolo del dirigente scolastico a tutto quello che concerne la
scuola dell'infanzia e a tutti quei temi che saranno poi
importanti.
Io sono consapevole del fatto che per creare una buona scuola
non basterà sicuramente una buona legge regionale, ma sarà
necessario un percorso serio di condivisione, di confronto e
sicuramente a volte anche di mediazione. Questo confronto dovrà
essere fatto con tutti gli attori della comunità scolastica e
assicuro sin d'ora il mio impegno affinché ciò avvenga, ovviamente
anche con la V Commissione. Se è mancato quel passaggio - e
condivido con lei che sia mancato - di questo ce ne scusiamo e
sicuramente nel futuro saremo più attenti a questi passaggi,
ribadendo però che non si è voluto assolutamente entrare nel merito
della riforma, ma si è data semplicemente la cornice di quella che
sarà, speriamo, una buona riforma.
Presidente
- Per la replica, la parola al consigliere
Laurent Viérin.
Viérin L. (UVP) -
Assessore Rini, non ci siamo.
Probabilmente non abbiamo letto la stessa delibera.
In premessa, Assessore, le vogliamo ricordare che siamo molto
consapevoli che quest'anno il settore dell'istruzione e della
cultura non ha avuto tagli, perché siamo stati artefici del lavoro
al bilancio, che è stato alla base anche della nostra astensione
sullo stesso. Non c'è bisogno di ricordare ciò che noi abbiamo
cercato di portare avanti, perché crediamo in questo settore, al di
là di chi lo gestisce.
Mi dispiace che lei venga qui in Consiglio, al di là
dell'ammettere che non c'è stata condivisione, a dire che queste
linee guida non sono già i contenuti della riforma. Quando a pagina
5 decidete nella delibera di togliere tre ore di tecnologia e di
mettere un'ora in più di matematica, questi sono già i contenuti
della riforma, Assessore. Io sono contento se il Presidente Restano
e i membri della V Commissione, sapevano di queste modifiche e di
questo travaso. Siamo tutti contenti dei trentasei posti delle Gae
che andranno a concorso e abbiamo battagliato qui in Consiglio per
averli. Siamo tutti contenti dei 500 euro del
bonus
, perché
siamo stati noi a sollecitarlo. Siamo tutti contenti del percorso
di istruzione e formazione che l'Assessore Donzel ha annunciato.
Siamo tutti contenti dell'autovalutazione di cui abbiamo parlato
ieri. Siamo tutti contenti della formazione dei docenti e anche del
merito. Queste sono le premesse di ciò che già è stato fatto.
Non siamo contenti quando leggiamo in una delibera, che nessuno
ha visto e nessuno ha condiviso: che si riporta l'intervento sugli
organici della scuola secondaria e che tale riforma prevedrà
questo: mantenimento dei moduli, cattedre oggi costituite da
tecnologia che passeranno da tre ore a due, si aggiungerà
matematica. Questi sono già i contenuti. Al di là del contestarli o
meno, perché non stiamo dicendo se sono o meno una cosa buona, noi
abbiamo posto una questione di metodo. Quindi lei non ci può venire
qui a dire che la delibera è solo l'inizio di un percorso e non la
fine. È un punto di partenza, dove voi avete già codificato quali
interventi saranno. Quando per strada si dice "togliete tecnologia
e aggiungete matematica", ma chi l'ha deciso? Se va bene o non va
bene è un altro discorso, ma avremmo voluto condividerlo in
Commissione. È per quello che non parliamo la stessa lingua. O
meglio, noi cerchiamo di farne una questione di metodo, perché
questa riforma noi la riteniamo importantissima, che deve essere
condivisa il più possibile, per avere poi quell'esito che lei
stessa ricordava. Ciò che noi ribadiamo, anche se lei non è
d'accordo, non è tanto il merito di ciò che avverrà, ma il fatto
che già con queste linee guida voi avete deciso parti importanti di
scelte, come il togliere delle ore di certe materie e metterne
altre.
Lei dice che bisogna avere il coraggio di fare le riforme. Ma
chi lo mette in discussione! Chi ha mai detto che non bisogna fare
una riforma! Noi le chiediamo che questa riforma sia condivisa da
tutti, o meglio, dalla maggior parte delle persone che credono in
questa riforma. E noi ci crediamo nella riforma della "buona
scuola", ma vorremmo anche partecipare come attori, visto che siamo
stati anche eletti dalla gente per venire qui e cercare di capire
cosa voi state facendo.
Viva i consiglieri di maggioranza che sapevano di questa
riforma, viva i consiglieri di maggioranza che sono al corrente e
che quando certi insegnanti o certi colleghi chiedono informazioni,
voi saprete sicuramente informarli su ciò che sta avvenendo.
Purtroppo noi magari non abbiamo abbastanza capacità nel settore
scolastico e non siamo stati in grado di spiegare ciò che lei sta
facendo, ma se lei avesse fatto un passaggio in Commissione, noi
saremmo stati informati sulle scelte.
Aggiungo anche un'altra cosa. È vero, ci sono risorse che sono
state mantenute, purtroppo ci sono certi progetti che vengono
abbandonati: penso alla scuola digitale e ai progetti bilingue.
Chieda pure, Assessore! È chiaro che quando c'è una riforma
organica e quando ci sono taluni contenuti da inserire, il fatto di
andare a fare certe scelte, magari ne pregiudica altre.
Noi torneremo sui contenuti della riforma, se avremo la
possibilità di discuterne in Commissione. Non penso che dovremo
arrivare a una risoluzione in questo Consiglio per convocarla in V
Commissione, perché pensiamo che lei ci verrà da sola. Immaginiamo
e aspetteremo un impegno formale, altrimenti presenteremo una
risoluzione per convocarla in V Commissione e per fare quel
passaggio che non è stato fatto e che noi avremmo voluto fare
semplicemente per essere informati, perché credo che non ci sia
peggiore umiliazione per un eletto, di non sapere ciò che si sta
facendo nell'amministrazione nella quale si è stati eletti. Quando
si è consiglieri di opposizione, forse si ha una giustificazione
per non essere informati, perché non sempre la maggioranza deve
informare per forza di ciò che si sta facendo. Ma è mortificante
leggere da una delibera, come è stato anche per le organizzazioni
sindacali: quando lei è arrivata dai sindacati con la delibera,
nessuno la conosceva e lei stessa ha detto che probabilmente
sarebbe stato necessario un passaggio, e noi questo lo
riconosciamo. Noi chiediamo - come lo chiediamo a tutti, non solo a
lei, Assessore - maggiore condivisione. Ci si riempie spesso la
bocca di questa parola, ma la condivisione a babbo morto, cioè a
valle, non serve a niente. Non è possibile difendere le scelte
nelle quali magari si crede, se a monte non si è informati e
soprattutto non si è valorizzati per quelle piccole competenze che
ognuno di noi può mettere a servizio della Commissione e del
governo, il quale in certe occasioni non ha troppo rispetto del
ruolo dei consiglieri e specialmente delle commissioni consiliari
che sono fondamentali, perché la riforma passerà in Consiglio e qui
dovrà essere votata.
Presidente
- La parola alla consigliera Certan, per fatto
personale.
Certan (ALPE) -
Assessore Rini, stia serena! Non
sorridevo per lei, perché non è lei il centro dei miei pensieri,
glielo assicuro. Le chiedo scusa, ma veramente non stavo sorridendo
per lei. Ma visto che mi ha chiamato in causa, in effetti mi fa
sorridere quando dice che le organizzazioni sindacali avevano
condiviso con lei questa delibera.
Presidente -
Consigliera Certan, si attenga al fatto
personale, per cui ha chiesto la parola.
Certan (ALPE) -
Questo aspetto fa sorridere e veramente
ha fatto bene il collega Laurent Viérin a riportare questo aspetto
delle organizzazioni sindacali.
Presidente -
Consigliera Certan, si attenga al fatto
personale e termini l'intervento, dopo di che proseguiamo con i
lavori. Grazie.
Certan (ALPE) -
Hanno chiesto una serata ed era invitata
pure lei. Questo fa sorridere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK