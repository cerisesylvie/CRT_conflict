Consiglio Regionale della Valle d'Aosta - Oggetto del Consiglio n. 554 del 26 giugno 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 554 del 26 giugno 2014 - Resoconto
OGGETTO N. 554/XIV - Interrogazione e Interpellanza: "Notizie
in merito agli oneri finanziari sostenuti dalla Regione per la
gestione dell'aeroporto regionale" e "Interventi per un'eventuale
riconversione dell'aeroporto regionale ai fini
turistico-sportivi".
Presidente -
La parola al Consigliere Ferrero.
Ferrero (M5S) -
Grazie Presidente.
Torniamo a parlare di aeroporto. Mi trovo a riparlarne assieme
ai colleghi di ALPE. È un argomento ormai trito e ritrito, ma è un
argomento purtroppo che ha assorbito milioni di euro. Nel settore
trasporti noi ritroviamo tutto l'immobilismo di questa Giunta
regionale: vediamo l'Assessore Marguerettaz quasi come un monaco
buddhista, un saggio, che ci invita comunque sempre a essere
pazienti, è quasi rassicurante, io confesso di avere una sua foto
ingrandita nella camera, quando soffro di insonnia, effettivamente
lo guardo, con sentimenti che non riguardano, preciso, la sfera
sessuale, eh...no! E mi concilia veramente il sonno, è qualcosa di
rassicurante, è come se mi dicesse: rispetto ai problemi della
vita, che cos'è la ferrovia, che cos'è l'aeroporto, chiedetevi dove
andiamo, chiedetevi cosa facciamo su questo pianeta. I valdostani,
invece, si chiedono: "arriviamo?" "Ripartiamo?"
Perché effettivamente con i bimodali siamo ancora all'appalto, e
con l'aeroporto siamo ancora al livello che io mi vado a prendere
un biglietto scontato con Ryanair all'aeroporto di Orio al Serio
per 29 euro, vado via tre giorni e pago tra benzina, autostrada e
parcheggio 160 euro.
E allora effettivamente mi sento abbastanza idiota, per non dire
altro. Ecco, noi vorremmo cercare di uscire da questa situazione di
immobilismo, capire effettivamente dove si può andare, perché?
Perché i soldi si continuano a spendere e lo ritroviamo sia nella
nostra richiesta che in quella dei colleghi di ALPE. Ci sono degli
oneri che sostanzialmente vengono assorbiti e sono milioni di euro,
e cadono in una specie di buco, che non ha una fine. Se andiamo poi
a ricordare tutte le tappe, vediamo di una pista che è stata fatta
e rifatta, di un impianto di illuminazione che, nuovo, quello il
primo che era stato rifatto, è stato rosicchiato dai topi, senza
essere neanche utilizzato, e spero che tra i topi non ci sia nessun
topo simpatizzante unionista, se no mi arriva un'altra querela.
Ecco, forse è venuto il momento di fermarsi un attimo, di vedere se
qualcuno ha sbagliato, se la famosa convenzione anche con AVDA è
stata fatta in maniera così disinvolta e ci siamo messi all'interno
di un contratto con delle clausole capestro, della serie non ci
possiamo più uscire o se in qualche maniera c'è una via di
uscita.
Perché? Perché comunque la tendenza a livello nazionale è quella
di sospendere completamente i fondi, gli interventi statali, per
quanto riguarda le tratte regionali nei piccoli aeroporti. Per cui
adesso paradossalmente in una situazione in cui non ci sono voli,
stiamo risparmiando. È questa la cosa. Non ci sono voli, non c'è il
servizio e dobbiamo ancora essere contenti, perché potremmo buttare
via dei soldi in più. E potremmo buttare anche 1 milione 800 mila o
2 milioni, mi correggerà poi l'Assessore. Di recente è stata fatta
una delibera di riduzione, quindi avete recuperato i soldi che
erano stati stanziati per i voli e li avete resi disponibili per
altre questioni. Non possiamo effettivamente più aspettare perché
se non c'è un'alternativa a questo aeroporto, che noi come
Movimento Cinque Stelle abbiamo sempre detto che l'aeroporto
commerciale è stato un errore madornale, bisogna comunque
assicurare ai valdostani un minimo di servizi verso gli aeroporti
di Caselle e verso gli aeroporti milanesi, in maniera tale che non
siamo sempre i soliti tagliati fuori da tutto, dai trasporti su
terra, dai trasporti aerei, dobbiamo sempre penare. L'autostrada è
cara e quindi bisogna in un certo senso uscire da questo
isolamento, che ormai si protrae da troppo tempo. Vorremmo sapere,
quindi, quali sono gli intendimenti e soprattutto quali sono le
responsabilità in chi, anche dal punto di vista di funzionari e di
consulenti ha gestito tutta l'operazione, un'operazione che fino
adesso ci ha portato a precipitare sulla pista del Corrado Gex e
ancora oggi, dopo 3-4, non so quanti sono stati i rinvii, ormai ho
perso anche il conto, non sappiamo nei cinque anni quanti
passeggeri sono transitati nell'aeroporto, però sappiamo bene che
se dividiamo il numero dei passeggeri per quanto ci è costato
l'aeroporto, penso che probabilmente buona parte dei valdostani
avrebbe potuto volare con il Concorde direttamente da Aosta verso
le più svariate destinazioni, se la pista lo avesse consentito.
Presidente -
La parola all'Assessore Marguerettaz.
Marguerettaz (UV) -
Grazie Presidente.
Devo dire che ho avuto una certa emozione a immaginare di essere
nelle pareti del collega Ferrero, ma al di là della simpatica
esposizione, credo che l'argomento sia un argomento molto serio,
che merita un approfondimento che probabilmente è meno scontato e
meno evidente. Rispetto a una serie di analisi, che poi devo dire
sono anche corrette, non è che necessariamente sono contrario, ma
noi oggi stiamo gestendo un'operazione che, ricordo a tutti, è nata
dieci anni fa.
E anche le analisi, i master plan, gli studi, che sono datati e
hanno dieci anni, probabilmente si riferiscono a un contesto che
non esiste più. Ora è vero che è anche nostro compito analizzare,
ma entriamo nelle domande, nelle questioni specifiche.
Rispetto alla domanda dell'ALPE, del collega Bertin,
"l'ammontare dell'onere finanziario complessivo sostenuto
dall'Amministrazione regionale nell'ultimo quinquennio per il
servizio antincendio presso l'aeroporto regionale di
Saint-Christophe e la previsione": l'onere sostenuto nell'ultimo
quinquennio è certamente legato alle spese correnti sostenute dal
presidio del corpo regionale dei vigili del fuoco e principalmente
quelle del personale, sulla base dei dati forniti dalla struttura,
l'organico assegnato all'aeroporto può essere considerato, tenuto
conto della turnazione del personale, pari a 18 unità, di cui 4
capisquadra, dal 1°febbraio 2010 al 14 maggio 2013, dal 1°di
gennaio 2009 al 31 gennaio 2010 e dal 14 maggio 2013 al 31.12, per
un totale di 20,5 mesi.
Invece, con l'abbassamento temporaneo alla seconda categoria
antincendio, l'organico assegnato può considerarsi dimezzato:
quindi, laddove c'è stata la possibilità di fare del risparmio,
l'abbiamo fatto subito. Considerando che, sulla base dei dati
relativi al costo del personale, un vigile del fuoco e un vigile
del fuoco caposquadra hanno rispettivamente un costo mensile, al
netto di indennità festive, notturno, lavoro straordinario,
maggiorazione orario, per l'Amministrazione, di 3.800 euro e 4.063
euro per il caposquadra, il costo sostenuto nell'ultimo
quinquennio, per il personale, ammonta, per cinque anni, a 3
milioni 461. Vanno poi aggiunte alcune spese di dettaglio, 50 mila
euro nel quinquennio per la gestione e la conduzione dei locali e
per la gestione degli automezzi e per i locali 200 mila euro,
sempre nel quinquennio.
In aggiunta a queste spese correnti sono stati fatti alcuni
interventi urgenti di manutenzione e adeguamento: il principale
quello realizzato nel 2013, per una spesa di 18 mila euro oltre a 5
mila euro di spese tecniche. In prospettiva, se dovesse passare
alla categoria 5, quella di riferimento per il collegamento
Aosta-Roma, sulla base dei dati forniti dai vigili del fuoco
sarebbe da prevedere un organico assegnato variabile tra 44 e 66
unità. Ciò si tradurrebbe in un raddoppio del costo del personale.
In aggiunta a tali spese correnti è da prevedere un intervento di
adeguamento definitivo del distaccamento antincendio per una spesa
complessiva di circa 1 milione. Per quanto riguarda la domanda "il
numero di aerei commerciali e il relativo numero di passeggeri
transitati nell'aeroporto regionale nell'ultimo quinquennio", che è
presente in entrambi gli atti ispettivi, abbiamo, nel 2009, 6.243
movimenti, ovviamente stiamo parlando di tutti i movimenti, quelli
commerciali, l'elicottero, eccetera...di cui quelli commerciali 11.
I passeggeri totali 2.672, ovviamente nel 2009 era chiuso, quindi
quelli commerciali erano voli di prova, non c'erano passeggeri
riconducibili a quella categoria. Nel 2010 ormai avevamo
l'aeroporto funzionante, i movimenti totali 13.466, quelli
commerciali 29, i passeggeri totali 14 mila, di cui quelli
commerciali, riferiti proprio alle tratte a pagamento, 32. Nel
2011: 14.746 movimentazioni, 78 quelle commerciali, 10.460 i
passeggeri totali, 769 quelli commerciali. 2011: 13.131
movimentazioni, 33 quelle commerciali, 4.162 i passeggeri totali,
73 quelli commerciali. Nel 2013, 8.357 movimenti totali, 29 quelli
commerciali, 1.884 quelli totali, e quelli commerciali 43. Si
evince, quindi, direi abbastanza bene, che a oggi la funzione
commerciale non è stata eseguita.
La terza domanda: "se sia a conoscenza di un presidio della
Polizia di Stato all'aeroporto regionale, se sì di quale entità":
ovviamente c'è un presidio della Polizia dello Stato, a far data
dal 2000, e secondo le informazioni fornite da AVDA il posto di
Polizia è attualmente operativo, tutti i giorni dalle 7 alle 19 con
due unità di personale. Ovviamente anche per l'accesso
all'aeroporto, bisogna identificare i passeggeri attraverso
verifica di documenti, che peraltro è una attività che qualcuno
lamenta, perché ovviamente il presidio è comunque una barriera.
Punto 4, se si conferma il passaggio alla categoria 6 per voli
commerciali all'aeroporto regionale. Come già specificato, la
categoria massima di riferimento per il volo Aosta-Roma è la quinta
e a oggi non vi sono elementi che indicano la necessità di
aumentare alla sesta. Per quel che è delle altre questioni non
ancora affrontate, che attengono all'interpellanza del gruppo
Cinque Stelle, "qual è il dirigente o il consulente che ha
predisposto la convenzione". La convenzione, così come tutta la
documentazione di gara per l'individuazione del socio privato della
futura società mista pubblico-privata, a cui la Regione avrebbe
affidato il servizio di gestione dell'aeroporto regionale è stata
predisposta dalla società T-Bridge Spa di Genova, in attuazione
dell'incarico di consulenza assegnato ai sensi della legge 18/98,
con la delibera della Giunta regionale n. 11 del 12 gennaio 2004,
adottata su proposta dell'allora Assessore al turismo, sport,
commercio, affari europei, Onorevole Luciano Caveri. Il punto 3, se
non è stata esaminata e da chi l'ipotesi di una revoca della
convenzione trentennale: è stata decisamente affrontata questa
questione. La convenzione, purtroppo, prevede all'articolo 18
specifiche cause e procedimenti per la decadenza e la revoca della
concessione. Sono fattispecie che sostanzialmente sono
riconducibili a gravi o reiterate inadempienze o al fallimento
della concessionaria. Nel 2011 abbiamo proprio avviato formalmente
una procedura di revoca, quindi sapete che quando c'è questo
procedimento devi identificare il responsabile del procedimento,
dopodiché AVDA è riuscita a sanare le contestazioni che abbiamo
rilevato, le ha rimosse, e anche in virtù delle valutazioni fatte
dagli uffici legali non abbiamo potuto procedere in tal senso.
La quarta domanda, credo che sia il clou della questione, anche
rispetto alle valutazioni successive. Credo che da parte nostra ci
sia tutta la disponibilità nell'affrontare questa questione nel
prosieguo, ognuno ovviamente ha la sua idea in merito, qui dobbiamo
solo definire il quadro. Abbiamo una legge regionale che ha dato
delle indicazioni, dove ci sono degli articoli molto precisi,
abbiamo una convenzione in essere e vari interventi di questo
Consiglio, che ha dato delle indicazioni sull'aeroporto e sul volo
Aosta-Roma. Possiamo sederci attorno a un tavolo e discuterne. È
chiaro che non possiamo non tenere conto di tutti gli atti che
abbiamo approvato, perché oltre alle delibere e agli atti interni
della Regione, ci sono degli APQ che sono stati fatti col
Ministero, con ENAC. Oggi abbiamo una situazione, da un certo punto
di vista, collega Ferrero, collega Bertin, favorevole a un,
ripensamento, perché non abbiamo un volo Aosta-Roma che è in corso,
perché la Comunità europea ha bloccato l'affidamento. Oggi ENAC ci
dice di ripresentare un piano per poter, se del caso, fare un nuovo
appalto. Prima di fare questa operazione sono assolutamente
d'accordo di convocare la commissione specifica, guardare le carte,
guardare i numeri e adottare delle decisioni che siano condivise,
perché nessuno ha intenzione di creare delle situazioni e dei
centri di spesa che non sono poi efficaci per la nostra comunità.
Perché purtroppo abbiamo in corso delle attività che sicuramente
potrebbero poi essere, il collega Ferrero lo sa, ogni tanto lo
invoca, all'attenzione della Corte dei Conti. L'Amministrazione non
può essere schizofrenica, oggi decidere una cosa, domani un'altra.
Dobbiamo, se cambiamo idea, argomentare in modo importante e dare
tutte le indicazioni del caso. È una valutazione, quindi, che
abbiamo già fatto anche in sede di Governo regionale, c'è tutta la
disponibilità per fare questo, fermo restando che dal punto di
vista legale abbiamo cercato più volte di avviare la revoca della
convenzione e ci siamo scontrati con una struttura difficilmente
aggredibile.
Si dà atto che dalle ore 10,39 assume la presidenza il
Vicepresidente Rosset.
Rosset (Presidente) -
La parola al Consigliere Bertin, ne
ha facoltà.
Bertin (ALPE) -
Grazie Presidente.
L'obiettivo principale di questa interrogazione, che tra l'altro
avevo presentato già cinque mesi fa, prima della crisi, era quella
di far conoscere, com'è evidente, all'opinione pubblica e non
soltanto agli addetti ai lavori, i costi della struttura
dell'aeroporto, far conoscere i costi di funzionamento
dell'aeroporto regionale, spese che le Amministrazioni pubbliche,
cioè i contribuenti, sostengono, indipendentemente dalla presenza o
meno di aerei. Sono anni che l'aeroporto in questione vede dei
risultati fallimentari, oggi ne abbiamo la conferma, ma già lo
sapevamo: 11 passeggeri, 39, 45, all'anno, risultati francamente
disastrosi, se non ridicoli, secondo me. Le uniche a usufruire
dell'aeroporto, a quante pare, come abbiamo detto tempo fa, sono le
lepri, che corrono indisturbate sulla pista e sono forse le uniche
utilizzatrici della struttura. Bisogna, inoltre, ricordare che a
seguito della convenzione di cui faceva cenno lei, una convenzione
con l'AVDA, per la gestione si spendono circa 2 milioni all'anno,
indipendentemente dal fatto che ci siano o no degli aerei. Una
convenzione come ci diceva trentennale, una follia, da cui in
qualche modo bisogna venirne fuori. È veramente qualcosa di non
sostenibile, tra l'altro con questa società, l'AVDA,
l'Amministrazione regionale, come sappiamo, è da tempo in causa per
tantissime ragioni. Insomma, anche la scelta del partner, bisogna
dire, l'avete pure sbagliata viste le cause che avete in corso con
questa società.
Ma ritorniamo alle spese, come ci diceva lei, 4 milioni soltanto
per il personale antincendio. A queste poi bisogna aggiungere i
quattro mezzi che sono stati acquistati per rendere operativo
questo aeroporto, in funzione anche del passaggio di categoria, una
spesa di circa 1 milione e 700 mila euro, senza considerare la
manutenzione ordinaria e straordinaria di questi mezzi. Un'altra
spesa inutile che va ad aggiungersi a quelle del personale. In
questi cinque anni abbiamo speso 10 milioni per la gestione, e più
di 6 per il servizio antincendio, totale di 16 milioni, uno
sproposito, soprattutto se poi raffrontato ai visitatori e ai
passeggeri di questa struttura. Questo soltanto per due capitoli di
spesa. Come abbiamo visto c'è poi un presidio di polizia, e se
tanto mi dà tanto, anche qui i costi sono decisamente alti, ma poi
al di là della questione dei costi, c'è anche un uso irrazionale
delle risorse. Non è ammissibile che vigili del fuoco rimangano ad
aspettare fantomatici aerei e non a svolgere la loro attività
quotidiana, tanto più considerato l'organico notoriamente
sottodimensionato. Stesso discorso per i poliziotti, che sarebbero
molto più utili a presidiare il territorio e a prevenire eventuali
reati, tutti lì ad aspettare non si sa che cosa.
En attendant
Godot
, si potrebbe dire, come i due protagonisti di Beckett che
aspettano Godot come gli aeroplani, però non arriveranno mai.
È una situazione totalmente assurda, degna di una pièce teatrale
dell'assurdo, scritta da Ionesco o da Beckett. Ma questa non è una
pièce, è la triste realtà, abbiamo speso
en attendant
Godot
16 milioni di euro dei contribuenti. Da tempo abbiamo
espresso, fin dall'inizio, tutta la nostra contrarietà rispetto al
progetto di passare l'aeroporto a categoria commerciale e vediamo
che forse alla fine, dopo anni, anche voi iniziate ad avere qualche
dubbio sulla sostenibilità dell'impianto. È da anni che lo diciamo
e a questo punto cerchiamo di venire fuori da questa vera follia.
Grazie.
Presidente -
Grazie. Consigliere Ferrero per la replica,
ne ha facoltà.
Ferrero (M5S) -
Grazie Presidente.
Ho colto uno spiraglio di disponibilità da parte dell'Assessore
Marguerettaz e allora rilancio subito, in questo senso: il progetto
se continua tiene comunque impegnati milioni di euro di risorse
ogni anno, che vengono sottratte all'economia valdostana, che
potrebbero essere investite per altri tipi di trasporto. Una
sollecitazione so che è arrivata in tal senso anche il 21 di giugno
nel corso di una conferenza da parte del Presidente dell'ADAVA, che
ha detto "vediamo magari di abbandonare il progetto dell'aeroporto
e di destinare i fondi da un'altra parte", e allora io capisco le
preoccupazioni per quanto è già stato speso, capisco che ci
potrebbero essere dei profili di responsabilità, ma dato che da
questa situazione bisogna uscire, perché noi stiamo qui a parlare
dei 300-400 mila euro che sono stati tolti dai contributi alle
badanti, che faranno incazzare mezza Valle d'Aosta, e ogni anno
buttiamo via milioni di euro che sarebbero bastati per 20 o 30 anni
per non andare a toccare questi contributi.
Anche da parte vostra, allora, dal punto di vista politico mi
sembra un autogol. Per carità, farete altri tipi di ragionamenti,
ma io guardo al sodo, e allora perché non mettersi anche, a un
certo momento, a un tavolo di trattativa con l'AVDA, cioè la
società con cui è stata fatta questa convenzione e mettiamoci anche
nell'ipotesi di fare una transazione. La transazione è una
contrattazione, e cioè dire per 10 anni se andiamo avanti così noi
tiriamo fuori 50 o 60 milioni di euro, se ci mettiamo d'accordo con
la società vediamo fin dove possiamo arrivare e se hanno delle
richieste ragionevoli e chiudiamo la cosa una volta per tutte. Ma
non vogliamo che la chiudiate voi, la chiudiamo con un atto di
responsabilità dei 35 consiglieri: si riconosce che nel corso degli
anni, quando c'era uno, quando c'era l'altro, qui si è evocato
Caveri, potremmo andare indietro, possiamo evocare i padri o gli
sventurati padrini di questo aeroporto, tutti, sono stati fatti
degli errori da parte di tutti, è inutile dirlo, noi non c'eravamo,
ma non fa niente, ci accogliamo anche noi la responsabilità,
eravamo fuori, non ci siamo incavolati abbastanza e non vi abbiamo
detto "non fate questo aeroporto". Questa responsabilità
collettiva, quindi, che venga sintetizzata in un atto, che è un
atto anche di umiltà, della politica tutta, complessivamente, per
quanto riguarda l'aeroporto ha sbagliato, ha sottovalutato, ci sono
state poi delle condizioni dal punto di vista di mercato
sfavorevoli. Ma non continuiamo a buttare milioni dalla finestra,
ci sediamo a un tavolo con dei legali, e vediamo come uscire da
questa situazione. Io penso che sia un'uscita onorevole, altrimenti
continuiamo a fare queste schermaglie, per 4, 5, 6,7, 8, 9 anni,
che non so poi dove portino, perché alla fine ci riduciamo a una
polemica che è una polemica che alla fine ai cittadini fuori che
benefici porta? Nessun beneficio e a noi nemmeno. Forse è venuto il
momento di affrontare la questione, ma mi permetta Assessore,
calendarizzando gli impegni. Cioè entro un mese ci vediamo magari
una volta, entro il mese successivo si prendono contatti con AVDA,
entro il mese successivo si fanno delle verifiche a livello legale,
facciamo una cosa che abbia un inizio e una fine. Poi le cose
potranno andare bene, andare meno bene, ma potremmo anche risolvere
e il prossimo anno magari avremmo quei 4, 5, 6, 7 milioni di euro,
magari io esagero un pochettino, però se ci mettiamo tutti assieme,
tra spese dei vigili del fuoco, oneri per la gestione
dell'aeroporto che non funziona, manutenzioni di qua, manutenzioni
di là, alla fine dove andiamo a finire? Se ci fosse un gesto di
disponibilità, quindi, io penso che anche tra i miei colleghi non
ci sarebbe alcun problema, ognuno si prende una parte di
responsabilità di questa cosa, che, dobbiamo dirlo, è andata
male.
Presidente -
Passiamo al punto 14.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK