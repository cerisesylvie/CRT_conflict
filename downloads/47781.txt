Consiglio Regionale della Valle d'Aosta - Oggetto del Consiglio n. 3954 del 19 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3954 del 19 settembre 2024 - Resoconto
OGGETTO N. 3954/XVI - Interpellanza: "Condivisione con la
commissione competente del Piano di azioni correttive del Centro
traumatologico di Courmayeur presentato dall'Organismo Tecnico di
Accreditamento".
Bertin (Presidente) -
Punto n. 56.
Si è prenotato
il consigliere Baccega, ne ha facoltà.
Baccega (FI) -
Abbiamo salutato con piacere lo
stanziamento di 2 milioni di euro per l'adeguamento tecnologico dei
Centri traumatologici della nostra regione.
Come gruppo consiliare di Forza Italia, avevamo detto e
sostenuto nei mesi scorsi, anche in modo deciso, che per garantire
un'efficace ed efficiente gestione dei centri traumatologici nelle
località turistiche, quelli con importanti affluenze di turisti e
sciatori, sarebbe stato necessario e opportuno offrire un servizio
sanitario di alto livello all'insegna della modernità, in sintonia
con le aspettative di turisti e residenti, ma soprattutto strutture
sanitarie sicure e rispettose delle normative in vigore e dei
protocolli sottoscritti.
Soprattutto si parla di ambulatori, strutture sanitarie con
apparecchiature radiologiche in grado di dare garanzia di diagnosi
corretta e puntuale, evitando - come si è detto all'epoca, e come
si è visto - la necessità di avere ulteriori approfondimenti
diagnostici con inevitabile trasferimento al Pronto Soccorso del
paziente al Parini, quindi questo era importante per poter evitare
questo afflusso al Pronto Soccorso del Parini.
Fondamentale è evitare di dirottare i pazienti, per quanto
possibile, al Pronto Soccorso per ulteriori prestazioni di
radiologia, mettendo a disposizione dei Centri traumatologici nuove
apparecchiature per prestazioni di radiologia e non con semplici
scopie che hanno limiti di tecnica e di definizione, soprattutto se
si tratta di strumenti datati.
Per dare un servizio completo e performante, è necessario avere
beni strumentali, attrezzature moderne e di qualità.
Avevamo riscontrato all'epoca, attraverso una serie di
approfondimenti, che in alcuni Centri traumatologici le strutture
non erano in sintonia con le aspettative ed erano al limite delle
normative.
Questo è quello che il nostro gruppo aveva sostenuto fin dal
dicembre 2023, presentando quell'interpellanza che richiamava una
maggiore attenzione per i Centri traumatologici e richiedendo una
verifica sulle reali condizioni degli ambulatori e delle
apparecchiature dei Centri traumatologici della nostra regione.
In realtà ci eravamo molto soffermati sul Centro traumatologico
di Courmayeur che - a seguito del protocollo siglato tra il Comune
di Courmayeur con l'Azienda USL - fu poi assegnato in gestione
all'Ospedale Galeazzi di Milano.
Certamente l'OTA, l'Organismo Tecnico di Accreditamento, avrà
comunicato tutti i correttivi da adottare nelle strutture sul
territorio e quindi conseguentemente c'è questo stanziamento che
probabilmente andrà in quella direzione, ma noi poniamo nella
nostra interpellanza quattro quesiti:
- "Se il Centro traumatologico di Courmayeur gestito dal
Galeazzi di Milano ha prodotto la relazione contenente la
rendicontazione prevista dagli accordi con la USL" e, aggiungerei,
se si può far avere alla V Commissione sarebbe l'ideale;
- "Se gli investimenti previsti dalla delibera riguardano
anche il Centro di Courmayeur", parlo dei 2 milioni che la delibera
ha stanziato;
- "Se dal punto di vista organizzativo si ha certezza della
copertura del personale previsto per tutti i centri gestiti dalla
USL". Sappiamo della criticità di personale che abbiamo, nonostante
la grande affluenza, che lei sottolinea, ai concorsi, ma dal punto
di vista della traumatologia ci sono ancora delle oggettive
difficoltà, quindi "Se abbiamo la garanzia, visto che siamo alle
porte della stagione invernale, che tutti i centri traumatologici
possono avere il personale previsto nei protocolli";
- se intende fornire ai componenti della V Commissione
competente il Piano di azioni correttive del 2 agosto presentato
dall'Organismo tecnico di accreditamento, ovvero l'OTA.
Presidente -
Assessore Marzi, ne ha facoltà.
Marzi (SA) -
Venendo alla risposta alla domanda n. 1, in
data 22 maggio 2024 l'Ospedale Galeazzi Sant'Ambrogio di Milano ha
trasmesso all'Azienda USL la rendicontazione dell'attività
sanitaria del Centro traumatologico di Courmayeur relativa al
periodo tra il 7 dicembre 2023 e il 7 aprile 2024, come previsto
dal protocollo di collaborazione tra l'Azienda USL e il Comune di
Courmayeur per la gestione delle attività sanitarie del centro.
La relazione, inoltrata dall'Azienda USL all'Assessorato in data
28 maggio 2024, fornisce i seguenti dati. I volumi di attività: gli
accessi complessivi sono 688, il picco di accessi giornalieri è
pari a 25, registrato il 31 dicembre del 2023; gli accessi
giornalieri medi registrati sono 6,5 nel mese di dicembre, 6,4 a
gennaio, 8 a febbraio, 1 a marzo e 1,7 ad aprile. Le prestazioni
erogate complessivamente sono 1.625: di queste il 35% è
rappresentato da visite specialistiche ortopediche, il 27% da
scopie e il 6% da immobilizzazioni. Gli invii al Pronto Soccorso
dell'Ospedale Parini di Aosta risultano 53 e corrispondono solo
all'8% degli accessi totali.
Veniamo alla risposta alla domanda n. 2: il finanziamento
straordinario di 2 milioni di euro per l'anno 2024 che abbiamo
deliberato lo scorso 26 agosto è finalizzato all'adeguamento
tecnologico delle apparecchiature sanitarie biomedicali presenti in
tutti i Centri traumatologici della Valle d'Aosta, compreso quindi
il Centro di Courmayeur.
L'organismo tecnicamente accreditante presso L'ARPA ha valutato
e attestato che nei nostri centri permangono i requisiti di buon
funzionamento, pertanto l'importante investimento è finalizzato a
rendere ancora più funzionali i Centri traumatologici, come
peraltro da lei già auspicato in quest'aula e come richiamato nella
presentazione di quest'iniziativa.
Stiamo quindi proseguendo il percorso di valorizzazione che
abbiamo avviato lo scorso anno insieme ai territori coinvolti,
rilevando che l'importante funzione che i centri rivestono sul
territorio è testimoniata dai 4.323 accessi totali registrati nella
stagione invernale 2023-2024.
Con la delibera 1008 dello scorso 26 agosto abbiamo pertanto
demandato all'azienda AUSL di predisporre a breve un piano di
acquisti finalizzato all'adeguamento tecnologico delle
apparecchiature sanitarie biomedicali da presentare alla struttura
regionale competente entro trenta giorni dalla data di approvazione
della delibera.
Il Piano dettaglierà gli acquisti finanziati con la delibera e
dovrà naturalmente valutare anche lo stato di obsolescenza delle
apparecchiature sanitarie biomedicali presenti nei centri
traumatologici, comprendendone quindi:
1) il cronoprogramma degli acquisti dei nuovi;
2) i livelli di priorità di sostituzione delle apparecchiature
sanitarie e biomedicali presenti nei centri traumatologici;
3) ogni altra informazione che consenta il monitoraggio degli
investimenti e quindi dell'ammodernamento dei centri;
4) l'adozione di procedure finalizzate a realizzare gli acquisti
in tempo utile all'apertura dei centri traumatologici, ovviamente
per la stagione invernale 24-25.
Venendo alla risposta alla domanda n. 3, le modalità di
realizzazione dei centri sono definite naturalmente dall'Azienda,
con le deliberazioni del direttore generale 460/22 e 601/23, ai
sensi naturalmente dell'articolo 12 della legge regionale
4/2008.
Anche per la stagione invernale 24-25 l'azienda AUSL provvederà
a reperire il personale medico infermieristico attraverso la
pubblicazione di avvisi libero-professionali o specificatamente per
i medici attraverso la stipula di convenzioni con altre aziende
sanitarie.
Per assicurare una gestione integrata e funzionale nei centri
traumatologici presenti sul territorio regionale sono coinvolti
Comuni e le società di gestione degli impianti dove hanno sede i
Centri, in tale ottica le modalità contemplano anche la possibilità
di gestione diretta da parte degli enti territoriali dei Centri
traumatologici che hanno sede negli immobili di loro proprietà.
L'eventuale gestione diretta da parte dell'ente territoriale si
realizza naturalmente previa stipula di un protocollo operativo di
intesa con l'Azienda AUSL della Valle d'Aosta.
Naturalmente auspichiamo che questi avvisi abbiano i consueti
ritorni.
Per quanto riguarda la risposta alla domanda n. 4, ci impegniamo
a porre a disposizione della V Commissione le informazioni
richieste, più precisamente il Piano di miglioramento con il
programma delle azioni che l'Azienda USL ha comunicato in data 2
agosto 2024.
Presidente -
Per la replica, consigliere Baccega.
Baccega (FI) -
Ci riteniamo soddisfatti delle risposte
ottenute, risposte che danno forza ovviamente a quanto avevamo
affermato fin dall'inizio dell'anno, ovvero d'intervenire in modo
sistematico affinché i centri traumatologici della nostra regione
potessero avere delle apparecchiature performanti.
La preoccupazione, o comunque l'auspicio, è che per la prossima
stagione tutto sia stato acquistato, tutto sia stato fornito ai
vari centri, affinché non ci siano più le problematiche che si sono
viste nella stagione passata e soprattutto le lettere ai direttori
dei giornali, che hanno suscitato anche un po' di indignazione.
Grazie per le risposte e grazie per poter fornire ai componenti
della V Commissione, o comunque ai Capigruppo, il Piano di azioni
correttive del 2 agosto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK