Consiglio Regionale della Valle d'Aosta - Oggetto del Consiglio n. 2041 del 30 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2041 del 30 novembre 2022 - Resoconto
OGGETTO N. 2041/XVI - Approvazione del programma statistico
regionale per il triennio 2023-2025.
Bertin (Presidente) -
Punto n. 6 all'ordine del giorno.
Per l'illustrazione, si è prenotato il Presidente della Regione, ne
ha facoltà.
Lavevaz (UV) -
Il programma statistico regionale è il
principale strumento per coordinare e programmare le attività
statistiche in Valle d'Aosta. Il programma è funzionale a
garantire, oltre che la programmazione e il coordinamento delle
diverse attività statistiche, le attività di rilevazione,
elaborazione, diffusione e archiviazione di dati statistici. Il
programma si caratterizza per essere un documento operativo che
contiene la programmazione statistica per la comunità regionale,
sia dell'Ufficio statistica della Regione, sia dei vari attori che
compongono il SISTAR VdA, cioè il Sistema Statistico Regionale. Il
piano è collegato al programma statistico nazionale di cui include
le attività previste su base regionale. Il suo riferimento
temporale è per il periodo 2023-2025 con possibilità di apportare
aggiornamenti annuali, non presenta dati di spesa perché rimanda
alle diverse strutture competenti per la copertura delle attività.
Il programma è il terzo che viene realizzato in Valle d'Aosta. Alla
scadenza naturale del programma precedente nel 2018 è seguito un
periodo segnato, da una parte, dall'instabilità politica e,
dall'altra, dall'esplosione della pandemia. Negli anni successivi
il piano è quindi stato sostanzialmente prorogato
nell'impostazione. Finalmente adesso ricostituiamo il percorso
nella sua pienezza ampliando lo sguardo e modificando quando è
necessario. Da una parte il piano vuole soddisfare le esigenze
conoscitive dei diversi attori del sistema regionale e allo stesso
tempo rispondere alla necessità di fornire al sistema statistico
nazionale i dati informativi previsti a livello italiano;
dall'altra vuole sviluppare azioni di ricerca e di raccolta dati
per creare basi informative statistiche regionali che possono
essere di interesse anche su una prospettiva di più ampio respiro.
Questo percorso vuole promuovere anche la diffusione delle
metodologie statistiche e delle competenze indispensabili per
accedere alle informazioni statistiche ufficiali. Rafforzare il
sistema significa sia migliorare la base statistica, sia renderla
più accessibile in modo tempestivo e diffuso. Il piano è lo
strumento di coordinamento per la raccolta di dati e costituisce
anche la base giuridica per disciplinare i trattamenti statistici
che la Regione ha previsto. Ci sono anzitutto esigenze operative
per censire l'insieme delle statistiche regionali, poi ci sono
esigenze di più ampia portata, come quella di realizzare
integrazioni tra le banche dati e la possibilità di sfruttare nuovi
fonti informatiche. Allo stesso tempo il programma ha anche il
compito di validare le informazioni statistiche regionali,
conferendo in particolare l'ufficialità statistica alle
informazioni regionali, oltre che rappresentare elemento di
supporto alla valutazione delle politiche regionali. Per quanto
possibile, il piano regionale fa espressamente riferimento al Piano
statistico nazionale come le classificazioni e le nomenclature.
L'impostazione data è quella di un documento sufficientemente
snello al netto delle schede di dettaglio ma anche mirato per
essere realistico e sostenibile nel tempo. Il documento è
organizzato in due parti: la prima parte del documento è
descrittiva, al suo interno ci sono il quadro di riferimento
normativo, comunitario, nazionale e regionale, il contesto di
riferimento, un'analisi di quanto fatto con il precedente piano
statistico, le finalità e gli obiettivi del programma e una
descrizione dell'attività statistica prevista per il triennio
2023-2025. La seconda parte del documento è composta dalle singole
schede tecniche delle attività classificate secondo la tipologia
nazionale. Per ogni scheda sono riportate informazioni di dettaglio
che partono dalla descrizione per arrivare a individuare le
strutture coinvolte e le modalità di svolgimento della ricerca e di
diffusione dei dati raccolti.
È utile rimarcare che le singole schede sono state proposte dai
diversi componenti il SISTAR, cioè dai diversi dipartimenti
dell'Amministrazione regionale, così come da Finaosta,
dall'Azienda, dall'Università, dal Celva e dalla
Chambre
. Le
proposte di attività contenute nel programma portano
complessivamente a 153 schede, le proposte arrivano da 20 diversi
Enti o Istituzioni per un totale di 53 soggetti, considerando le
diverse strutture interne. Sotto il profilo meramente quantitativo,
le attività proposte risultano in sensibile crescita rispetto a
quelle contenute nel precedente programma, con un incremento del 17
percento. L'aumento non è un valore in sé, visto che le diverse
attività possono avere rilevanze piuttosto eterogenee.
Guardando al dettaglio, però questa crescita testimonia, da una
parte, una ricognizione più puntuale delle attività svolte per il
sistema nazionale degli enti e, dall'altra, un orientamento verso
una maggiore produzione statistica a livello locale. La varietà dei
settori coperti dalle attività previste risulta sufficientemente
ampia. Circa un terzo delle iniziative contenute nella proposta di
programma è conseguente all'attuazione di attività previste dal
programma statistico nazionale, mentre il 63 percento di esse sono
di iniziativa regionale e riguardano dati, analisi e supporto
dell'attività programmatoria dell'ente e più in generale delle
decisioni dell'Amministrazione. Una parte residuale dell'attività
proposta deriva da normative nazionali o regionali.
Rispetto alla tipologia di attività, il programma vede una netta
prevalenza delle indagini statistiche, mentre la parte restante
riguarda i sistemi informativi. Tra le indagini statistiche
prevalgono le statistiche da fonti amministrative organizzate. La
presenza comunque significativa di tutte le tipologie di attività
consente di ricavare una conferma del fatto che la proposta di
programma può considerarsi esaustiva. Questa prospettiva consente
peraltro di evidenziare con maggiore chiarezza la dimensione
strategica del programma rispetto all'arricchimento del patrimonio
informativo ottenuto. Questo avviene non soltanto attraverso
processi di produzione statistica specifici ma anche valorizzando
archivi amministrativi e potenziando l'integrazione e la
razionalizzazione dei sistemi informativi.
Presidente -
Se non vi sono richieste di intervento,
metto in votazione. La votazione è aperta. La votazione è
chiusa.
Presenti: 35
Votanti: 20
Favorevoli: 20
Astenuti 15 (Aggravi, Baccega, Brunod, Carrel, Distort, Foudraz,
Ganis, Lavy, Lucianaz, Manfrin, Marquis, Perron, Planaz, Rollandin,
Sammaritani)
Il programma statistico regionale è approvato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK