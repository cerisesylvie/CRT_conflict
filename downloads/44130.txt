Consiglio Regionale della Valle d'Aosta - Oggetto del Consiglio n. 1192 del 26 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LINGUA FRANCESE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1192 del 26 gennaio 2022 - Resoconto
OGGETTO N. 1192/XVI - Interrogazione: "Fruizione dei canali
francofoni su tutto il territorio regionale".
Bertin (Presidente) -
Passiamo dunque al punto n. 7 al
quale, come anticipato, risponderà l'assessore Marzi, a cui passo
la parola.
Marzi (SA) -
La procedura inerente al passaggio alla
nuova televisione digitale è stata oggetto di numerose
interlocuzioni tra la Presidenza della Regione, la Presidenza del
Consiglio dei Ministri e il Ministero dello sviluppo economico.
In premessa è bene sottolineare che con il recente passaggio
digitale l'utilizzazione delle frequenze si è sdoppiata,
semplificando quindi di molto il linguaggio, in frequenze nazionali
e in frequenze locali.
Mentre per le nazionali l'utilizzo è in capo agli operatori che
trasmettono in tutta Italia, per quelle locali il Ministero dello
sviluppo economico ha indetto una gara per assegnarle in ogni
regione a degli operatori di rete. In termini tecnici questi
vengono definiti broadcaster e forniscono poi capacità trasmissiva
agli editori televisivi locali.
Le frequenze locali in Valle d'Aosta sono stati assegnati alla
società EI Towers S.p.A., unica partecipante alla gara indetta per
la nostra regione.
Fatte queste opportune premesse, la Regione è venuta a
conoscenza che il precedente operatore non avrebbe più potuto
continuare il servizio di trasmissione dei canali esteri tramite le
seguenti comunicazioni: la prima in data 14 dicembre 2021, con cui
il precedente operatore ha comunicato che, a partire dal 3 gennaio
2022, sarebbe stato dismesso il multiplex dedicato alla diffusione
dei canali francofoni nella Regione autonoma Valle d'Aosta e che
pertanto, cito testualmente, a partire da tale data, in mancanza
dell'assegnazione di nuove frequenze da parte del Ministero, Rai
avrebbe interrotto queste trasmissioni.
La seconda in data 15 dicembre 2021, con cui il precedente
operatore ha comunicato che la data di completamento
dell'operazione di switch-off in Valle d'Aosta era fissata al 3
gennaio 2022 e che, a partire da tale data, Rai non avrebbe più
avuto la disponibilità delle frequenze locali per la trasmissione
dei canali esteri in Valle d'Aosta.
Comunicava pertanto, cito testualmente di nuovo che - stante la
mancata assegnazione da parte del Ministero dello sviluppo
economico delle frequenze necessarie allo svolgimento del suddetto
servizio - la società, a partire dal 3 gennaio 2022, sarebbe stata
impossibilitata ad adempiere all'accordo, da intendersi quindi
risolto.
Durante il passaggio al nuovo digitale, effettuate le operazioni
di risintonizzazione, i canali francofoni sono stati quindi
visibili senza soluzione di continuità e senza disservizi, nei
limiti naturalmente della copertura attualmente assicurata dalla
società EI Towers, assegnataria delle frequenze per la Valle
d'Aosta.
Ritengo, prima di proseguire nella lettura di questo documento,
e lo faccio indipendentemente dall'eventuale positività di
accoglimento all'interno del dibattimento di quest'Aula, e quindi
per l'ennesima volta rendendo chiaro il tema che è stato il
passaggio nelle date che vanno dal 3 di gennaio al 7 di gennaio
della risintonizzazione dei canali. Una volta che la
risintonizzazione dei canali è avvenuta in maniera corretta sulle
ventinove postazioni della società nuova aggiudicataria, nei Comuni
in cui i ventinove ripetitori erano presenti immediatamente si è
cominciato a vedere anche le televisioni di lingua francofona e
germanofona.
Altra questione, che adesso specifichiamo, è il venir meno -
cioè il passaggio da sessantasette ripetitori del precedente
operatore agli attuali ventinove - della possibilità in alcune
vallate laterali di avere fisicamente il ripetitore per poter
ritrasmettere, cosa sulla quale stiamo già operando. Ecco perché
cito che non ci sono stati disservizi.
Seconda domanda: quali sono i tempi per l'estensione del
servizio di ritrasmissione dei canali esteri nelle valli laterali
precedentemente servite.
Stiamo lavorando per estendere sul territorio regionale la
visione dei canali del digitale terrestre e delle Tv francofone e
germanofone; in particolare intendiamo intervenire nelle vallate
laterali a oggi non coperte dal segnale nel minor tempo
possibile.
La società EI Towers S.p.A. si è aggiudicata la gara indetta dal
Ministero dello sviluppo economico soddisfacendo i requisiti
tecnici previsti, in particolare quello di raggiungere la copertura
del 90% della popolazione valdostana.
È evidente che nella nostra realtà di montagna il fatto di poter
raggiungere il 90% della popolazione, sia per la televisione che
per la telefonia o altri servizi, seppure appaia una percentuale
molto alta, significa di fatto lasciare scoperte ampie aree del
nostro territorio a bassa densità di popolazione che per gli
operatori di mercato non risultano primari dal punto di vista
economico, ad esempio parte della Valle del Gran San Bernardo 
o ancora la Valgrisenche, la Valsavarenche o le Vallate di Rhêmes,
e il passaggio dal precedente al nuovo operatore ha comportato una
riduzione delle postazioni attualmente in utilizzo.
L'attuale rete del nuovo operatore - composta da ventinove
postazioni contro le settantaquattro precedentemente utilizzate da
Rai - ha determinato una conseguente riduzione della copertura di
parte del territorio regionale.
Abbiamo sin da subito avviato il percorso di maggiore copertura
del servizio che vede l'implementazione di ulteriori postazioni
rispetto a quelle attualmente nella disponibilità del nuovo
soggetto titolare delle frequenze.
A tal fine, con deliberazione n. 3 del 10 gennaio 2022, abbiamo
dato mandato al Dipartimento Innovazione Agenda Digitale di
predisporre e presentare all'azienda EI Towers una proposta di
estensione dell'attuale rete di copertura di servizio di
trasmissione del digitale e dei canali esteri.
Abbiamo inoltre chiesto che - oltre a consentire, ove possibile,
la ricezione sul territorio delle trasmissioni francofone e
germanofone - l'attuale offerta di emittenti estere sia
ulteriormente implementata.
Il 13 gennaio scorso abbiamo inoltre incontrato la società EI
Towers per approfondire concretamente la fattibilità, i tempi e i
costi dell'intervento, che dovrà poi essere sottoposto
all'approvazione della Giunta regionale.
A seguito dell'incontro, si è concordato di operare sin da
subito per garantire la copertura del segnale nelle zone a oggi non
coperte. Si è stabilito di consentire, oltre ai canali esteri,
anche la ricezione di una decina di canali digitali regionali che
non erano e non sono visibili.
Si è accertata inoltre la possibilità di ampliare il numero dei
canali esteri con un'ulteriore emittente francofona e l'analisi
dell'ulteriore emittente francofona spetta alla Presidenza della
Giunta.
Al fine d'implementare il numero di postazioni nel minor tempo
possibile, sono stati coinvolti già i Comuni e le Unités
interessate all'estensione della copertura del territorio per
rendere disponibile alla Regione le postazioni di proprietà
pubblica che risultano ancora in gestione degli enti locali.
È necessario infatti procedere celermente alla messa in
disponibilità delle postazioni su cui verranno disposti gli
interventi tecnici necessari a garantire l'operatività di
trasmissione dei canali.
La società EI Towers ha già avviato, in collaborazione con la
struttura del Dipartimento Innovazione Agenda Digitale, le
preliminari analisi tecniche delle postazioni utili a definire
programmazione e costi degli interventi.
In poche parole, sulla domanda n. 1, cioè ci sono stati dei
disservizi nei Comuni coperti dalle attuali ventinove postazioni?
No. Una volta che si è risintonizzato il canale nella maniera
corretta nelle località coperte da queste ventinove postazioni,
disservizi non ce ne sono stati.
Il fatto di essere passati da una trasmissione su sessantasette
tralicci che ritrasmettevano il canale a ventinove, è matematico,
diminuisce in maniera oggettiva la possibilità per alcune vallate,
che tra l'altro già prima non vedevano alcuni canali, tanto per
essere chiari, di poter ritrasmettere sia i canali locali - perché
ho detto prima che oggi è stato switchato tra locali e nazionali -
sia di vedere le televisioni francofone e germanofone.
Questo non è un disservizio, questa è una differenza di tralicci
presenti tra il precedente operatore e il secondo operatore.
Con la deliberazione n. 3 di gennaio 2022, è stato dato
immediato mandato perché si possa fare fondamentalmente due cose,
sempre passando attraverso EI Towers.
La prima, più lunga- perché di fatto diventa un lavoro pubblico
con tutte le tempistiche dei lavori pubblici - è fare in modo che
si creino degli ulteriori tralicci sui quali si vadano a
ritrasmettere i canali nelle vallate non coperte ad oggi dai
tralicci stessi.
La seconda - che è quella invece che assieme a EI Towers e anche
grazie alla collaborazione con il precedente operatore, quindi la
Rai, stiamo cercando di attuare - è quella di fare in modo che sui
tralicci dove c'era - la metto in termini grezzi ma così ci capiamo
- il ripetitore del precedente operatore, di fatto con il suo
assenso, si possano inserire i ripetitori del nuovo operatore.
In questa maniera - oltre ad andare a coprire le vallate
laterali oggi non coperte dalla differenza di tralicci presenti che
non dipende dalla Valle d'Aosta, oltre a garantire nelle vallate
laterali di nuovo la presenza delle televisioni germanofone e
francofone - sarà anche possibile, nelle vallate laterali che oggi
non vedono neanche i canali locali, vedere ulteriormente anche i
canali locali.
Questo lavoro lo si sta facendo in maniera strenua, se prima ho
dato le date del 14 e 15 dicembre come comunicazioni da parte del
soggetto ex operatore alla Regione, il fatto che il 3 fosse tutto
pronto vuol dire che la Regione ha lavorato in maniera solerte.
Sta lavorando in maniera solerte, e chiudo immediatamente, anche
per risolvere il secondo passaggio che però, lo ripeto per la terza
volta, non dipende dalla Regione.
La maniera attraverso la quale si sta cercando una soluzione è,
come al solito la collaborazione, collaborazione tra Regione, EI
Towers e Rai Com.
Speriamo, riuscendo a operare in piena collaborazione, che nella
sostituzione dei ritrasmettitori sui tralicci, si riesca,
scegliendo dei criteri che sono quelli della popolazione, partendo
da una località verso le vallate escluse più popolose. Quindi
stiamo facendo gli studi in tal senso, partendo immediatamente con
i sopralluoghi tecnici per permettere di riuscire il prima
possibile a ritrasmettere i canali germanofoni e francofoni anche
nelle vallate che non hanno oggi i tralicci.
Questo anche in collaborazione con i Comuni perché, come ho
detto nel testo che ho letto, molti tralicci oggi sono ancora di
proprietà comunale.
Aggiungo un pezzo: tutto ciò ha reso evidente, e non ce n'era
assolutamente bisogno, visto che è inserito nel nostro statuto,
come in Valle d'Aosta la sensibilità nei confronti di queste
peculiarità, identitarie e culturali, sostanziali quali ad esempio
la lingua francese e la possibilità di vedere la televisione in
lingua, sia assolutamente oggi una priorità dei Valdostani, dato
che questo tipo di mancanza, è stata recepita in termini di
sensibilità da tutti, Governo e Consiglio Valle compresi.
Presidente -
Per la replica consigliera Erika Guichardaz
ne ha facoltà.
Guichardaz E. (PCP) -
Terrei a precisare che a noi
risulta che tutto sia partito ad aprile 2020 con una delibera
dell'AGCOM che ha modificato il piano nazionale di assegnazione
delle frequenze nell'area tecnica della Valle d'Aosta a cui è
seguita la procedura di gara di cui lei parlava, che prevedeva
questa copertura di almeno il 90% della popolazione.
Risulta anche che è da agosto che si sa del cambio di gestore,
della diffusione dei programmi con lo switch del 3 gennaio, tant'è
che in diverse occasioni ne abbiamo parlato, mentre dalla sua
risposta mi sembra di non aver capito quando la Presidenza della
Regione abbia effettivamente richiesto l'attivazione dei canali
francofoni, ma mi prenderò il tempo di riascoltare il suo
intervento per capirlo meglio.
Mi sembra ci sia un buco tra agosto e dicembre e soprattutto mi
è sembrato di non capire cosa sia stato fatto per pianificare in
quel periodo questo passaggio.
Mi fa piacere che da questa vicenda comunque sia nato qualcosa
di buono, che anche lei ha sottolineato, un aspetto che tutti noi
conoscevamo, ossia la volontà anche dei Valdostani di guardarsi i
canali francofoni e germanofoni, e che da tutto questo possa
nascere qualcosa di nuovo e ci possa essere un ampliamento.
Resta comunque, secondo noi, un colpevole ritardo su tutto,
essendo noto il cambiamento da tempo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK