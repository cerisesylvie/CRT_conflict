Consiglio Regionale della Valle d'Aosta - Oggetto del Consiglio n. 2140 del 21 dicembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Anagrafe patrimoniale - Indennità e previdenza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2140 del 21 dicembre 2011 - Resoconto
OGGETTO N. 2140/XIII - Illustrazione delle proposte di legge
n. 156, n. 157, n. 161, n. 164 e n. 171, relative al contenimento
dei costi della democrazia.
Presidente
- Iniziamo con la lettura delle relazioni dei
cinque disegni di legge legati ai costi della politica. Ricordo che
discuteremo assieme i punti n. 18, n. 19, n. 21, n. 22 e n. 23.
La parola al relatore delle proposte di legge n. 156 e n. 157,
Consigliere Donzel.
Donzel (PD)
- Egregio Presidente, cari colleghi, come
concordato dai Capigruppo, in questa fase ci limiteremo
all'illustrazione della proposta di legge.
Il dibattito sulla riduzione dei costi della politica ha molte
sfaccettature, fino ad arrivare a visioni profondamente diverse
della stessa democrazia. È chiamato in causa il ruolo delle
istituzioni democratiche, delle Assemblee legislative e degli Enti
locali, dei Governi, delle Giunte, dei partiti e movimenti e,
naturalmente, dei politici, ma anche e più semplicemente - e questo
è l'intento delle proposte di legge n. 156 e n. 157 presentate dal
PD - di rispondere ad un'esigenza diffusa di maggiore sobrietà del
ceto politico. Questo in modo particolare nel momento in cui la
politica impone grandi sacrifici a tutti i cittadini per risanare
il debito pubblico.
Vista la natura complessa della materia in questione e tenuto
conto dell'esigenza di massima chiarezza e trasparenza nei
confronti dei cittadini, proprio al fine di evitare di scivolare
sul terreno sdrucciolevole dell'antipolitica, la proposta di legge
in oggetto mira ad occuparsi esclusivamente delle facilitazioni,
dei cosiddetti "benefit" o liberalità di cui gode il politico.
Chiariamo intanto che il Consigliere regionale della Valle d'Aosta
gode esclusivamente della gratuità dell'autostrada per svolgere la
sua attività e di un rimborso forfetario per essere presente alle
adunanze del Consiglio e alle riunioni ufficiali delle commissioni,
laddove la sua residenza sia a più di cinque chilometri da
Aosta.
L'applicazione della proposta di legge n. 156 non determina
particolari risparmi della spesa pubblica, siamo nell'ordine di
circa 110.000 euro, ma risponde ad un principio fondamentale ben
più importante: chi gode di una buona remunerazione, molto più alta
di quella del cittadino medio, non ha bisogno di ulteriori
facilitazioni. Nel settore privato è prassi ricorrere ad un sistema
di benefit per premiare o retribuire i manager, ma qui ci riferiamo
ad un sistema pubblico che deve fare tutti i risparmi possibili per
rilanciare l'economia.
Infine, una liberalità che abbiamo individuato essere in
contrasto con l'immagine di sobrietà, indispensabile a chi svolge
una funzione politica pubblica, è lo sconto praticato
sull'abbonamento annuale allo skipass regionale. La soppressione di
questa liberalità non determina particolari risparmi essendo poco
utilizzata dagli stessi beneficiari, ma ora come non mai è
classificata come un privilegio incomprensibile per gli altri
cittadini valdostani che, concorrendo per la loro parte a pagare le
tasse e a stringere la cinghia, devono pagare per intero il prezzo
del biglietto.
Siamo dunque consapevoli che non è questa una soluzione
risolutiva di per sé del problema dei costi della politica, e per
questo è stata affiancata ad altre che meglio rispondono alla
necessità di ridurre la spesa pubblica, ma siamo altrettanto
consapevoli che queste norme contribuiscono a riavvicinare la
politica ai cittadini, a dare di essa un'altra immagine e, infine,
fanno il bene della democrazia.
Grazie Presidente, illustro anche la proposta di legge n. 157,
che si riferisce alla riduzione del trattamento indennitario dei
Consiglieri regionali che hanno altre attività. In linea con la
proposta di legge n. 156, la presente non abbatte sensibilmente i
costi della politica, ne siamo consapevoli, anzi non garantisce
risposte certe in termini di entità del risparmio, riferendosi a
situazioni personali che mutano nel corso della legislatura e anche
nel corso degli anni. Va chiarito subito che non ci si riferisce,
nel caso specifico, a norme che afferiscono a limitazioni degli
incarichi pubblici e che non si introduce alcuna limitazione alle
libertà individuali che sono normate in altra sede, vedi la legge
regionale 7 agosto 2007, n. 20: "Disciplina delle cause di
ineleggibilità e di incompatibilità con la carica di Consigliere
regionale, ai sensi dell'articolo 15, comma secondo, dello Statuto
speciale". Molto più semplicemente la proposta di legge si
indirizza a chi svolge l'attività politica in concomitanza con
altre attività o percepisce redditi derivanti da trattamenti di
quiescenza in misura pari o superiore a 20.000 euro annui
lordi.
Non si tratta di un'assoluta novità nell'ordinamento legislativo
regionale. Seppur con le notevoli differenze di ruolo e funzione,
anche di natura applicativa, la legge regionale 4 settembre 2001,
n. 23: "Norme concernenti lo status degli amministratori locali
della Valle d'Aosta. Abrogazione delle leggi regionali 18 maggio
1993, n. 35, 23 dicembre 1994, n. 78 e 19 maggio 1995, n. 17"
dimezza i compensi di Sindaci, Vicesindaci e Assessori del Comune
di Aosta e degli altri Sindaci e Presidenti di Comunità montane,
qualora non siano collocati in aspettativa. Tale norma infatti
introduce, almeno parzialmente limitandolo al solo lavoro
dipendente, il principio che l'attività politica non a tempo pieno
comporta una decurtazione.
All'obiezione secondo cui chi è bravo può svolgere più attività
contemporaneamente rispondono sia le norme che impediscono a chi
ricopre determinati incarichi di essere eletto, o quelle che
introducono l'incompatibilità, già previste nell'ordinamento
regionale; questo a sottolineare la natura particolare della
funzione politica. Dunque chi non dedica il suo tempo in maniera
esclusiva alla politica, cosa che l'elettore non può che
parzialmente verificare, non avrà nulla da eccepire se il suo
compenso verrà decurtato del 20 percento, secondo un principio di
equità e di risparmio, non essendo il trattamento indennitario
fonte esclusiva di sostentamento.
L'estensione di tale riduzione del 20 percento dell'indennità
nel caso di cumulo di rendite o pensioni superiori ai 20.000 euro
va nell'indirizzo di una politica vista come servizio reso alla
comunità e non come un'attività aggiuntiva finalizzata al profitto.
Il principio di non cumulabilità di pensioni, o rendite, o
indennità è un principio che il legislatore dovrebbe introdurre e
fare suo generalmente. Un passo alla volta è meglio che niente,
nessuno infatti fa politica per arricchirsi, ma per il bene comune
e dunque, trovandosi in condizioni di agio economico, come ha fatto
il Presidente del Consiglio dei Ministri Monti, non necessariamente
ha bisogno dell'intera indennità per svolgere la propria
attività.
In conclusione, le indennità in politica non avevano il fine di
premiare chi svolgesse tale attività, ma di indennizzarla per il
tempo dedicato alla comunità; tale indennizzo sia dunque
equilibrato e ispirato ad un principio di equità.
Presidente
- La parola al relatore della proposta di
legge n. 161, Consigliere Segretario Rigo.
Rigo (PD)
- Da tempo, agli annunci di riduzione dei costi
della politica non seguono mai i fatti, da tempo tutti la indicano
come priorità da mettere all'ordine del giorno delle Assemblee
consiliari ma quel giorno, per una ragione o per l'altra, tarda
sempre ad arrivare. Adesso poi con la neve sono arrivati anche gli
ulteriori sacrifici della manovra del Presidente del Consiglio,
professor Monti. Molti cittadini sono coscienti, sanno bene che
questi sono necessari, anche se non equi, affinché i giovani
abbiano un futuro e i deboli un presente, ma i cittadini, i buoni
cittadini chiedono anche "esempi" certi e visibili: una riduzione
dei privilegi ai politici. Per molti non importa forse l'entità dei
risparmi, perché in questa difficile fase conta soprattutto la
credibilità di chi dovrà gestirla. Ma non c'è solo questo: c'è
anche un'onda crescente di antipolitica. La crisi economica e
finanziaria che stiamo vivendo non è che un acceleratore di questo
negativo processo, che va invece non assecondato, ma affrontato con
una visione nuova della politica: come servizio reso alla comunità
e finalizzato al conseguimento del bene comune. Umiltà, rigore,
impegno, trasparenza devono essere i punti di forza per
riconquistare il terreno perduto. È necessario riconquistare
credibilità nei confronti dei cittadini con atti concreti e la
riduzione delle indennità dei Consiglieri regionali va in questa
direzione. Così come la trasparenza rispetto ai costi della
politica. Proprio per questo, proprio per consentire a tutti di
conoscere i compensi percepiti dagli Amministratori regionali, la
proposta di legge interrompe quel meccanismo che "aggancia" le
indennità dei Consiglieri a quella dei Parlamentari. Questo
processo è fondamentale nel perseguimento del principio
dell'autonomia decisionale che dovrebbe contraddistinguere le
istituzioni valdostane. Di conseguenza, per quanto riguarda
l'indennità mensile di carica, il compenso è effettuato attraverso
la determinazione del relativo importo, mentre per ciò che concerne
l'indennità di funzione e la diaria, le riduzioni degli importi
sono calcolate anche mediante una rimodulazione delle preesistenti
percentuali di parametrazione.
La presente proposta di legge si compone di tre articoli.
L'articolo 1 reca modificazioni all'articolo 2 della legge
regionale n. 33/1995, relativo alla determinazione dell'indennità
mensile di carica dei Consiglieri regionali. L'articolo 2 modifica
l'articolo 5 della legge regionale n. 33/1995. La modifica
introdotta dispone la correlazione delle indennità di funzione
all'indennità mensile lorda di carica e la contemporanea
rimodulazione delle percentuali previste in precedenza. La modifica
dispone poi l'eliminazione dell'indennità di funzione spettante ai
Presidenti delle commissioni consiliari. Il comma 2 dispone in
merito all'indennità spettante al Presidente della Regione in
qualità di Prefetto. L'articolo 3 sostituisce l'articolo 6 della
legge regionale n. 33/1995, prevedendo di fissare la diaria mensile
in una percentuale prestabilita, pari al 30 percento dell'indennità
mensile lorda di carica dei Consiglieri regionali.
Presidente
- La parola al relatore della proposta di
legge n. 164, Consigliere Bertin.
Bertin (ALPE)
- Grazie Presidente.
Il presente intervento normativo si inserisce nell'ambito delle
proposte di riduzione dei cosiddetti "costi della politica" quali
misure dirette al contenimento della spesa pubblica e alla
perequazione sociale dei sacrifici richiesti in conseguenza della
difficile crisi economica che stiamo attraversando. I cosiddetti
"costi della politica" sono un bisogno ineluttabile per il buon
funzionamento di un sistema democratico ma, proprio per questa
ragione, è giusto che tale realtà sia nota, condivisa e sostenuta
da tutta la collettività. Bisogna dunque chiedersi in quale misura
i soldi utilizzati per il funzionamento degli organi democratici
siano necessari e quanto invece costituiscano un inaccettabile
spreco di denaro, in grado di produrre forme di iniquità e
privilegio ingiustificato nella vita pubblica. Inoltre è
l'occasione per ripensare il ruolo dei Consiglieri e la logica
della politica come servizio o come mestiere. A tale proposito, la
proposta di legge reca un duplice binario di misure. Innanzitutto
interviene sull'assegno vitalizio spettante ai Consiglieri
regionali, disponendo la soppressione di tale istituto giuridico.
In un periodo di grave disaffezione dei cittadini nei confronti
della politica, la soppressione dell'assegno vitalizio vuole
rappresentare un segnale, diretto a fare emergere l'autentico
significato dell'attività politica quale concreto impegno a favore
della collettività e dell'interesse comune. La politica, in
sostanza, non deve costituire un'attività professionale e non può
comportare perciò la maturazione di un beneficio che, per avendo
nella forma una natura giuridica sui
generis
di carattere
non previdenziale, è comunque percepito dall'opinione pubblica come
un vero e proprio trattamento pensionistico privilegiato, un
trattamento pensionistico che si aggiunge, si affianca ad un altro
già eventualmente maturato. Il superamento dell'assegno vitalizio è
disposto a decorrere dalla prossima legislatura. La soppressione
dell'assegno è preceduta da una fase di transizione caratterizzata
dalla sensibile riduzione degli oneri correlati gravanti sul
bilancio del Consiglio regionale. In conseguenza di questa modifica
i contributi a carico del Consiglio regionale non sono più
stabiliti dall'Ufficio di Presidenza in misura non superiore al
doppio della trattenuta obbligatoria a carico del Consigliere, ma
in misura non superiore alla trattenuta stessa, cosa che avviene
per la totalità dei lavoratori dipendenti. È disposto, inoltre, che
l'assegno vitalizio non possa essere erogato sotto forma di
capitale. In secondo luogo le riduzioni sono perseguite
intervenendo sulla legge regionale 17 marzo 1986, n. 6 riguardante
il funzionamento dei gruppi consiliari, al fine di ridurre i
contributi finanziari per gli oneri di funzionamento dei
sopracitati gruppi: una riduzione del contributo ai gruppi
consiliari di circa il 50 percento. Questa proposta di legge
riguardante l'assegno vitalizio e i finanziamenti ai gruppi
consiliari integra e completa la proposta elaborata con i colleghi
del Partito Democratico concernente le disposizioni in materia di
riduzione del trattamento indennitario dei Consiglieri
regionali.
Presidente
- La parola al relatore della proposta di
legge n. 171, Consigliere Empereur.
Empereur (UV)
- Grazie Presidente.
Ho accettato volentieri il compito di relatore di questa legge,
sapendo quanto sia complesso avvicinarsi, in maniera parziale e con
riferimento solo al nostro ambito, al tema dei cosiddetti "costi
della politica". Come ben sappiamo, la grave situazione
economico-finanziaria che stiamo attraversando richiede la
tempestiva adozione di provvedimenti di contenimento della spesa
pubblica che, accanto alle necessarie misure di contrasto degli
sprechi, si traducono quasi inevitabilmente in tagli al sistema
previdenziale e al
welfare
. È altrettanto noto a tutti come
la questione della riduzione dei costi della politica, che noi
riteniamo essere costi della democrazia, sia sotto i riflettori
dell'opinione pubblica, che in un periodo così difficile ne
sottolinea la portata perequativa di fronte ai sacrifici imposti a
tutti i cittadini, con il rischio di acuire la diffidenza e
l'incomprensione di parte dell'opinione pubblica verso i
politici.
Peraltro, nell'attuale clima di preoccupante disaffezione verso
la politica, le voci critiche che si levano contro la cosiddetta
"casta" - come si dice, ricordando il titolo di un libro di
successo, definizione peraltro contestata dal Presidente della
Repubblica, Giorgio Napolitano, per quella vena di disprezzo che ha
assunto e che rischia di trascinarsi dietro l'intera democrazia
rappresentativa - hanno buon gioco ad identificare gli emolumenti
percepiti dagli Amministratori pubblici come meri privilegi
ingiustificati, perdendo così completamente di vista la
ratio
che ne sancisce l'indispensabilità alla luce
dell'articolo 69 della Costituzione italiana e dell'articolo 25 del
nostro Statuto speciale di autonomia. Come ha chiarito la Corte
costituzionale con la sentenza n. 24/1968, la corresponsione di
un'indennità ai membri del Parlamento ed ai componenti dei Consigli
regionali risponde al principio di uguaglianza di cui all'articolo
3, comma 2, della Costituzione e che in un regime veramente
democratico il legislatore ha l'obbligo di porre in essere tutte le
condizioni indispensabili a garantire a tutti - anche ai non
abbienti - l'accesso alle cariche pubbliche e il relativo esercizio
delle funzioni. L'obbligatorietà dell'indennità dei Consiglieri
regionali vale altresì a garantire il principio di libero esercizio
del mandato, da un lato assicurando l'indipendenza degli eletti,
dall'altro consentendo l'esercizio della loro funzione in modo
continuativo e professionale. Tuttavia, la questione non può essere
responsabilmente ignorata dalla classe politica. La politica non
può far finta di niente rispetto alle accuse di corporativismo,
data la dimensione fortemente emotiva che ha assunto nel Paese e
anche nella nostra comunità. Così come ritengo, dall'altra parte
della barricata, inaccettabile l'uso strumentale e demagogico
dell'antipolitica, cavalcata per compiacere in una rincorsa ai
tagli che non avrebbe mai fine se si ritenesse lo stesso mandato
politico in sé un privilegio.
Per questo motivo, per dare un concreto riscontro alle richieste
dell'opinione pubblica valdostana in ordine ad una maggiore equità
nella distribuzione dei sacrifici, la proposta di legge in esame,
frutto di un approfondito confronto politico e della condivisione
tra le quattro forze componenti la maggioranza consiliare,
interviene per ridurre il trattamento indennitario dei Consiglieri
regionali. Riteniamo che le misure proposte siano serie ed
equilibrate e non abbiamo difficoltà a difenderle, anche contro chi
forse ci accuserà che esse siano poca cosa rispetto alle
aspettative. Era comunque necessario in questo momento fissare
nuove regole, sapendo che tutto si può dire, ma non che la politica
della nostra Valle abbia maturato situazioni e condizioni
scandalose, come talvolta qualcuno vorrebbe far credere. Non
entrerò nel gioco delle classifiche comparandoci ad altre Regioni,
ma non si può neanche far finta che tutti siano uguali e chi ha
avuto già in passato atteggiamenti parsimoniosi o innovativi, come
il nostro Consiglio Valle, dovrebbe averne un riconoscimento.
Gli emolumenti spettanti ai membri del Consiglio regionale sono
in questo momento disciplinati dalla legge regionale n. 33/1995,
che individua le voci in cui questi si articolano e ne quantifica
l'entità. Com'è noto, la manovra finanziaria dello scorso mese di
agosto ha disposto, con decorrenza dal mese di ottobre e sino al
2013, la riduzione delle indennità di carica superiori a 90.000
euro lordi annui in misura pari al 10 percento per la quota
compresa fra 90.000 e 150.000 euro e del 20 percento per la parte
eccedente i 150.000 euro. In base alle clausole di adeguamento
contenute nella legge regionale n. 33 a cui ho fatto riferimento,
tale decurtazione è stata automaticamente e immediatamente recepita
dal Consiglio regionale e si è tradotta in un immediato e
proporzionale taglio al trattamento economico dei Consiglieri
valdostani.
Mi preme di ricordare in proposito che l'elenco analitico delle
singole voci degli importi in cui si articola il trattamento
economico dei Consiglieri regionali è pubblicato per intero nel
sito istituzionale del Consiglio e pertanto è integralmente
accessibile al pubblico.
I tagli introdotti a livello nazionale sono stati accolti non
certo come un traguardo, ma come un buon inizio, un punto di
partenza su cui innestare ulteriori e più marcati interventi che
diano conto ai valdostani della ferma intenzione di questa
maggioranza di voler affrontare la questione in modo concreto e
senza alcun indugio. A questo scopo è stata presentata la proposta
di legge n. 171, che introduce ulteriori riduzioni percentuali del
trattamento indennitario dei Consiglieri regionali, in aggiunta a
quelli conseguenti all'entrata in vigore della citata manovra
finanziaria, per un ammontare complessivo pari al 10,34 percento di
riduzione. È da puntualizzare che, in linea con quanto previsto dal
legislatore statale nella manovra citata, i tagli introdotti dalla
proposta di legge non costituiscono ancora una misura strutturale,
ma si applicano a decorrere dal 1° gennaio 2012 e sino al termine
della presente legislatura. In questo modo infatti si è ritenuto
opportuno introdurre una soluzione transitoria che, in attesa che
giunga a regime la riforma del trattamento indennitario dei
Parlamentari in questo periodo in esame alle Camere, possa produrre
immediati effetti di risparmio sul bilancio regionale. La scadenza
di fine legislatura pertanto non deve essere interpretata come un
mero termine caducatorio, poiché ulteriori misure di contenimento
dei costi potranno essere prese in considerazione sulla base di
quanto emergerà dall'esito dei lavori parlamentari. In coerenza con
questa prospettiva, la proposta di legge dà facoltà ai Consiglieri
che lo riterranno opportuno di rinunciare volontariamente alle
predette indennità, ovvero di indicarne percentuali di calcolo
inferiori a quelle previste dalla proposta medesima. Tale clausola
infatti, lungi dal voler sortire un mero effetto provocatorio,
intende invece favorire gli obiettivi di risparmio e di
contenimento della spesa a carico del bilancio consiliare
attraverso il contributo spontaneo dei singoli Consiglieri
interessati.
Infine, sempre nell'ottica del risparmio e dell'equità, la
proposta di legge incide anche sul previgente regime dei rimborsi
per le spese di viaggio, prescrivendo che competa esclusivamente ai
Consiglieri residenti ad una distanza superiore a venti chilometri
dal comune capoluogo di Regione e che, unitamente alla riduzione
del 25 percento degli accessi, produce una riduzione del 45
percento dei costi attuali.
Mentre in molti si accontentano di effetti annuncio, la
maggioranza che governa la nostra regione e che, vorrei
sottolinearlo, aveva chiesto fin da subito una condivisione massima
senza fughe in avanti, ha operato in modo concreto e responsabile;
auspico quindi che il voto che domani andremo ad esprimere sarà la
pratica dimostrazione di quanto detto. Grazie.
Presidente
- Con tale relazione dichiaro conclusi per
questa giornata i lavori dell'adunanza del Consiglio regionale. I
lavori riprenderanno domani mattina alle ore 9,00 con la
discussione generale, che sarà unica per le cinque proposte di
legge.
La seduta è tolta.
---
La seduta termina alle ore 20,10.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK