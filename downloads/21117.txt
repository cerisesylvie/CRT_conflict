Consiglio Regionale della Valle d'Aosta - Oggetto del Consiglio n. 1066 del 12 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Caserme e carceri
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1066 del 12 gennaio 2005 - Resoconto
OGGETTO N. 1066/XII - Servizi attivati per i detenuti della Casa
circondariale di Brissogne. (Interpellanza)
Interpellanza
Preso atto che nel "Rapport d'activité marzo 2003 - marzo
2004" il Difensore civico più volte affronta la questione complessa
della casa circondariale di Brissogne, sollecitando i responsabili
politici ed amministrativi ad operare per favorire sia la soluzione
del problema della medicina penitenziaria, sia l'inserimento nella
scuola per favorire l'integrazione culturale degli alunni
extra-comunitari, sia l'organizzazione di servizi formativi da
parte dell'Agenzia del lavoro, a favore dei detenuti della casa
circondariale;
Preso spunto dalle richieste, riportate dagli organi di
informazione, che l'attuale Direttore della casa circondariale sta
rivolgendo ai responsabili dei servizi attivati o da attivare
all'interno della casa circondariale;
Ricordato che l'erogazione dei servizi a favore dei detenuti
è regolata da un Protocollo d'intesa che risale al settembre 1991 e
che tale Protocollo andrebbe rivisitato e ricontrattato anche alla
luce delle mutate caratteristiche e condizioni dei detenuti
ristretti nella casa circondariale di Brissogne;
la sottoscritta Consigliera regionale
Interpella
il Presidente della Giunta e gli Assessori responsabili per
sapere:
1) quale valutazione viene data dei servizi attualmente
attivati nei diversi ambiti (sanitario, socio-assistenziale,
educativo/formativo, lavorativo) nei confronti dei detenuti durante
la loro permanenza nella casa circondariale e dopo la loro
uscita;
2) se si intende procedere alla redazione di un nuovo
Protocollo d'intesa con il Ministero della Giustizia, in quali
tempi, con quali modalità e con quali contenuti.
F.to: Squarzino Secondina
Presidente - La parola alla Consigliera Squarzino Secondina.
Squarzino (Arc-VA) - Come si dice nell'interpellanza, prendiamo
spunto per affrontare il problema della situazione dei detenuti
nella Casa circondariale di Brissogne da due fatti. Il primo è il
rapporto dell'attività steso dal Difensore civico, la dott.ssa
Vacchina, che con molta puntualità e pignoleria rileva in più
occasioni come siano giunte a lei segnalazioni per quanto riguarda
la situazione sanitaria, l'assistenza ai detenuti della Casa
circondariale. Poi dice:
"Nous avons plusieurs citoyens et
assistantes sociales ayant soumis à notre attention le problème de
l'insertion dans l'école et de l'intégration culturelle des élèves
extra communautaires".
E poi, ancora, affronta il problema:
"concernant l'école moyenne du premier et deuxième degré à
l'intérieur de la maison d'arrêt valdôtaine".
Parla
successivamente:
"de la protection des détenus dans la maison
d'arrêt, de l'ordre public, de la paix sociale, nous intervenons
auprès du président de la région"
e, ancora, il problema del
lavoro:
"la gestion des examens de laboratoire concernant les
détenus, qui leur permettent de ne pas quitter la maison
d'arrêt",
e via dicendo.
Ho preso qua e là alcune frasi del rapporto, da cui emergono
alcune costanti. La prima, è il problema dell'assistenza sanitaria
e quindi della medicina penitenziaria; la seconda, il problema
dell'inserimento nella scuola, in un processo di apprendimento dei
detenuti per favorire il loro inserimento culturale; la terza, il
problema del lavoro, della formazione professionale, in modo che il
tempo trascorso nel cercare non sia tempo perso, ma sia un tempo
utilizzato per queste persone che sono ristrette nella casa
circondariale.
Il secondo fatto da cui prende spunto la nostra iniziativa è
stata una notizia apparsa sugli organi di informazione, secondo la
quale l'attuale direttore della casa circondariale, quello che
momentaneamente segue insieme al Carcere di sua competenza, anche
il Carcere di Brissogne, ha richiesto di attivare servizi
all'interno della casa circondariale nell'area sanitaria. Sappiamo
tutti come i rapporti fra l'istituzione carceraria e l'istituzione
sanitaria, la scuola, passino ancora purtroppo attraverso un
vecchio protocollo d'intesa che risale al 1991 di cui la Regione è
garante. Questo è un protocollo che poteva avere un senso allora,
che già allora era molto avanzato, ed è un protocollo che non è
stato attuato: a questo proposito ricordo che 8 anni fa, come V
Commissione, avevamo attivato un'indagine sul Carcere, avevamo
prodotto una serie di documentazioni e già allora erano emerse una
serie di criticità che riguardavano la non attuazione di importanti
punti del protocollo.
A questo punto diciamo che, dopo quasi 15 anni, sarebbe utile
rivedere questo protocollo, anche perché sono cambiate le
condizioni dei detenuti ristretti nella casa circondariale di
Brissogne. Ricordo due dati soltanto. C'è un sovraffollamento
abituale dei detenuti, tanto che nel 2004 la quota media di
presenze era 260-265, a fronte di un 140-150 posti; adesso è un po'
diminuita, ma solo perché 1/6 del Carcere viene utilizzato per fare
le pulizie all'interno, ma di per sé questo è un Carcere
sovraffollato. Questo aumenta ulteriormente la criticità della
situazione e dovrebbe richiedere più attenzione per le persone
coinvolte in questa criticità.
Quando è stato presentato il rapporto durante la festa del Corpo
di Polizia penitenziaria, un dato mi ha colpito: nel 2003-2004 si
sono verificati 37 episodi di autolesionismo, sono veramente tanti,
ed è un numero inferiore al numero di persone che sono coinvolte in
attività di formazione e di lavoro. Questo per dire come esista un
disagio molto forte, senza parlare dell'alta percentuale di
cittadini extracomunitari, cittadini irregolari che sono in una
situazione molto difficile, ma su cui noi dovremmo intervenire come
Regione, e senza dimenticare ancora che fra la popolazione detenuta
c'è un'alta percentuale di tossicodipendenti.
La situazione è veramente cambiata rispetto a 15 anni fa, per
cui sarebbe opportuno anche ripensare a quali azioni noi possiamo
concordare con il Ministero della Giustizia, non solo, ma in che
modo possiamo farci carico di queste persone e dei loro diritti
come persone. A fronte di questo quadro sintetico della situazione,
vorremmo sapere quale valutazione viene data dalla Giunta rispetto
ai servizi che sono attualmente attivati, proprio quei servizi
negli ambiti sanitari, socio-assistenziali, educativi e lavorativi,
su cui punta l'attenzione anche il Difensore civico, e poi se è
intenzione della Giunta pensare a un nuovo protocollo e, se sì, in
quali tempi, con quali modalità e con quali contenuti
soprattutto.
Presidente - La parola all'Assessore alla sanità, salute e
politiche sociali, Fosson.
Fosson (UV) - Non so se riuscirò a dare una risposta, anzi so
che non la soddisferò completamente. Questo è comunque - come è
detto giustamente in una delle sue premesse - un problema
complesso. La situazione carceraria è cambiata dal 1991, cambierà
ancora, il Titolo V della Costituzione prevede forse una gestione
diversa del Carcere, una gestione regionale della casa
penitenziaria. Ho una frequentazione abbastanza consueta con il
Difensore civico, di questo ne parliamo da diverso tempo, quindi è
una cosa che conosco. Direi che questa situazione è stata forse
movimentata dal cambiamento del direttore del Carcere, cosa che si
verifica con una certa frequenza, per cui si cambia interlocutore e
questo non è mai positivo. Ho parlato a lungo con il nuovo
direttore del Carcere.
Sulla valutazione dei servizi, lei chiede una valutazione del
servizio sanitario all'interno del Carcere di Aosta; intanto
bisogna sapere cosa c'è di sanitario all'interno del Carcere: una
guardia medica attiva 24 ore su 24, c'è sempre un medico presente,
un servizio infermieristico 16 ore al giorno, un presidio in
accordo con il "SERT" della Regione per tossicodipendenti che
prevede un infermiere particolare a ciò dedicato e un medico con
una consulenza, esiste un apparecchio "RX" all'interno del Carcere,
anche se in questo momento non è funzionante e non è ancora stato
messo a punto. Esisteva anche una stanza di degenza all'interno del
Carcere, che in questo momento non è agibile perché è stata
manomessa e alterata dall'ultimo ricoverato che era stato lì
residente, non è ancora stato fatto nulla per rimetterla in
funzione.
Mancano alcune consulenze, è vero, però mi permetto di dire che
il discorso dello specialista è, sì, un discorso integrativo, però
un medico esiste all'interno del Carcere 24 ore su 24; l'idea dello
specialista è forse un'idea un po' italiana, ma il medico deve
avere delle nozioni su tutte le patologie, soprattutto un medico
che lavora solo nel Carcere dovrebbe avere una competenza su quella
che è un'epatite, un "HIV"... Dico per esempio che l'esperienza
italiana del pediatra di famiglia è solo italiana, in tutto il
resto d'Europa non esiste il pediatra di famiglia, esiste il medico
di famiglia che fa anche il pediatra. Non vorrei togliere
competenze e professionalità a dei medici che lavorano lì e sono
presenti sempre. Giustamente alcune specialità non erano presenti
anche perché il rapporto di lavoro è fra il Carcere e il
professionista, e questo è un problema di gestione economica su cui
non abbiamo molto da dire.
Dopo i discorsi con il direttore del Carcere ci siamo attivati
in 2 direzioni che ci sembravano più importanti: quella dello
psichiatra, che mancava all'interno del Carcere, questa è una
competenza particolare ed è dal mese scorso, dopo diverse nostre
iniziative, che abbiamo trovato uno specialista disponibile a
svolgere questa consulenza all'interno del Carcere. Così non è
ancora per l'infettivologo perché dati i carichi di lavoro e gli
infettivologi presenti sul nostro territorio, non abbiamo ancora
trovato un infettivologo a ciò disponibile.
In sintesi, direi una cosa su quello che è un servizio
sanitario: esistono 252 detenuti e le darò adesso dei dati che
risalgono all'aprile 2004, 252 detenuti, probabilmente esiste in
certi reparti un sovraffollamento su cui non possiamo fare niente,
ma questi 252 detenuti hanno un'assistenza medica continua. Mi
permetto di dire che già con il vecchio direttore del Carcere avevo
proposto per i medici che fanno assistenza nel Carcere una
formazione comune, cioè che loro partecipassero ai percorsi
formativi che facciamo ai nostri medici. Di questi 252 detenuti, 98
sono italiani e 150 sono stranieri, 76 sono i tossicodipendenti, 28
di questi sono stranieri, 3 sono "HIV" positivi. Nel 2003 ci sono
stati soltanto 11 ricoveri, vuol dire che questo servizio ha fatto
fronte alla maggior parte dei problemi sanitari, quindi una
situazione dal punto di vista medico molto difficile, ma che è
presidiata in modo corretto. Mi sembra che abbiano un'assistenza
medica superiore ad altri paesi di montagna.
Bisogna sottolineare che nel Carcere di Aosta è presente un
volontariato importante, che opera con competenza e che risolve
molti di questi problemi. Dal punto di vista educativo, il problema
è lo stesso complesso, nel senso che in questo momento vi sono 20
carcerati, seguono dei corsi scolastici previsti, però è chiaro che
là dove ci sono 154 stranieri su 252 detenuti non è facile
istituire dei corsi scolastici, anche perché gli stranieri non
provengono da un unico Stato. Sono stati comunque organizzati
spettacoli teatrali..., ma sull'aspetto rieducativo forse bisogna
fare qualcosa di più.
Cosa succede dal punto di vista lavorativo? Anche questi sono
dati forniti dall'Assessorato competente. Sono 23 i carcerati che
stanno svolgendo attività lavorative, di cui 13 sono stranieri; 20
sono addetti ai servizi di istituto, uno alla lavanderia, due ad
una manutenzione ordinaria. Un'altra caratteristica del nostro
Carcere è che esistono molti transiti, cioè la permanenza è molto
limitata, per cui la popolazione cambia continuamente. Impostare
qualcosa di continuativo non è facile, non solo, ma in questa
situazione variegata la scolarità degli utenti è molto diversa,
abbiamo delle scolarità inesistenti con delle scolarità invece
importanti. Probabilmente un giudizio è che mancano in questa
ottica di istituto carcerario misure di accompagnamento concreto e
corretto, di aiuto alla rieducazione, di reinserimento
lavorativo...
Sono d'accordo che sia necessario riorganizzare un sistema. Ho
avuto la delega del Presidente della Giunta di occuparmene, ho già
dato incarico al Difensore civico, il nostro intendimento è di
rivedere il protocollo di intesa, ma non da adesso; un gruppo di
lavoro nell'ambito di "Equalintesa", reti territoriali per lo
sviluppo dell'occupazione lavoro, è già su questo, era già un'idea
nostra che è partita con il precedente direttore del Carcere, fra
l'altro una riunione di questo gruppo sarà il 25 gennaio. Questo
gruppo è composto dall'Agenzia del lavoro, dall'Assessorato alla
sanità, dalla Casa circondariale di Brissogne, dal Comune di Aosta,
dall'USL, dalla Sovrintendenza degli studi, dal "Trait d'union",
dal Centro di servizio sociale per adulti del territorio di Novara,
dal Centro comunale per immigrati extracomuntari, dalla "Caritas",
dal "Progetto formazione" di Aosta. Questo gruppo già lavora su
questo protocollo d'intesa, questo nuovo stimolo del nuovo
direttore con il Difensore civico ci ha fatto mettere in campo
delle ulteriori nostre risorse per andare a rivedere questo
protocollo d'intesa, che deve essere rivisto dopo aver preso atto
di questi bisogni variegati della casa, di questa carenza dal punto
di vista formativo.
I tempi: pensiamo di arrivare a fine 2005 con un protocollo
d'intesa preparato. Siamo condizionati dalla presenza del direttore
del Carcere, nel senso che se quello con cui prepariamo il progetto
cambia ogni 6 mesi, è più difficile portarlo a termine. È chiaro
ancora che, preparato questo nuovo protocollo di intesa, dovrà
essere siglato anche dal Ministero di Grazia e Giustizia, però
direi che è un percorso che è già stato iniziato da alcuni mesi che
darà sicuramente dei risultati.
Presidente - La parola alla Consigliera Squarzino Secondina.
Squarzino (Arc-VA) - Ringrazio l'Assessore per le sue risposte.
La sottoscritta non voleva la risposta con la maiuscola, ma era
interessata a sollecitare e verificare la volontà politica, perché
lei, descrivendo la situazione sanitaria, mi sembra che la
consideri sufficientemente garantita e non solo da ieri o da oggi.
Non tocca a me dare il voto, Assessore: allora mi deve spiegare
perché ci sono continue segnalazioni che vengono fatte al Difensore
civico! Periodicamente qui ci sono persone, associazioni - come
dice il rapporto - che segnalano queste condizioni, e
periodicamente il Difensore civico chiama le autorità, discute,
cerca, ma in molte pagine si dice che:
"pour l'instant ce
problème n'est pas résolu".
Capisco che ci sia la descrizione di una situazione che sulla
carta potrebbe apparire sufficientemente garantita, ma se ci sono
delle osservazioni provenienti in modo periodico, vuol dire che
qualcosa non funziona! Probabilmente sarebbe opportuno verificare
dal basso la percezione di questo servizio. Nell'USL si fanno
continuamente questionari rispetto alla qualità del servizio e alla
soddisfazione dell'utente, anche qui è un servizio, qui ci sono
degli utenti, chiediamoci qual è il livello di gradimento e di
soddisfazione dei bisogni che ci sono! Probabilmente ci sono dei
bisogni che non vengono recepiti e su cui varrebbe la pena di
attirare l'attenzione!
Prendo atto con soddisfazione che viene attivato questo servizio
di psichiatria riguardo alla specialistica, probabilmente anche per
quanto riguarda l'oculistica, l'odontoiatria, non si fa
altrettanto; eppure gli occhi servono per leggere e per guardare,
se uno è in una condizione in cui non può lavorare, non può far
niente perché c'è l'inattività assoluta, se in questa condizione
non può neanche utilizzare gli occhi... capisce cosa significa!
Prendo atto con soddisfazione che si sta lavorando su un protocollo
nuovo; penso che sia compito di questa commissione giungere
comunque a una proposta, poi questa proposta la si articolerà e la
si modificherà con quello che sarà il direttore stabile della Casa
circondariale, ma il lavoro grosso è proprio quello di giungere a
una proposta che tenga conto di tutti questi elementi
complessi.
C'è un altro elemento che varrebbe la pena di affrontare: me lo
ha suggerito - parlando telefonicamente - il responsabile del
"SERT". Quando ho letto l'articolo sul giornale, mi sono
preoccupata di chiedere cos'è questa storia; lui mi faceva notare
una caratteristica che vale la pena di prendere in esame. Mi
diceva: "questi sono i più disperati socialmente, gli
extracomunitari irregolari, perché non hanno diritto a niente". Mi
chiedevo: "ma la Regione ha fatto una scelta avanzata, quella di
istituire un consultorio esterno che riguarda gli extracomunitari,
anche quelli irregolari, a cui garantisce la salute... la stessa
attenzione non può essere data anche all'interno?". Qui si tratta
di capire qual è il "gap" dei servizi fra cittadini regolari e
cittadini non regolari e chiederci se, come Regione, non possiamo
intervenire per coprire questo "gap". Sono sicura che non solo lei,
ma la Giunta intera è attenta al valore della persona e non
possiamo consentire che nella nostra regione ci siano dei cittadini
di serie "B", per i quali potremmo attivare dei servizi e verso i
quali invece non lo facciamo! Il nostro "Terzo mondo" è anche
qui!
Credo che questa attenzione alla persona vada garantita, anche
se richiedesse delle risorse aggiuntive, perché penso che non
possiamo non considerare che queste persone, in questo momento,
vivono in Valle e, in qualche modo, ne dobbiamo accettare il peso
aggiungendo eventualmente dei servizi che per adesso non ci sono,
ma che devono venire incontro alle loro esigenze più
elementari.
Presidente - Sono le 12,59, mi sembra ragionevole chiudere qui
la seduta antimeridiana.
I lavori riprenderanno alle 15,30.
La seduta è tolta.
---
La seduta termina alle ore 12,59.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK