Consiglio Regionale della Valle d'Aosta - Oggetto del Consiglio n. 294 del 9 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Alcolismo e tossicodipendenze
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 294 del 9 gennaio 2019 - Resoconto
OGGETTO N. 294/XV - Interpellanza: "Ipotesi di trasformazione
del Ser.D. in struttura complessa".
Distort (Presidente) -
Passiamo al punto successivo, il
n. 24 all'ordine del giorno. Ha chiesto la parola la proponente,
collega Nasso. Prego, ne ha facoltà.
Nasso (M5S) -
Prima d'illustrare questa interpellanza che
tratta un tema a me particolarmente caro, ovvero il Ser.D.
(Servizio per le dipendenze), vi leggo la
mission
di questo
servizio.
Il Ser.D. è l'unico servizio pubblico dell'azienda Usl della
Regione Valle d'Aosta con competenza istituzionale rispetto alla
prevenzione, cura e riabilitazione degli stati di tossicodipendenza
da sostanze psicotrope, legali e illegali.
Le direttive e gli indirizzi della costituzione del servizio
sono contenuti nella delibera di Giunta regionale n. 7838 del
18/09/87 e il servizio è funzionante dal 15 settembre dell'anno
dopo, 1988. Gli ambiti di intervento sono molteplici. Secondo il
dettato del Testo Unico del Presidente della Repubblica n. 309/90
in materia di tossicodipendenza e successive integrazioni, essi
muovono non solo nell'ottica della gestione del caso dal punto di
vista sanitario, psicologico, educativo e di accompagnamento e
reinserimento sociale, ma anche nel favorire e coordinare
un'organizzazione di rete dei servizi per le tossicodipendenze
presenti nel territorio regionale. A tal fine si propone come punto
di riferimento di altre realtà pubbliche e private che, a diverso
titolo, si occupano dei differenti aspetti delle tossicodipendenze
e delle problematiche psico-sociali e sanitarie a esse connesse. È
compito del Ser.D., pertanto, non solo stabilire le modalità di
collegamento con le comunità terapeutiche e i centri di
accoglienza, ma anche facilitare la collaborazione con i distretti
sanitari, l'ospedale, le istituzioni scolastiche, il carcere e
tutte le realtà locali per realizzare una rete d'interventi tesi
alla prevenzione, alla cura e alla riabilitazione degli stati di
dipendenza patologica.
Il servizio deve occuparsi di tutte le sostanze d'abuso, incluse
quelle legali (alcol, tabacco, farmaci) e deve poter rispondere
alle più generali problematiche dell'uso di sostanze e ai diversi
comportamenti compulsivi che si esprimono anche senza sostanze
d'abuso (gioco d'azzardo patologico, dipendenze da videogiochi,
doping e disturbi alimentari). L'obiettivo generale è tutelare la
salute globalmente intesa del soggetto dipendente.
Tale compito comprende una lista di obiettivi, da quello più
ambizioso - e non sempre immediatamente conseguibile - di una
completa guarigione, a quello certamente più limitato, ma non per
questo di scarso valore, dell'induzione di uno stile di vita meno
rischioso e di una maggiore integrazione sociale. La guarigione e
il benessere di una persona possono essere anche contraddittori e
parziali, per questo motivo è scorretto che si debba pensare
all'abbandono di coloro che non riescono a raggiungere
l'emancipazione dalla dipendenza.
All'interno del Servizio occorre sempre più incentivare il
carattere interdisciplinare degli interventi, senza che questo
ostacoli una buona e necessaria relazione terapeutica
operatore-utente. Non deve essere avallato il concetto di cronicità
e di irrecuperabilità e ogni utente deve ricevere tutti gli aiuti
possibili per raggiungere la migliore condizione personale
possibile di benessere. Non esiste una risposta elettiva per
risolvere tali problematiche, ma una serie d'interventi
opportunamente integrati che devono concorrere al raggiungimento di
risultati oggettivamente e/o soggettivamente valutati
positivamente. Tali interventi dovranno sempre essere scelti tra
coloro che l'evidenza clinica, scientifica e sperimentale
considerano più validi.
Il Servizio deve sia garantire il rispetto della dignità
personale dei suoi utenti, sia cercare di tenere in debita
considerazione le potenzialità dei propri operatori promuovendone
le capacità professionali e personali. Il Servizio garantisce che
il cliente riceva risposte sulla sua patologia il più possibile
chiare e complete, espresse in un linguaggio che risulti a lui
comprensibile e garantisce informazioni precise e complete sui
possibili trattamenti offerti che saranno sempre concordati e mai
imposti.
Ho escluso qualche paragrafo per questioni di tempo ma, nel
complesso, questa che ho appena letto è la
mission
di questo
Servizio. Ho ritenuto fondamentale ricordarla per sottolineare
l'importanza di una struttura tanto fondamentale e per sottolineare
quanto sia assurdo ciò che è accaduto negli ultimi anni.
Mi spiego: questa struttura ha subito un vero e proprio
declassamento.
Con un atto aziendale del 2017, il Ser.D., che era struttura
complessa, è stato trasformato in una struttura semplice, così, con
un colpo di coda politico. Dico questo perché gli indicatori
istituzionali stabiliti per qualificare una struttura territoriale
come complessa dal National Institute of Health di Firenze il
Ser.D. ce li aveva tutti: ovvero il numero di utenti in carico
all'anno maggiore di 500, il bacino di popolazione afferente
maggiore di 6.000 abitanti, la presenza di multiprofessionalità.
Quando il Ser.D. era una struttura complessa dal punto di vista
funzionale i processi di lavoro erano di tipo territoriale e il
Ser.D. poteva fare prevenzione, cura e riabilitazione, come tutti
gli altri Ser.D. avanzati d'Italia.
Sottolineo come in ogni capoluogo di provincia vi sia un Ser.D.
struttura complessa, tranne che ad Aosta. Questo vuol dire, e vi
propongo un esempio forte, che, se arrivava un ragazzo astinente il
venerdì pomeriggio al Ser.D., mettiamo il caso una persona appena
uscita da una comunità e quindi in una situazione critica e
fragile, qualche anno fa avrebbe potuto mobilitare un'educatrice,
affiancarla giorno e notte al paziente per tutto il fine settimana.
Con un assetto territoriale questo si poteva fare. Adesso, invece,
nella stessa situazione occorrerebbe prevedere un'educatrice
territoriale affidata al privato sociale e, grazie alla procedura
dipartimentale che regola gli invii in comunità o in centri diurni,
il Ser.D. dovrebbe prima fare un piano terapeutico
individualizzato, poi inoltrare la domanda alla direttrice del
Dipartimento di salute mentale, attendere la riunione settimanale
ad hoc
e poi attendere l'approvazione dell'intervento
dell'educatore territoriale del privato sociale. Intanto il
paziente potrebbe già essere morto di overdose.
Voi capite bene che tutto ciò è assurdo. Da quando il Ser.D. è
stato declassato a struttura semplice dipartimentale, e per di più
finito nelle mani di un Dipartimento ospedaliero com'è quello della
salute mentale, si è trovato impossibilitato a svolgere il suo
specifico lavoro territoriale per più motivi.
Uno: la psichiatria come disciplina, cioè come modo d'intendere
la clinica e come organizzazione istituzionale, non c'entra niente
con le dipendenze, che non sono più oggigiorno una malattia mentale
ma un tratto dell'odierna normalità, e quindi vanno intese e
gestite con processi di lavoro nuovi, non certo medicalizzati.
Due: la psichiatria ha dei processi di lavoro di tipo
ospedaliero, cioè dei processi di lavoro che mettono al centro
l'intervento del medico, mentre invece i Ser.D., che hanno processi
di lavoro territoriale, mettono al centro del loro operato
l'intervento degli educatori professionali, degli assistenti
sociali e degli psicologi, non dei medici, per una metodologia
lavorativa più di rete.
Tre: la psichiatria valuta l'efficacia dei suoi interventi in
base alla durata dei ricoveri, essendo un reparto con dei posti
letto, mentre il Ser.D., prendendosi cura dei dipendenti, non bada
alla durata degli interventi ma, al contrario, a tenere agganciati
gli utenti al servizio, cioè mira al
retention in treatment
.
Paradossalmente un utente che si presenta tutti i giorni al
servizio per la psichiatria è un problema da evitare, per il Ser.D.
invece è un segno di miglioramento.
Ricordato, quindi, che il nostro Ser.D. è l'unico presente sul
territorio regionale e in questa posizione è l'unico a essere una
struttura semplice dipartimentale in Italia, peraltro assorbito in
un Dipartimento di salute mentale molto distante dalle dipendenze,
di conseguenza non ha i fondi per lavorare dignitosamente; si pensi
che tutti i Ser.D. italiani dei capoluoghi di provincia sono una
struttura complessa, con i relativi vantaggi che derivano in
termini di autonomia budgetaria e gestionale, mi scuso per la
ripetizione, ma è necessaria.
Sottolineata l'ovvia importanza che la struttura per le
dipendenze ha, visto il numero sempre più alto di persone affette
da dipendenze patologiche e considerato che gli interventi di
prevenzione risultano efficaci quando arrivano al maggior numero di
soggetti, mentre a oggi l'attività maggiore del Ser.D. sembra
essersi ridotta alla somministrazione di terapie e non quella di
sostenere anche dei percorsi di prevenzione come dovrebbe essere,
ricordato che l'accesso delle persone affette da dipendenze e
trattamenti sanitari è sempre più complesso e mancano le risorse
per un'azione inclusiva preventiva e trova sempre più spazio
un'azione di emergenza,
noi le domandiamo, caro neo Assessore, confidando nella sua
sensibilità su questo tema:
"
se a oggi il Ser.D. della Valle
d'Aosta ha risorse umane e budgetarie tali da soddisfare le
esigenze di tutta la popolazione valdostana; se questo Governo ha
l'intenzione di mantenere il Ser.D. a struttura semplice
dipartimentale o di studiare un'ipotesi per far tornare il Ser.D. a
essere di nuovo una struttura complessa con i vantaggi per l'utenza
che ne deriverebbero"...
Presidente -
Le chiedo di concludere, siamo fuori tempo
massimo.
Nasso (M5S) -
...Chiedo scusa. Un minuto, neanche.
"
...il che d'altro canto renderebbe anche conto
dell'esistenza di un Dipartimento di salute mentale che non ha il
numero minimo di strutture complesse per esistere come
dipartimento; in ultimo - e concludo - se questo Governo pensa di
continuare a ridurre e quindi a mortificare la specificità delle
professioni e delle prestazioni sanitarie per le dipendenze,
appiattendole su quelle progettate per la salute mentale, oppure di
cambiare rotta e riportare il Ser.D. nell'ambito della sanità
territoriale, ovvero nell'alveo del territorio
"
.
Chiedo scusa per i minuti in più.
Presidente -
Le scuse sono accettate. Prego, la parola
all'Assessore Baccega.
Baccega (UV) -
Ringrazio la collega Nasso per averci
ricordato la
mission
del Ser.D., che fa capo al Dipartimento
di salute mentale, come ricordato, ed è una struttura a oggi
qualificata come semplice dipartimentale, quindi svolge in piena
autonomia nel campo dei disturbi da dipendenze importanti attività,
le quali spaziano appunto dallo svolgimento di progetti di
prevenzione, progetto GAP (gioco d'azzardo patologico), che è un
po' all'ordine del giorno in questi giorni. Progetti per cui la
Regione Valle d'Aosta riceve annualmente appositi fondi statali e
il cui piano di attività è programmato sulle annualità 2017-2020.
Provvede anche alla presa in carico di pazienti per i quali è
richiesta, a seconda dei casi, assistenza ospedaliera
ambulatoriale, territoriale, o addirittura anche presso il
carcere.
Le risorse aziendali dedicate alla gestione del Ser.D.
rientrano, quindi, tra quelle destinate al Dipartimento di salute
mentale. Con la delibera n. 219 del 22 febbraio 2018, la Giunta
regionale ha approvato gli indirizzi e gli obiettivi di salute e di
funzionamento dei Servizi e ha assegnato il finanziamento
all'azienda Usl ai fini della definizione dell'accordo di programma
2018 e dell'adozione del bilancio preventivo economico annuale per
l'anno 2018 e per l'anno 2019. Fra le varie indicazioni fornite
dall'azienda Usl c'è anche quella relativa al tetto massimo di
spesa, 6,5 milioni che sono dedicati all'assistenza residenziale e
semiresidenziale con riferimento all'area delle dipendenze e di
salute mentale.
In questo budget, tra le varie tipologie di utenti da prendere
in carico presso le preposte strutture territoriali ovviamente, ci
sono gli utenti della psichiatria, della neuropsichiatria infantile
di minore età, gli utenti con disabilità psico-fisica - questi
ultimi in altre regioni sono a carico dei Servizi sociali
territoriali - e utenti della chirurgia bariatrica. Rientrano anche
quelli con disturbi da dipendenze, facendo appunto capo al
Ser.D.
Per quanto riguarda le risorse umane impiegate presso il Ser.D.
- abbiamo già affrontato nel Consiglio scorso questo tema della
mancanza di risorse umane per il Ser.D., ma in quella direzione
avevamo già risposto che si stava lavorando - sono operativi due
medici di cui uno a tempo parziale, ai quali dovrebbero aggiungersi
ulteriori due medici proprio nei primi mesi di questo nuovo anno, a
seguito dell'espletamento del recente avviso a tempo determinato.
Con un organico di quattro medici il Servizio potrà garantire le
attività necessarie per la prevenzione, per la diagnosi e per la
cura delle dipendenze. Il Dipartimento di salute mentale ha inoltre
precisato che si sta concordando con la direzione aziendale
l'implementazione della propria dotazione sia in termini di
assistenti sociali, sia relativamente all'organico infermieristico
sia con riferimento all'apparato amministrativo.
Per rispondere al suo secondo quesito, l'attuale definizione e
articolazione delle strutture organizzative dell'azienda Usl è
frutto di puntuali valutazioni e analisi condotte in sede di
adozione dell'atto aziendale del 2017, che lei ha ricordato. Nella
definizione delle attuali strutture organizzative sono state
rispettate le normative nazionali e regionali sugli standard
organizzativi e le esigenze connesse alla razionalizzazione delle
strutture stesse, nell'ottica di una gestione unitaria e
dell'integrazione delle attività in funzione dei percorsi di cura
del cittadino.
Ribadisco cosa dice l'atto aziendale all'articolo 11:
"
l'azienda Usl organizza le proprie attività non per singole
prestazioni o semplice aggregazione delle stesse, bensì nel
principio dell'assicurazione dell'intero percorso assistenziale dei
cittadini e della massima facilitazione di passaggio da un settore
di cura al successivo
"
. In quest'ottica va considerato che
il Dipartimento di salute mentale, con i servizi specialistici
ambulatoriali e il Ser.D., opera nell'area d'integrazione tra
ospedale e territorio, quindi il ragionamento non può limitarsi a
una sola e semplice trasformazione della struttura da semplice a
dipartimentale complessa come unica soluzione per risolvere i
problemi, va invece esteso all'importante ruolo che ha
l'articolazione territoriale e, pertanto, alla necessità di
sviluppare ulteriormente la rete dei servizi dedicati tra ospedale
e territorio. Queste valutazioni devono trovare una giusta sintesi
nell'ambito della predisposizione o eventuale modifica dell'atto
aziendale e del nuovo Piano sanitario.
Per quanto riguarda il quesito n. 3, lo trovo abbastanza
irrispettoso per come è stato formulato, in quanto non credo che
sia appropriato l'utilizzo del termine "mortificare". Sia i
colleghi che mi hanno preceduto negli anni - che hanno dedicato il
loro impegno e la loro abnegazione a questo Assessorato - sia il
sottoscritto che da quasi 30 giorni si sta adoperando in questa
direzione, stanno lavorando affinché l'azienda Usl possa migliorare
la qualità dei servizi offerti, sia relativamente alle dipendenze
sia relativamente alle problematiche di salute mentale.
I due campi non sono separati, lo dicono gli scienziati non
l'Assessore, e va sottolineato che si registra da parecchio tempo
un aumento dei casi di doppia diagnosi, dipendenze e disturbi di
personalità. Questo l'abbiamo riscontrato in diversi casi, ci
dicono. Ciò richiede una collaborazione costante tra la struttura
complessa di psichiatria e il Ser.D., come peraltro viene
evidenziato continuamente negli ultimi anni nei convegni nazionali
e internazionali che si susseguono e che vengono organizzati.
Pertanto, viste le dimensioni della nostra Regione (127.000
abitanti), non era pensabile e non è pensabile avere un
Dipartimento delle dipendenze a sé, ma è razionale avere un unico
Dipartimento di salute mentale al quale far capo sia la psichiatria
che il Ser.D.
Come avrà avuto modo di leggere nei giorni scorsi, è stata
presentata la "Settimana della legalità e della prevenzione", siamo
tutti molto attivi in quella direzione, le associazioni, gli enti
preposti, sia alla legalità sia soprattutto alla prevenzione.
Insieme all'Assessore Certan e alla Presidenza del Consiglio
abbiamo organizzato questo percorso di una settimana, che in
passato durava soltanto un giorno, proprio per dare forza ed
energia a questo percorso di prevenzione nelle scuole, con le
famiglie e con tutti coloro che sono addetti a questo percorso.
Mi auguro di essere stato esaustivo e la ringrazio per
l'interpellanza.
Presidente -
Grazie Assessore Baccega. La replica alla
collega Nasso. Prego.
Nasso (M5S) ?
Grazie, Assessore, per la sua risposta di
cui purtroppo non sono per nulla soddisfatta. Anzi, sono molto
preoccupata.
Per quanto riguarda il punto 1 lei mi ha risposto che il Ser.D.
è in piena autonomia, con dei fondi statali e quant'altro. Questo
non è vero, è semplicemente una nomenclatura palliativa, diciamo
così. Le risorse, quelle della salute mentale, non bastano e le
assicuro che, se è vero quello che ha detto lei, che a volte le due
problematiche vanno insieme, è verissimo, non sempre sono slegate,
è altrettanto vero che in una grandissima percentuale di casi le
due problematiche, problemi di dipendenza e problemi psicologici o
psichiatrici, non vanno assolutamente insieme. Non lo dico io,
Manuela Nasso, lo dicono gli scienziati.
Il problema a mio avviso è anche una questione di sensibilità.
Spesso il problema delle dipendenze è scomodo da raccontare e da
affrontare e ci viene quasi sempre la retorica del "capita sempre
agli altri". Invece è una cosa tangibile, potrebbe succedere a
qualche famigliare, a qualche amico, a qualche collega, quindi a
mio avviso se ne dovrebbe parlare con più trasparenza e con più
facilità, mi permetta questo termine.
È vero che nello scorso Consiglio abbiamo parlato delle risorse
umane poi divise tra psichiatria e Ser.D., e la ringrazio per i
dati precisi, che non avevo. Io sono molto contenta che il Servizio
le abbia risposto che l'operato è garantito, e questo è lodevole.
Io so che si fanno in quattro e ce la mettono tutta con le poche,
pochissime risorse che hanno.
Il declassamento, a mio personale avviso, è proprio stato il
frutto di una scarsa sensibilità sull'argomento. Purtroppo in
passato alcune persone - vuoi operatori, vuoi medici, vuoi anche
utenti - si sono sentite dire anche da figure istituzionali, ma non
solo: "chi se ne frega dei drogati!" Io l'ho detto prima, penso sia
un tema troppo spesso nascosto e che dobbiamo trattare con più
attenzione.
Ho trovato questa scelta scellerata, quella di portare il Ser.D.
a struttura semplice dipartimentale.
Sul punto 2 lei mi ha risposto, lasciandomi un po' di speranza,
che sarà frutto di un'analisi, speranza poi infranta alla fine
della sua esposizione perché mi ha detto: "va bene un ragionamento
esteso, però non per forza deve esserci questo passaggio a classe
superiore". Anche qui è un po' uno specchietto per le allodole. La
questione del Ser.D. è veramente urgente, tangibile.
In ultimo, lei mi ha rimproverata per il termine che ho usato,
il termine "mortificare". Non volevo assolutamente criticare niente
e nessuno. È vero che forse avrei potuto usare un sinonimo più
consono, ci mancherebbe, ma questa non è una crociata contro
nessuno, il passato è passato, quello che è stato è stato e vorrei
fosse una visione per il futuro. Il Ser.D. per funzionare bene - e,
ripeto, non lo dico io ma questa interpellanza è stata veramente
frutto di un'attenta indagine - dovrebbe essere una struttura
autonoma nelle sue scelte, e per fare questo dovrebbe essere
complessa, una struttura svincolata da un Dipartimento di salute
mentale. Dovrebbe anche avere dei processi di lavoro di tipo
territoriale anziché ospedaliero, quindi essere estrapolata
dall'ambito ospedaliero - mi scuso per la ripetizione - e riportata
nel bacino del territorio, com'era fino a non molti anni fa e com'è
in questo caso in tutte le regioni italiane.
Una struttura fluida, funzionale, senza orari rigidi, senza
strutture e procedure lavorative rigide, questo dovrebbe essere.
Una persona affetta da dipendenze non lo è solo dalle 8:30 alle
13:30 ma lo è sempre ed è nostro compito pensare alla salute dei
cittadini tutti, anche quelli che purtroppo versano in una
situazione così fragile.
In ultimo, e concludo, mi permetto di fare un'ulteriore
riflessione personale, perché la retorica del "succede sempre agli
altri" è frequente: i dati del Ser.D., e non solo, ci dicono che ci
sono tanti minori purtroppo affetti da dipendenze qualunque...
Presidente -
Collega, le chiedo di concludere perché le
abbiamo già concesso tempo in più.
Nasso (M5S) -
...e da qualsiasi estrazione sociale.
Chiedo scusa, solitamente non sforo.
Presidente
- Non c'è dubbio che sia interessante,
importante e che meriti l'attenzione dovuta, però dobbiamo
rispettare il Regolamento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK