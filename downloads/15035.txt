Consiglio Regionale della Valle d'Aosta - Oggetto del Consiglio n. 1518 del 25 luglio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 1518 del 25 luglio 1995 - Resoconto
SEDUTA POMERIDIANA DEL 26 LUGLIO 1995
OGGETTO N. 1518/X Disegno di legge: "Istituzione di una tariffa
d'uso su strade di competenza comunale e regionale interessate da
elevata congestione di traffico veicolare".
Articolo 1 (Finalità)
1. Al fine di garantire il transito in condizioni di sicurezza,
il rispetto del limite di carico del territorio interessato, la
riduzione della congestione di traffico veicolare ed una migliore
tutela dell'ambiente e del paesaggio, i Comuni della Valle d'Aosta
possono istituire, sulle strade di propria competenza, una tariffa
d'uso per l'ingresso e la circolazione di veicoli a motore in
strade definite extraurbane ai sensi dell'articolo 3 del decreto
legislativo 30 aprile 1992, n. 285 (Nuovo codice della strada),
interessate, anche in singoli periodi dell'anno, da consistenti
flussi di veicoli a motore.
2. Su richiesta dei Comuni direttamente interessati, la Regione
Valle d'Aosta può istituire la tariffa d'uso anche su tratti di
strade regionali interessate da fenomeni di congestione
veicolare.
Articolo 2 (Viabilità extraurbana)
1. L'istituzione di una tariffa d'uso da parte della Regione e
dei Comuni è subordinata all'adozione di un provvedimento in cui la
Regione e i Comuni devono:
a) individuare gli interventi per il miglioramento delle
condizioni di circolazione e della sicurezza del traffico e per la
riduzione dell'inquinamento;
b) stabilire le priorità e i tempi di attuazione degli
interventi;
c) determinare, ai fini dell'individuazione della strada o
tratto di essa la cui percorrenza si intenda subordinare al
pagamento di una tariffa d'uso, il limite di carico del traffico
veicolare, ossia il numero massimo di autoveicoli che può essere
presente sul territorio servito dalla strada o tratto di essa.
2. Il limite di carico è individuato tenuto conto:
a) delle caratteristiche strutturali e funzionali della
strada;
b) della disponibilità di aree di sosta e di parcheggio
pubbliche e private e delle relative tariffe, se previste;
c) della vastità e fruibilità del territorio interessato e della
disponibilità di percorsi alternativi;
d) dell'esistenza di servizi di trasporto alternativi e della
loro tipologia;
e) della presenza di aree naturali protette o di altre forme di
tutela paesaggistica e ambientale.
3. Nel caso in cui l'istituzione di una tariffa d'uso non sia
sufficiente a contenere la circolazione entro il limite di carico
determinato ai sensi del comma 2, il Comune o la Regione, per
quanto di propria competenza, adottano altre misure contestuali,
fra quelle indicate nel provvedimento di cui al comma 1 al fine del
rispetto del limite di carico.
Articolo 3 (Tariffa d'uso)
1. La tariffa d'uso per l'ingresso e la circolazione su talune
strade di competenza comunale o regionale è istituita con
deliberazione dei competenti organi comunali e regionali e
dev'essere:
a) commisurata all'effettivo utilizzo delle strade sottoposte a
pedaggio;
b) flessibile per orario, zona, modalità dello spostamento,
mezzo di trasporto utilizzato.
2. Il sistema di tariffa d'uso può essere permanente o
temporaneo, variabile come ammontare nella giornata o nel periodo
di applicazione e rispondente quanto più possibile alle esigenze
dell'utenza del trasporto.
3. Non può essere istituita una tariffa d'uso sulle strade o
tratti di esse su cui non siano previsti mezzi di trasporto
pubblico alternativo.
4. Con i provvedimenti di cui al comma 1 sono individuati:
a) il sistema di riscossione del pagamento;
b) il sistema di vigilanza sul pagamento, anche mediante
utilizzo degli ausiliari del traffico;
c) le categorie dei veicoli esentati, tra i quali, in
particolare:
1) i veicoli riservati a servizi di polizia e di soccorso di cui
all'articolo 373, comma 2, del decreto del Presidente della
Repubblica 16 dicembre 1992, n. 495 (Regolamento di esecuzione e di
attuazione del nuovo codice della strada), nonché i veicoli che
svolgono servizi di pubblico interesse;
2) i veicoli utilizzati dagli esercenti la professione
socio-sanitaria nell'espletamento delle proprie mansioni;
3) gli autobus che svolgono servizio pubblico, e i veicoli con
persone di limitata o impedita capacità motoria, adeguatamente
individuati;
4) i veicoli dei residenti in Valle d'Aosta, salvo motivata
diversa determinazione dell'autorità competente;
5) i veicoli degli operatori economici della zona servita dalla
strada o tratto di essa su cui si applica la tariffa d'uso, dei
loro fornitori e dipendenti, nonché dei turisti che pernottano
nelle strutture ricettive della zona stessa.
Articolo 4 (Destinazione dei proventi)
1. I proventi derivanti dalla tariffa d'uso riscossa
relativamente a strade regionali sono introitati al capitolo 500,
di nuova istituzione, della parte entrata del bilancio di
previsione per l'esercizio 1995 e sui corrispondenti capitoli dei
bilanci futuri.
2. I proventi derivanti dall'istituzione della tariffa d'uso
sono destinati a migliorare la circolazione sulle strade
interessate dal provvedimento, la tutela della salute e
dell'ambiente, le condizioni di sicurezza e, in particolare:
a) ad adeguare la sede stradale interessata, le opere di
protezione e segnalazione, le aree di sosta e i parcheggi di
assestamento;
b) a rafforzare i servizi di trasporto pubblico riguardanti il
territorio interessato dal provvedimento.
3. Le spese di cui al comma 2 saranno imputate ai capitoli di
nuova istituzione 67800, per quanto riguarda la spesa di cui alla
lett. a), e 51550, per quanto riguarda la spesa di cui alla lett.
b), della parte spesa del bilancio di previsione per l'esercizio
1995 ed ai corrispondenti capitoli dei bilanci che vengono
istituiti per memoria.
Articolo 5 (Variazione di bilancio)
1. Al bilancio di previsione della Regione per l'esercizio
finanziario 1995 sono istituiti i seguenti capitoli:
a) parte entrata:
programma regionale 1.01
codificazione 1.1.6
cap. 00500 "Proventi derivanti dall'applicazione della tariffa
d'uso per la percorrenza di talune strade";
b) parte spesa:
programma regionale 2.2.2.14
codificazione 2.1.1.4.2.2.9.18.10.18
cap. 67800 "Spese per il rafforzamento dei servizi di trasporto
pubblico nei territori dove è istituita la tariffa d'uso per la
percorrenza di talune strade"
programma regionale 2.2.1.03
codificazione 2.1.2.1.0.3.9.17.06.24
cap. 51550 "Spese per l'adeguamento della sede stradale, delle
opere di protezione e di segnalazione, delle aree di sosta e dei
parcheggi di attestamento nei territori dove è istituita la tariffa
d'uso per la percorrenza di talune strade".
2. La Giunta regionale è autorizzata a provvedere con propri
provvedimenti alle variazioni di bilancio derivanti dalla
riscossione della tariffa d'uso.
Articolo 6 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Dujany.
Dujany (PVA) Si le Conseil retient opportun, je donne par lue ma
relation.
Presidente É aperta la discussione generale. Ha chiesto la
parola il Consigliere Chiarello.
Chiarello (RC) Va bene prenderci per stanchezza, però questa...
volevo capire se bisogna pagare anche qui per intervenire...
Presidente ... con l'Assessore Riccarand tutto è possibile.
Chiarello (RC) Me lo aspettavo da qualcun altro, ma non da chi
l'ha proposta questa legge, perché che si dica che in Valle d'Aosta
c'è un turismo di massa, che bisogna frenare un pochino, e poi si
frena non chiudendo certe strade della Valle, che sono
sovraffollate o inquinate; si dice che si vuole abbattere
l'inquinamento facendo certi ingressi a pagamento, questo non mi
convince proprio, perché non capisco perché uno che ha più soldi
non inquina, e uno che ha meno soldi non inquina. Sono
d'accordissimo che quando si deve combattere l'inquinamento
dobbiamo combatterlo tutti, ma allora in quella strada non entra
nessuno, solo i mezzi pubblici che saranno a pagamento per tutti
uguale.
Questa legge è quello che non avrei voluto vedere nella nostra
Regione.
Presidente Ha chiesto la parola il Consigliere Voyat.
Voyat (UV) Credo che negli uffici della Presidenza del Consiglio
l'unico atto presentato prima di questo Consiglio, che non sia
stato iscritto d'urgenza sia la mia interrogazione rivolta
all'Assessore Riccarand per la questione dei trasporti. Ma la
rivedremo a settembre, anche se il problema non sarà risolto; o
meglio, sarà risolto secondo l'Assessore Riccarand.
Dico questo, perché mi auguravo che almeno questo disegno di
legge fosse rinviato fino a settembre, visto che da quanto avevo
sentito c'erano molte perplessità nell'affrontare questo
problema.
Rilevo subito un problema di metodo: su una legge di questa
portata un membro della Giunta, prima di presentarla in Giunta -
almeno secondo la prassi di qualche tempo fa - chiedeva un parere
alle forze di maggioranza o quanto meno la collaborazione di alcuni
assessori che sono interessati in questo per la formulazione del
disegno di legge.
In secondo luogo, e qui devo dare atto che l'Assessore Riccarand
è senz'altro il più attivo in questo, vi sono state interminabili
conferenze-stampa sulla presentazione di questo disegno di legge,
prima della presentazione in Giunta e dopo la presentazione in
Giunta, in modo che i consiglieri ne sono stati informati tramite
stampa e televisione, così come non voleva un po' di tempo fa
l'allora Consigliere Riccarand, che chiedeva che le leggi fossero
discusse in commissione e in Consiglio prima di darne pubblicità
sulla stampa.
Un disegno di legge di questo genere non interessa un
Assessorato solo; dicevo prima che si sarebbe dovuta chiedere la
collaborazione dell'Assessorato al turismo, perché questa è una
iniziativa che, se vista dal punto di vista dell'ambiente può
essere valida - non secondo me e spiegherò il perché - non può,
però, essere valida secondo un punto di vista del turismo.
Ora, il fatto che questa legge sia stata approvata dalla Giunta
senza parlarne con altre forze di maggioranza, alcune tra l'altro
neppure presenti in Giunta, è una forzatura, perché chi, preso di
sorpresa e sul momento ha votato in Giunta, difficilmente poi vuole
smentirsi in Consiglio. Ed altri consiglieri che, presi dalla foga
di votare in commissione, come mi è stato detto anche oggi,
difficilmente arriveranno in aula e diranno cosa effettivamente ne
pensano. Quindi è proprio una questione di forzatura, così come è
stato fatto anche per il Piano dei trasporti, quando si chiedeva un
rinvio di 15 giorni ed assolutamente non si è voluto concederlo,
anche se poi questi 15 giorni non avrebbero comportato difficoltà
per la Giunta.
É una legge contro il turismo, e vorrei chiedere alcuni
chiarimenti all'articolo 3, dove si parla di tariffa d'uso, là dove
si dice che è commisurata all'effettivo utilizzo delle strade
sottoposte a pedaggio. Questo cosa vuol dire? Che vado su per
un'ora, pago per un'ora; se faccio solo 200 metri pago per questi
200 metri, o come?
Andando avanti, vediamo che le cose cominciano a complicarsi; si
dice che non può essere istituita una tariffa d'uso sulle strade, o
tratti di esse, su cui non siano previsti mezzi di trasporto
pubblico alternativi. Secondo me questa è l'unica soluzione valida
ed è l'unica soluzione che già adesso la Regione o i comuni possono
fare, ed è questa che è già stata applicata.
Con i provvedimenti di cui all'articolo 1 sono individuati: il
sistema di riscossione del pagamento - e questo va bene - il
sistema di vigilanza sul pagamento anche mediante utilizzo degli
ausiliari del traffico, categorie dei veicoli esentati, tra i quali
in particolare le forze dell'ordine, eccetera. Qui bisognerà vedere
le modalità di pagamento, quanta gente dovremo pagare perché
facciano pagare e quanta gente dovremo pagare perché controllino se
hanno pagato.
E ancora: polizia e soccorso credo sia più che logico, veicoli
che svolgono servizio di pubblico interesse, anche questo è logico,
veicoli utilizzati dagli esercenti la professione socio-sanitaria
nell'espletamento delle loro mansioni, e va bene; ma poi seguono,
oltre agli autobus che fanno servizio pubblico, che credo non sia
da pagare, i veicoli dei residenti in Valle d'Aosta, salvo motivata
e diversa motivazione dell'autorità competente. Se tutti i
residenti in Valle d'Aosta hanno diritto di transitare senza pagare
e poi operatori economici della zona, e poi gli invalidi e altre
categorie che senz'altro verranno fuori, mi chiedo a questo punto
chi è che paga! Paga il 10 percento di quelli che transitano su
quella strada? É questo il modo di risolvere l'inquinamento e il
traffico in queste zone? No, credo proprio che questa non sia la
soluzione migliore per risolvere l'intasamento e
l'inquinamento.
Non ci rendiamo conto forse che, facendo una legge di questo
genere, mettiamo in difficoltà i sindaci, perché se ora il sindaco
può chiudere la strada e mettere un servizio pubblico per il
transito, quando ci sarà questa possibilità, non solo alcune
categorie, ma tante categorie chiederanno di applicare questa
legge, e spiego il perché. Un proprietario che ha un terreno lungo
la strada, che continuamente vede il suo prato invaso da gente che
può anche portare dei danni, chiederà al sindaco di applicare
almeno questo, credendo che questa sia una soluzione.
Difficilmente, oggi come oggi, il privato cittadino anche se
proprietario chiede al comune di chiudere interamente la strada,
perché può capire che per un suo piccolo interesse non può andare
contro quello che è un interesse pubblico, soprattutto afferente al
settore del turismo.
É una legge che va, dicevo prima, contro il turismo, ma va anche
contro una logica che fino adesso è stata applicata. Vediamo che
non solo l'Assessorato al turismo, ma un po' tutti gli assessorati,
soprattutto in certi periodi dell'anno, elargiscono contributi a
privati, ad enti pubblici, a varie organizzazioni, perché facciano
delle manifestazioni per attirare il turismo. Da una parte diamo
contributi per far assistere la maggior parte delle volte
gratuitamente i turisti a queste manifestazioni, dall'altra invece
prendiamo delle iniziative che senz'altro saranno prese come
speculazione da parte di altre regioni, che metteranno in
difficoltà il nostro turismo.
Quindi, ripeto, è una legge che va contro quello che può essere
un principio del turismo e un provvedimento che farà solo
discutere, che metterà in difficoltà i vari sindaci senza risolvere
il problema.
Detto questo, visto che poi ce ne andremo in vacanza, mi sono
riproposto un piccolo pensierino per le mie vacanze, e questo lo
dico come singolo consigliere che in tutto questo periodo ha
cercato di collaborare al massimo con la maggioranza, ma che si è
trovato troppe volte in contrasto con iniziative che venivano prese
da parte di qualcuno della Giunta, iniziative che non condivido,
iniziative, prese da qualcuno, che non mi possono vedere e
considerare in questi casi come uno della maggioranza. Si tratta di
comportamenti non leali, l'ultimo lo abbiamo visto anche oggi:
troppe volte e troppo volentieri ci sono i consiglieri delle forze
di maggioranza che si astengono senza prevenire la maggioranza,
senza dire niente in commissione. Si arriva come oggi facendo delle
forzature, presentando degli emendamenti, che poi qualcuno che fa
parte di alcuni gruppi più disciplinati deve per forza accettare
per il buon funzionamento del gruppo e del Consiglio, ma sono delle
vere e proprie forzature per la maggioranza.
Un altro comportamento è quello che alcune di queste forze vanno
a dire in giro, perché se la scelta è una scelta felice,
evidentemente quello è il risultato della loro presenza in
maggioranza, della loro presenza in Giunta, ed è grazie a loro che
si fanno queste cose; se invece la scelta è infelice, evidentemente
il demerito è degli altri e quindi sono gli altri che poi ne
dovrebbero sopportare le conseguenze.
Pensierino per le mie vacanze: cosa fare per migliorare? Ritengo
che sia dovere, anche da parte di qualcuno, di verificare il
proprio comportamento nei confronti della maggioranza e nei
confronti dei colleghi consiglieri.
Presidente Ha chiesto la parola il Vicepresidente Viérin
Marco.
Viérin M. (PpVA) Penso che alcuni argomenti li abbia già
anticipati il collega Voyat. Sicuramente uno è la forzatura; noi
nell'ultima riunione della I Commissione abbiamo chiesto
l'audizione del Sindaco Ruffier e se perplessità vi erano nel
convocarlo, visto che aveva già partecipato ad altre due
commissioni consiliari permanenti, dopo l'audizione queste
perplessità sono venute a mancare. Leggo le testuali parole che il
Sindaco ci ha detto in quell'appuntamento di lunedì scorso: "Non è
questa la soluzione migliore per limitare il traffico".
É una legge che metterà sicuramente in difficoltà i sindaci, e
sono d'accordo con quanto diceva il collega Voyat, e quindi non
voglio far perdere del tempo nel ripetermi.
E' chiaro che c'è stata una forzatura anche del Piano dei
trasporti, spero che non ci sia la forzatura sul nuovo disegno di
legge che è stato presentato per una tassa sul transito dei TIR
sotto il tunnel del Monte Bianco, quando dall'altra parte diamo
delle sovvenzioni per il transito di questi articolati a certe
società.
Non è questa la soluzione, lo dicono anche fra le righe i due
relatori; il Consigliere Borre dice che il presente disegno di
legge non risolve certamente questo grave problema, il collega
Dujany dice "en concluant il faut bien reconnaître, pour amour de
la vérité, que les buts théoriques qui soutiennent la loi sont
énormément plus élevés en rapport aux solutions concrètes qu'on
propose, qui sont modestes".
Si dice che eventualmente è una legge che rimarrà nel cassetto;
invece è una legge che non rimarrà nel cassetto, purtroppo, perché
i casi che Voyat ha sollevato si verificheranno di certo. Si
verificheranno non solo da parte di chi ha il prato vicino alla
strada, ma anche da qualche persona che forse ha una attività di un
certo tipo in cima a questa strada ed ha tutta la convenienza di
far andare a piedi gli altri.
Oltretutto questo problema potrebbe portarci a riesaminare o a
chiederci di riesaminare tutto il discorso delle strade poderali, e
questo riaprirebbe alcune questioni che forse sarebbe meglio
evitare.
Un risultato lo abbiamo avuto: quello di essere stati derisi
dalla stampa - non mi metto qui a riprendere gli articoli - grazie
anche a queste conferenze-stampa che avvengono in maniera molto
sollecita, prima ancora che la legge venga in Consiglio; per
carità, i voti della maggioranza non mancheranno mai, però molte
volte si potrebbe avere la correttezza di aspettare che questa aula
deliberi in merito a certi provvedimenti e poi darne
ufficialità.
I problemi per i comuni: sono stato sindaco, ci sono colleghi
che sono stati sindaci, amministratori locali, e posso dire che i
problemi per i comuni saranno enormi. Sono problemi che ho elencato
a Ruffier e che Ruffier in maniera molto corretta non ha potuto
smentire.
Il problema del personale: sappiamo che il personale degli enti
locali è quello che è, sappiamo che se verrà istituita una tassa di
questo genere ci dovranno essere vigili al servizio per controllare
se uno ha pagato o per far pagare; mi chiedo chi farà questo
servizio e di conseguenza quali saranno i costi. Bisognerà mettere
delle navette e stabilire il prezzo da far pagare per le navette,
perché se la navetta costa 6-7000 lire, pensate ad una famiglia di
4 persone che dovrà pagare quasi 30mila lire tanto vale che paghi
la tassa con l'auto. A questo punto vorrei capire quale
decongestione vado a fare in quel sito.
Ma anche se tutto questo quadrasse, e uso il condizionale perché
è impossibile, il comune dovrà sicuramente - per evitare, anziché
decongestionare il paese, di congestionarlo, - fare dei parcheggi.
Quindi, sicuramente non decongestioneremo niente, ma sarà una
scelta del comune se decongestionare le valli o il paese.
Sicuramente non voterò questa legge, mi riservo alla fine del
dibattito di decidere se fare una dichiarazione di astensione o di
voto contrario; come avevo detto in commissione all'Assessore
Riccarand, se questa legge passa, ci vorranno 20-25 giorni per
l'esame del Coordinamento, arriveremo a fine agosto; la stagione di
settembre mi sembra che non sia quella di maggior congestionamento
del traffico nelle valli laterali, pertanto si poteva avere anche
il buon gusto di aspettare almeno settembre per meglio approfondire
questa legge. Ripeto che mi riservo di intervenire
successivamente.
Presidente Ha chiesto la parola il Consigliere Marguerettaz.
Marguerettaz (PpVA) Proprio oggi nella pausa del pranzo ho
incontrato un amico che opera nel commercio e si lamentava del
formidabile calo di turismo che secondo lui sta avvenendo nella
città di Aosta rispetto allo scorso luglio. La cosa mi stupiva,
perché invece penso che ci siano delle situazioni - fra cui la lira
debole - che dovrebbero favorire una ripresa del turismo nella
nostra Valle.
Mi chiedevo come mai, poi ho avuto anche io - pur non essendo in
maggioranza - una illuminazione dello Spirito Santo e mi sono
detto: ma vuoi vedere che c'è anche un certo tipo di politica per
il turismo, che nella nostra regione non è che stia andando nella
direzione giusta?
Abbiamo un vizio, non so come dire, ma un po' tutti questo...
andare sui giornali, sulle televisioni fa piacere a tutti, chi più
chi meno, solo che tante volte non si calcola il riflesso che certe
posizioni possono avere, non solo nei propri personali confronti,
ma nei confronti della comunità.
Mi è venuto in mente un esempio. Parlando in questi giorni con i
colleghi svizzeri del Vallese, mi dicevano come ad esempio per
quanto riguarda la questione della chiusura della parte italiana
della strada per il Colle del Gran San Bernardo, i giornali
svizzeri abbiano dato notizia di questo in maniera
giornalisticamente approssimativa - ma purtroppo questo succede
sovente - e della chiusura di questa strada ne ha risentito anche
il transito attraverso il tunnel, perché l'informazione che è
giunta ai cittadini svizzeri era: "il Gran San Bernardo è
chiuso".
Per certi versi la questione che stiamo dibattendo ha avuto un
riflesso simile. L'Assessore Riccarand, giustamente, già molti mesi
fa aveva avuto occasione di rilasciare interviste anche a giornali
di tiratura nazionale e si vede che i nostri giornalisti non sono
migliori di quelli svizzeri, anche qui hanno fatto un po' di
confusione nel dare la notizia. Ho qui una pagina di un settimanale
che credo abbia una discreta tiratura a livello nazionale, dove c'è
questa intervista all'Assessore Riccarand, il cui titolo è il
seguente: "É giusto farci pagare un pedaggio per andare in Valle
d'Aosta"? Sappiamo quanta gente si limita alla lettura del titolo,
credo che un lettore più distratto abbia dedotto che per andare in
Valle d'Aosta ci fanno pagare, mentre un lettore più attento avrà
cercato di darsi delle ragioni. Forse qualcuno - mi sono detto -
avrà pensato che si trattava del pedaggio del battello per andare
"all'isola Valle d'Aosta" che vediamo in televisione e quindi non
si sarà scandalizzato più di tanto.
Scherzi a parte, qua vogliamo che vengano questi turisti ed
allora: sulle strade interpoderali non si può andare, nei parchi e
nelle aree protette non si può andare con la macchina, adesso si
chiedono i pedaggi per andare in determinati posti, ebbene credo
che lo spazio per l'auto in Valle d'Aosta si riduca, così come si
riduce per i TIR, ma lì vedremo che c'è qualche discrepanza che non
fa funzionare tutto bene.
Non ho bisogno di prendere riflessioni su questa cosa, a
differenza di prima che davo questa chance al collega Vicquéry,
sono nettamente contrario a questo disegno di legge anche perché -
qui permettetemi una riflessione ad alta voce - sono convinto che
se questa Amministrazione regionale fosse stata guidata da un
monocolore unionista, questo disegno di legge in questa aula non lo
avremmo certamente visto.
E allora cosa devo dire? Il pensierino che Voyat ha fatto per sé
io spero che diventi durante l'estate un po' il compito a casa,
come si dà a scuola; abbiamo un mese e mezzo di vacanza, allora il
compitino per le vacanze affidato ad ogni consigliere di buona
volontà è: "Ma stiamo andando nella giusta direzione"?
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Volevo solo dare una risposta a Marguerettaz, ma
non sul disegno di legge, perché non è di mia competenza. Anche se
lo abbiamo votato, ed è un disegno di legge che è stato anche visto
dai sindaci - e credo che i sindaci siano in grado di fare la
politica del turismo, come hanno dimostrato in questi anni -,
voglio dire a Marguerettaz, che dice che in Valle d'Aosta il
turismo sta andando così così, rispetto a questo ci sono dei dati
che non vanno in questa direzione. Prima di tutto "l'isola" è stato
uno spot che ha avuto un successo notevole, è stato quinto in
graduatoria nazionale malgrado le tre settimane di esposizione,
malgrado che in Valle d'Aosta ci sia stato un attacco da tutte le
parti, senza riuscire a capire bene cosa significava.
L'organizzazione mondiale del turismo, la rivista
internazionale, parla degli arrivi in Italia nel 1994 per tipo di
turismo e fa la variazione rispetto al 1993, e la Valle d'Aosta si
trova con una percentuale di aumento del 5,5 percento per il
movimento degli italiani, con Alto Adige più 0,7 percento, Piemonte
meno 10,2 percento, Trentino più 2,9 percento, Veneto montano 1,7
percento, poi seguono tutte le località arte e affari, località
balneari e località termali, per una media dell'1,8 percento di
aumento.
Per quanto riguarda il 1995, i primi cinque mesi abbiamo avuto
un aumento complessivo del 16,4 percento in termini di arrivi e del
17,7 percento in termini di presenze, questo a fronte di una
situazione complessiva, quindi compreso il turismo arte e affari,
balneare, termale, turismo montano, e poi ci sono tutti i dati
litorale per litorale, località per località, del 3,3 percento in
termini di arrivi e del 3,3 percento in termini di presenze. Quindi
in Valle d'Aosta siamo arrivati a 16,4 in termini di arrivi e a
17,7 in termini di presenze. Questo qui poi è stato anche
rilasciato dalla Presidenza del Consiglio dei Ministri, anche qua
non è la Giunta regionale che lo dice: Dipartimento del turismo e
Bollettino del turismo, anno secondo, numero sei del giugno
1995.
Di fronte a questi dati credo valga la pena fare una
riflessione, ma al contrario di quella che è stata espressa.
Presidente Il Consigliere Marguerettaz deve selezionare la gente
con cui va a pranzo, perché è un pessimo informatore...
Se nessuno chiede la parola, dichiaro chiusa la discussione
generale.
Ha chiesto la parola l'Assessore all'ambiente, territorio e
trasporti, Riccarand.
Riccarand (VA) Credo anzitutto sul metodo di dover dare due
risposte.
Intanto, non c'è stata nessuna forzatura rispetto ai tempi di
questo disegno di legge, che è stato approvato dalla Giunta
regionale all'inizio del mese di maggio, e quindi sono tre mesi che
è all'esame delle commissioni; è stato esaminato da tre
commissioni, sono stati accettati i confronti a tutti i livelli,
sono state accettate tutte quelle osservazioni che tendevano a
migliorare il disegno di legge e a renderlo maggiormente attuabile.
Quindi non c'è mai stato il minimo tentativo di forzare i tempi di
discussione di questo disegno di legge, che anzi sono stati molto
più lunghi di altri provvedimenti. Così come non c'è stata mai
nessuna iniziativa per fare conferenze-stampa, perché non è mai
stata fatta nessuna conferenza-stampa su questo disegno di legge, e
del resto non è una abitudine neanche della Giunta di fare
conferenze-stampa sui disegni di legge che vengono approvati.
É chiaro che se ci sono state delle domande e delle interviste,
si è cercato di dare delle risposte e delle spiegazioni su un
provvedimento, ma non ci sono mai state né conferenze-stampa, né è
mai stato detto che questo era un provvedimento che si dava già per
approvato, perché essendo un provvedimento che ha degli aspetti
delicati, si sapeva che doveva essere sottoposto ad un esame
attento e che doveva ancora essere modificato in itinere.
Per quanto riguarda il contenuto, credo che si possano
tranquillamente respingere le due affermazioni negative che sono
state fatte in quest'aula, e la prima è che si tratta di un
provvedimento contro il turismo. Direi che è esattamente il
contrario, questo è un provvedimento che guarda al futuro turistico
della nostra regione; siamo una regione che ha degli elementi di
attrazione naturale storico-archeologica enormi, abbiamo solo
bisogno di tener curato il nostro territorio, di saper offrire
qualcosa di diverso dall'ambiente cittadino e urbano da cui
provengono gran parte dei turisti che vengono in Valle d'Aosta, i
quali cercano un ambiente meno congestionato, meno sporco e meno
inquinato della città, meno macchine, meno TIR, meno rumore, meno
inquinamento.
Questo disegno di legge ha dietro di sé non solo delle
riflessioni puntuali su certe situazioni, ma anche una indagine sul
campo fatta per diversi mesi l'anno scorso nella zona di Courmayeur
da un'agenzia specializzata, da cui veniva fuori alla fine che chi
frequenta la zona di Courmayeur, la Valdigne, in particolare la Val
Vény e la Val Ferret, chiede in primo luogo un ambiente più
tranquillo, quindi meno automobili, meno inquinamento, chiede
questo.
Allora si tratta di dotarsi degli strumenti che consentono di
fare questo, sapendo che non è facile, che non esiste la bacchetta
magica, che tutti gli strumenti devono essere usati in modo molto
ponderato, che non esiste lo strumento risolutivo, ma che vanno
abbinati i diversi interventi.
Fra i vari interventi utilizzabili in determinate situazioni, su
determinate strade, in determinate località e in determinati
periodi dell'anno, esiste anche quello di limitare l'accesso in
certe strade che sono congestionate, chiudendo totalmente la
strada, ma anche prevedendo anche la cosiddetta tariffa d'uso. Che
poi è uno strumento previsto dal Codice della strada italiano,
articolo 7, nelle zone a traffico limitato è possibile consentire
l'ingresso facendo pagare una tariffa d'uso, ma è uno strumento che
adesso non è applicabile perché sono mancate le direttive di
applicazione del codice della strada. Quindi, usando le competenze
che abbiamo come Regione Valle d'Aosta, siccome abbiamo competenza
primaria in materia di strade e di tutela del paesaggio, si tratta
di mettere con una legge a disposizione uno strumento; poi starà al
singolo comune di valutare se nel proprio territorio esiste o meno
l'opportunità di usare questo strumento.
Noi abbiamo solo previsto la possibilità di introdurre questo
strumento, e quindi neanche si può dire che è un disegno di legge
fatto contro i sindaci e contro i comuni, perché anzi andiamo a
dare uno strumento lasciando ampia discrezionalità alle
amministrazioni comunali di decidere tutto quanto al periodo, al
tipo di organizzazione e a tutto quanto. Si tratta però, siccome
non si può fare questo con un atto amministrativo da parte del
singolo comune, di consentirlo con un provvedimento legislativo.
Questo è il compito della Regione e questo è quello che mettiamo a
disposizione degli enti locali della Valle d'Aosta.
Presidente Per dichiarazione di voto ha chiesto la parola il
Consigliere Chiarello.
Chiarello (RC) Non mi sono dilungato prima, però sentendo le
altre dichiarazioni devo fare una dichiarazione di voto.
Le dichiarazioni di Agnesod mi vedono favorevolissimo, cioè da
una parte gridiamo all'aumento del turismo come una vittoria,
dall'altra parte blocchiamo le strade in modo che venga solo un
turismo di élite, e vorrà dire che questo 17 percento non ci sarà
più; dobbiamo solo fare una scelta: o turismo di élite oppure
no.
Ho detto prima che se blocchiamo le strade, le blocchiamo per
tutti, non è che sono a favore dell'inquinamento.
I sindaci che sono stati qui nominati hanno detto che la legge
non risolve niente, e - a quanto ho capito in commissione - non
hanno una grossa volontà di applicare questa legge. Se è una legge
di principio, va bene, votiamola come legge di principio. Io voterò
contro.
Presidente Ha chiesto la parola il Consigliere Tibaldi.
Tibaldi (LN) Ho ascoltato il dibattito che ha dato notevoli
spunti, sui quali fare riflessioni, e di carattere politico ed
anche di carattere turistico ambientale, visto che questa normativa
toccherà sia il settore dell'ambiente, sia quello del turismo.
In una cosa sono d'accordo con Riccarand: che i turisti che
vengono in Valle d'Aosta vengono per cercare un ambiente più
tranquillo. Di questo bisogna dargliene atto, però questa è la
scoperta dell'acqua calda perché è ovvio che chi si sposta dalle
grandi metropoli del nord o arriva dall'estero per passare una
vacanza tranquilla in montagna, è ovvio che cerca quel momento di
relax per ritonificarsi e per poi tornare nella quotidianità di
tutto l'anno.
Non è altrettanto condivisibile lo strumento che la Giunta
regionale pensa di adottare con l'approvazione di questo disegno di
legge, per cercare di andare nella direzione di soddisfare questa
esigenza turistica che è di tipo qualitativo, cioè l'ambiente sano,
l'ambiente ideale per trascorrere le proprie vacanze.
Perché non è una scelta ideale? Per il semplice fatto che questo
strumento è inutile e non persegue quella finalità che si
proponevano gli estensori di creare una tariffa antinquinamento. Ed
è inutile, come da più interventi è stato ribadito, perché a
disposizione dei sindaci gli strumenti esistono già: le limitazioni
o i divieti di transito lungo le strade o le limitazioni dei
parcheggi sono già strumenti previsti da altre norme in materia,
strumenti che possono essere utilizzati da qualsiasi sindaco per
cercare di decongestionare un traffico che ha superato determinati
livelli di guardia.
Condividendo le opinioni di tutti coloro che hanno avanzato
perplessità nei confronti di questo disegno di legge, penso che
alla fine questa legge sia solo un cattivo biglietto da visita per
la Valle d'Aosta. Si potrà far vanto dei risultati che ha appena
citato l'Assessore, ma non per questo si deve dilapidare queste
nuove ricchezze che vengono verso la nostra regione con una
iniziativa legislativa di questo tipo.
Non vorrei che questo disegno di legge si riducesse ad una
proposta propagandistica, che viene fatta da un determinato gruppo
politico che potrà sempre avanzare la sua paternità di fronte a
chiunque, e che di fatto però rimanga una proposta nel
cassetto.
Giustamente prima qualcuno diceva: rimane nel cassetto
eventualmente; no, non siamo d'accordo: rimane nel cassetto
purtroppo, ci sono già altri strumenti.
Questo disegno di legge è inutile, non è una tariffa
antinquinamento come qualcuno vuol far credere, per cui il nostro
voto sarà fermamente contrario.
Presidente Ha chiesto la parola il Consigliere Voyat.
Voyat (UV) Per dichiarazione di voto. Non parteciperò alla
votazione e quindi mi assenterò dall'aula, ma credo che non ci sia
peggior sordo di chi non voglia sentire, perché sul fatto di come è
uscita la notizia di questa legge ho sentito ad una televisione
locale che sarebbe stata presentata in Giunta una iniziativa di
questo genere, quindi prima della presentazione della Giunta.
Le interviste all'Assessore sono state fatte quando è stata
presentata in Giunta, i consiglieri l'hanno avuta almeno un mese
dopo. Quello che era prima uno dei cavalli di battaglia del
Consigliere Riccarand, che si lamentava che le discussioni non
venivano più fatte in aula, ma fuori dall'aula, per cui uno era
obbligato a sapere le notizie dai giornali, questo vale anche per
noi. Giustamente l'Assessore Riccarand è uno che sa fare
pubblicità, perché è uno dei pochi che fa conferenze-stampa ed
informa, forse al momento sbagliato, dice un consigliere
regionale.
Ritorno a quanto detto: non è facendo pagare il 10 percento
aelle macchine che andranno su queste strade che si risolve il
problema, perché o la strada la si chiude, oppure, se si mette un
certo numero di macchine che possono entrare, pagano tutte, meno la
polizia, i pullman e chi va per lavoro. E questa possibilità c'è
già oggi, perché facendo questa legge, tutti chiederanno ai sindaci
di applicare la legge e saranno loro fra l'incudine e il martello.
E quando i turisti si lamenteranno, saranno loro il parafulmine,
saranno loro che si prenderanno le invettive, insieme ai presidenti
delle aziende.
Era meglio lasciare le cose come stavano attualmente, per cui se
un comune voleva, chiudeva e metteva un servizio a pagamento,
perché questo è solo aggravare le responsabilità dei sindaci.
Quando noi abbiamo messo tutte queste possibilità di deroghe a chi
deve pagare, ci sarà pochissima gente che paga e sarà uno strumento
da parte di altre regioni e da parte di qualcuno che ha tutto
l'interesse di strumentalizzare la situazione, così come è già
avvenuto.
La cosa che ripeto è questa: Agnesod, tu non puoi dire che
questo è di competenza dell'Assessorato dell'ambiente, perché
questo tocca il tuo settore; qui dovevi essere tu il primo a dire:
no, secondo una certa linea di turismo, questo non si deve
fare.
Presidente Ha chiesto la parola il Vicepresidente Viérin
Marco.
Viérin M. (PpVA) Il nostro gruppo voterà contro questo
provvedimento per le seguenti motivazioni. É uno strumento inutile,
lo hanno detto tutti, forse tanti, più di quelli che ci si
aspettava, si aumenterà solo la burocrazia, e io dico ancora una
volta che non dobbiamo cercare di prenderci in giro, perché anche
se verrà data applicazione a questa legge, la congestione del
traffico i sindaci dovranno farla all'interno del nucleo del
proprio paese, perché sappiamo bene che questi paesi sono
sprovvisti di parcheggi ed è inutile che ci giriamo intorno a
questo problema, ce lo hanno detto i sindaci in audizione.
Oltretutto i sindaci hanno strumenti molto più efficaci, perché se
vietano l'accesso ad una strada, lo vietano per tutti, ad eccezione
di qualcuno che abita in quel luogo.
L'unico risultato che otterremo approvando questa legge, sarà
quello di dare una immagine esterna secondo cui la nostra Valle è
aperta solo ai ricchi, qualcuno ci giocherà sopra; ma se anche così
fosse, se, pensiamo che i ricchi lascino maggior denaro ai nostri
concittadini, sbagliamo, sicuramente i ricchi non vanno al bar o al
piccolo ristorante o all'albergo ad una o a due stelle o alle
trattorie, vanno solo in alcuni alberghi. Quindi non è una scelta
che agevolerà il nostro comparto turistico.
Si dà atto che il Consigliere Voyat si allontana dall'aula e non
partecipa al voto.
Presidente Si passa all'esame dell'articolato. Pongo in
votazione l'articolo 1 con l'emendamento della II Commissione.
Presenti: 29
Votanti: 28
Favorevoli: 21
Contrari: 7
Astenuti: 1 (Aloisi)
Presidente Pongo in votazione l'articolo 2 con l'emendamento
della II Commissione.
Presenti: 29
Votanti: 28
Favorevoli: 21
Contrari: 7
Astenuti: 1 (Aloisi)
Presidente Pongo in votazione l'articolo 3.
Presenti: 29
Votanti: 28
Favorevoli: 21
Contrari: 7
Astenuti: 1 (Aloisi)
Presidente Pongo in votazione l'articolo 4.
Presenti: 29
Votanti: 28
Favorevoli: 21
Contrari: 7
Astenuti: 1 (Aloisi)
Presidente Pongo in votazione l'articolo 5.
Presenti: 29
Votanti: 28
Favorevoli: 21
Contrari: 7
Astenuti: 1 (Aloisi)
Presidente Pongo in votazione l'articolo 6.
Presenti: 29
Votanti: 28
Favorevoli: 21
Contrari: 7
Astenuti: 1 (Aloisi)
Presidente Pongo in votazione la legge nel suo complesso.
Presenti: 29
Votanti: 28
Favorevoli: 21
Contrari: 7
Astenuti: 1 (Aloisi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK