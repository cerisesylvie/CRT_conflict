Consiglio Regionale della Valle d'Aosta - Oggetto del Consiglio n. 2558 del 7 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2558 del 7 giugno 2023 - Resoconto
OGGETTO N. 2558/XVI - Interpellanza: "Interlocuzioni con la
società RAV per la riattivazione del transito su entrambe le corsie
nella galleria autostradale nel territorio di Aymavilles".
Bertin (Presidente) -
Riprendiamo, siamo al punto n. 28
dell'ordine del giorno. Per illustrare l'interpellanza, si è
prenotato il consigliere Distort a cui passo la parola.
Distort (LEGA VDA) -
Il tema di quest'interpellanza, come
recita il titolo, è l'argomento dei lavori autostradali che era già
stato portato all'attenzione del Consiglio in occasione di altri
oggetti con altri punti di vista, comunque sempre inerenti al tema,
a luglio del 2019, a novembre del 2019, a settembre del 2021, a
novembre del 2021. Queste iniziative, come detto, trattavano a
vario titolo il tema delle problematiche inerenti ai lavori
stradali sul territorio valdostano, oltre a lavori di manutenzione
che temporaneamente e periodicamente interessano i due tratti
autostradali del territorio regionale che, tra l'altro, hanno il
potere o il destino di svolgersi molto spesso in corrispondenza del
periodo estivo.
Questo da un lato è abbastanza evidente che le condizioni
meteorologiche per l'esecuzione di lavori edili di qualunque
natura, soprattutto all'aperto, impongono comunque una restrizione
nel periodo invernale, nel periodo di cattivo tempo, di condizioni
meteo avverse, e, di conseguenza, è abbastanza normale che si
possano sviluppare nei periodi primaverili, estivi e della prima
parte dell'autunno, quindi di per sé le probabilità che capitino
nel periodo estivo sono fisiologicamente tendenzialmente alte.
Comunque sta di fatto che esiste questa situazione di disagio a cui
noi puntualmente e annualmente assistiamo.
Però poi abbiamo osservato anche che da diversi anni risultano
in corso lavori di manutenzione in corrispondenza della galleria
autostradale posta nel territorio di Aymavilles in direzione Monte
Bianco, con l'istituzione di limitazioni al transito, dapprima
deviato nella canna parallela con doppio senso di marcia e poi,
successivamente, definito con una sola corsia nella canna in
questione.
La nostra osservazione - motivo che ha definito i quesiti di
quest'interpellanza - è chiaro che non è una motivazione che
discende da un puro spirito di curiosità ed è del tutto evidente,
ma dal fatto che, è altrettanto evidente, che le due tratte nel
territorio valdostano costituiscono e costituiranno per il futuro
l'infrastruttura principale e pressoché esclusiva della viabilità
di transito turistico e commerciale nel territorio valdostano.
Allora ecco che per questo ruolo fondamentale dell'autostrada -
che non diventa un'opzione "Se voglio vado in autostrada, sennò ho
altre possibilità" - è noto quanto sia determinante e quanto sia
addirittura esclusiva in tantissimi casi la scelta della
percorrenza autostradale, automaticamente diventa assolutamente
importante che questo transito autostradale sia conforme a quello
che si aspetta un utente nel scegliere un percorso in autostrada,
vale a dire un traffico veloce, snello, a fronte del fatto che
comunque è prevista la corresponsione di un pagamento e quindi è
del tutto normale che l'utente si aspetti - a fronte del pagamento,
a fronte della scelta di percorrere il tratto autostradale - che
questo tratto sia all'altezza delle proprie aspettative in termini
di snellezza, nel termine di velocità e comodità del deflusso.
È ovvio che i cantieri - che da un lato sono la condizione per
mantenere un livello qualitativo di manutenzione
dell'infrastruttura - da un lato rivestono questo ruolo, dall'altro
lato creano dei disagi, delle interferenze, e quindi delle
limitazioni alle fruizioni.
Diventa quindi particolarmente importante che la gestione del
cantiere avvenga, come in qualunque altro cantiere, nei tempi più
ristretti possibili, con l'organizzazione dei lavori più efficiente
in modo tale che le interferenze, le limitazioni e le
penalizzazioni a chi ne usufruisce... a fronte - ribadisco - di un
pagamento, e tra l'altro non un pagamento insignificante, perché la
nostra tratta autostradale se non è la più cara d'Italia si colloca
sicuramente, in rapporto allo sviluppo, nella top ten.
Alla luce di queste premesse, è importante capire l'entità dei
lavori autostradali in atto o in futuro, condividendo attentamente
le dinamiche con le società che gestiscono i due tratti
autostradali della regione, per questo interpelliamo l'Assessore
competente per conoscere "Quali lavori di manutenzione sono in
corso nella galleria in questione dall'inizio del periodo
d'istituzione delle limitazioni al transito fino a oggi".
Questo è un mistero che incuriosisce tanti utenti, perché è da
tantissimo tempo che sono in atto quel lavori in quella
collocazione.
Secondo quesito, "Quali sono i tempi stimati dalla società
autostradale della tratta per la conclusione dei lavori in corso e
la riattivazione del transito su entrambe le corsie" e terzo
quesito "Quali siano le azioni che il Governo regionale intende
attuare, in interlocuzione con RAV, per garantire la riattivazione
del transito su entrambe le corsie nel più breve tempo possibile".
Grazie per l'attenzione, ascolto con curiosità e attenzione la
risposta.
Alle ore 17:34 assume la Presidenza il vicepresidente
Marguerettaz.
Marguerettaz (Presidente) -
Per la risposta, ha chiesto
la parola il presidente della Regione Testolin.
Testolin (UV) -
Come in altri casi, quest'interpellanza
riguarda questioni che non sono di diretta competenza
dell'Amministrazione regionale, dato che non tratta di questioni
relative alle partecipazioni societarie della Regione nella RAV ma
di questioni piuttosto tecniche, legate a lavori puntuali per i
quali, vi assicuro, che il Governo regionale non ha nessuna
competenza particolare o potere diretto che gli consenta di aprire
o chiudere corsie autostradali, pur attivandosi per segnalare le
criticità che, caso per caso, si verificano.
In forza della richiamata partecipazione societaria, abbiamo
peraltro richiesto informazioni a RAV, che ci ha comunicato per le
vie brevi che la galleria in questione denominata Les Crêtes Nord è
assoggettata, come tutte le altre presenti sulla tratta, al Decreto
legislativo n. 264/2006, di attivazione della Direttiva Europea
54/2004 in materia di sicurezza per le gallerie della rete
autostradale transeuropea.
Questo Decreto, in cui i termini sono stati successivamente
modificati, prevede che entro il 31/12/2025 le gallerie rientranti
nella rete TEN devono essere dotate delle misure di sicurezza
riportate dallo stesso decreto tra cui figurano in particolare gli
impianti di ventilazione, di illuminazione e di emergenza, sistemi
di videosorveglianza, semafori agli imbocchi, uscite di emergenza e
rete idrica antincendio.
Inoltre la Commissione permanente per le gallerie ha imposto nel
2020 ai gestori delle gallerie non conformi - ovvero le gallerie
non ancora totalmente adeguate a queste disposizioni - l'adozione
d'immediate misure temporanee di limitazione dell'esercizio.
Pertanto RAV, non avendo ancora completato l'impianto idrico
antincendio all'interno delle gallerie, ha dovuto ripristinare -
oltre alla costituzione di riserve idriche, serbatoi da 10 metri
cubi - a oggi, a ogni imbocco di galleria, un servizio di
postazioni fisse di quattro squadre antincendio composte da
operatori qualificati e opportunamente attrezzati oltre a garantire
l'intervento di emergenza nelle gallerie entro cinque minuti
dall'allertamento.
Considerato che la localizzazione degli accessi alla tratta
autostradale di competenza RAV non garantisce il rispetto dei
predetti tempi d'intervento sulla galleria in direzione Courmayeur,
al fine di preservare, comunque, l'apertura al traffico della
galleria e di garantire un accesso certo tramite la corsia di
sorpasso ai servizi di soccorso, RAV ha disposto la riduzione della
circolazione nel fornice Les Crêtes Nord alla sola corsia di
marcia, con il limite di velocità a 60 km orari, divieto di
sorpasso e distanziamento minimo di 100 metri per tutti i veicoli
fino al completamento della rete idrica antincendio.
RAV comunica, infine, che i lavori di realizzazione della rete
idrica hanno comportato la posa di una doppia condotta ad acqua
fluente a partire dall'ingresso di Entrèves e per tutta la
lunghezza della tratta fino a Jovençan, 32,4 km e risultano a oggi
ultimati.
Sono in corso i collaudi tecnici funzionali a cui faranno
seguito le certificazioni della regolare esecuzione dell'impianto,
le dichiarazioni SCIA, antincendio, al Corpo valdostano dei Vigili
del Fuoco e infine si potranno togliere le limitazioni vigenti
nella galleria Les Crêtes Nord.
Presidente -
Per la replica, la parola al consigliere
segretario Distort.
Distort (LEGA VDA) -
Mi permetta una confidenza, lei non
potrà rispondermi sia per una questione di ordinamento
dell'attività di Consiglio - ha esaurito il suo spazio per
intervenire - sia perché confidenzialmente quello che le dico,
presuppone una risposta in privato, però, mi permetta di dirlo, lei
si è sentito soddisfatto della risposta che le è stata trasmessa?
Perché sinceramente a me è parsa una pura giustificazione, io
adesso non voglio far salire sul banco degli imputati
l'organizzazione di RAV...che già le società autostrade in Valle
d'Aosta dopo la mia iniziativa sulla demonizzazione della Torre
Faro come sistema di illuminazione di bassissimo livello
paesaggistico - cosa di cui continuo a essere assolutamente
convinto - e immagino che già mi abbiano inserito nel "Libro nero",
però, porti pazienza, ma che risposta può essere il fatto che
vengono elencati genericamente dei lavori di messa in sicurezza a
fronte di un periodo così prolungato, anche perché chi gestisce un
tratto, gestisce anche i lavori?
Giustamente lei ha detto "Il Governo regionale non ha competenza
per aprire e chiudere i cantieri autostradali". Perfetto, infatti
sono delegate altre persone che dovrebbero avere competenza sia in
termini amministrativi sia in termini tecnici per gestire
l'attività dei cantieri autostradali.
Ma, preso atto che alla fine è la Valle d'Aosta sia come utenti
sia come immagine che trae le conseguenze di una gestione dei
cantieri a tempi prolungati, è estremamente importante che la
risposta, che il colloquio, che le interlocuzioni con le società
che hanno in gestione i tratti autostradali in Valle d'Aosta siano
assolutamente oggetto di interlocuzioni frequenti e anche
assillanti.
Prima o poi dovranno assolutamente - se non altro per togliersi
l'incomodo di un pressing del Governo regionale su di loro - almeno
adattarsi ad altri ritmi, anche perché sinceramente qualunque
persona che entra in queste gallerie... se potessimo creare
un'attività di indagine e capire quante volte sono stati visti
degli operai che stanno lavorando in questa galleria, io penso che
si potrebbe addirittura aprire una sorta di indagine misteriosa, si
potrebbe anche inserire prima dell'ingresso in galleria un
messaggio per gli automobilisti che la percorrono, dicendo:
"Entrate nella galleria più misteriosa della Valle d'Aosta. Se
riuscite a vedere degli operai che stanno lavorando segnalatecelo,
vincete dei punti, avete degli sconti".
Adesso non voglio fare dell'ironia, perché non voglio
banalizzare qualcosa che è tutt'altro che banale, però a questo
punto dico: o gestiamo le cose in maniera tale che trasformiamo dei
punti di debolezza in punti di forza, come per esempio la Francia,
anni fa, io mi ricordo quando aveva cartelli su cartelli nel
momento in cui eseguì interventi sui tratti stradali,
ici le
temps est investi pour votre avenir
, è assolutamente anche
retorico ma comunque aveva un senso.
Veramente la percezione da parte dell'utente, la percezione da
parte di un rappresentante dell'istituzione e soprattutto, lo
faccio a nome vostro, permettetemi Governo regionale, la percezione
è quella dell'abbandono, è quello che noi vorremmo evitare.
Motivo per cui abbiamo presentato quest'interpellanza e ne
presenteremo ancora, anche perché di cantieri autostradali, se
percorriamo il tragitto autostradale della dorsale valdostana, noi
rileviamo una... (
interruzione audio)...
Adesso c'è l'audio,
però io mi sono perso gli ultimi 15 secondi nei quali comunque
voglio dire che manterremo la nostra attività di vigilanza; fate
altrettanto con RAV e SAV.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK