Consiglio Regionale della Valle d'Aosta - Oggetto del Consiglio n. 1652 del 23 febbraio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1652 del 23 febbraio 2011 - Resoconto
OGGETTO N. 1652/XIII - Interpellanza: "Iniziative per
sopperire alla carenza di medici ospedalieri e territoriali nel
prossimo futuro".
Interpellanza
Preso atto che la Seconda Conferenza della professione medica
promossa dalla Fnomceo, tenutasi recentemente a Roma, ha
evidenziato la carenza di medici che si verificherà tra dieci anni,
quando il 38% dei professionisti oggi in attività andrà in
pensione;
Considerato che una tale percentuale riferita alla nostra
Regione equivale a circa 100 medici, di cui 80 ospedalieri e
specialisti e che già oggi l'Azienda sanitaria regionale ha
difficoltà a reperire ortopedici, anestesisti e altri e che la
Giunta regionale, con delibera nr. 3676/2010 ha individuato, ai
sensi della legge 30/2006, un fabbisogno di un chirurgo generale,
un geriatra, un neurologo e un otorinolaringoiatra;
Tenuto conto che la dura selezione provocata dal numero
chiuso delle Facoltà di medicina italiane, ai sensi della legge
statale 2 agosto 1999, n. 264 "Norme in materia di accessi ai corsi
universitari", porta a che solo un candidato su sette mediamente
riesce a superare i test di ingresso e che quindi, mancando la
Facoltà di Medicina nel nostro Ateneo, sono molto pochi gli
studenti valdostani che stanno preparandosi alla professione medica
e che quindi si rischia di avere nei prossimi anni una grave
carenza di medici, specialisti e non;
Ricordata la richiesta di oltre mille personalità, fra cui
Rita Levi Montalcini e Louis Ignarro, Nobel per la Medicina, per
l'abolizione del numero chiuso a Medicina;
i sottoscritti Consiglieri regionali
Interpellano
la Giunta
regionale per conoscere se intenda:
1) estendere anche alle Facoltà di medicina le convenzioni
regionali, al fine di riservare un significativo numero di posti
agli studenti valdostani;
2) richiedere al Governo nazionale, anche attraverso
iniziative parlamentari dei nostri rappresentanti alla Camera dei
Deputati e al Senato della Repubblica, un provvedimento che tuteli
gli interessi valdostani in tale settore, vista la mancanza del
corso di studi universitario relativo nel proprio
territorio;
3) attuare, in accordo con l'Azienda sanitaria regionale, un
approfondito studio delle necessità di medici ospedalieri e
territoriali nei prossimi quindici anni al fine di predisporre
interventi adeguati atti a prevenire i disagi di eventuali
carenze.
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie Presidente.
Più volte in questo Consiglio sono emerse le difficoltà del
settore sanitario, anche oggi abbiamo parlato delle difficoltà
della Cardiologia territoriale, come altre volte abbiamo parlato
delle lunghe liste di attesa di questa o di quella prestazione
sanitaria. Spesso la causa di tali difficoltà è la scarsità di
risorse umane, in particolare di medici. Recentemente la seconda
Conferenza della professione medica promossa dalla Federazione
nazionale degli ordini dei medici ha evidenziato che nei prossimi
dieci anni più di un terzo degli attuali medici andrà in pensione;
tale percentuale riferita alla nostra realtà comporta che, rispetto
alla nostra brillante situazione attuale, mancheranno altri 100
medici, di cui 80 ospedalieri e specialisti territoriali. Già oggi
l'azienda sanitaria regionale ha difficoltà a reperire ortopedici,
anestesisti e altri specialisti e la Giunta regionale ha deliberato
recentemente un fabbisogno aggiuntivo di un chirurgo generale, un
geriatra, un neurologo e un otorinolaringoiatra relativamente al
solo anno in corso.
Occorre fare una piccola parentesi ricordando che la formazione
di un medico comporta almeno sette anni di base, a cui vanno
aggiunti altri cinque anni per la specializzazione e ciò significa
che quello che si mette in opera oggi nella formazione di questi
professionisti si realizzerà non prima del 2023, quindi è logico
guardare questi argomenti con le dovute capacità di programmazione
a lungo periodo. Uno dei motivi per cui oggi ci troviamo all'inizio
di un periodo di forte carenza di personale medico è la dura
selezione provocata dal numero chiuso delle facoltà di medicina
italiane ai sensi della legge statale 2 agosto 1999, n. 264 "Norme
in materia di accessi ai corsi universitari", per cui solo un
candidato su sette riesce a superare i test di ingresso. Per dare
un'idea, all'Università di Torino su 2.000 candidati solo 300 hanno
potuto iscriversi, mentre nel 1970 se ne iscrissero 1.200, di cui
se ne laurearono oltre 700.
Con questa interpellanza chiediamo alla Giunta regionale se
intenda:
"estendere anche alle Facoltà di medicina le
convenzioni regionali..."
con le università oggi previste solo
per le scuole di specializzazioni, per garantire nei prossimi anni
un adeguato e significativo numero di posti nelle Facoltà di
medicina riservati agli studenti valdostani. Ci sembra importante
che questa richiesta coinvolga anche il Parlamento e il Governo
nazionale, in modo che gli interessi di una delle poche Regioni che
hanno la Facoltà medica siano garantiti nel modo più certo e
condiviso. Inoltre riteniamo opportuno che la Giunta regionale, in
accordo con l'Azienda sanitaria regionale, realizzi un approfondito
studio sulle necessità di medici ospedalieri e territoriali nei
prossimi quindici anni, al fine di prevenire le possibili carenze
in questo o in quel settore. La salute dei cittadini è uno dei
valori determinanti delle politiche regionali e per tutelarla
dobbiamo fare uno sforzo di lungimiranza e di capacità di
programmazione a lungo termine. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Come fare a sopperire la carenza di medici ospedalieri
territoriali nel prossimo futuro è una bella domanda e una
problematica che condividiamo, ma non a livello regionale: a
livello nazionale, perché si tratta di scelte che dovranno essere
portate avanti a livello di ministeri. Sul cappello introduttivo
per quanto riguarda i problemi della sanità valdostana, credo che
gli assessori delle altre Regioni vorrebbero essere al mio posto in
questo momento: ci sono delle problematiche ma, quando si parla di
60 giorni di tempi di attesa per un esame, se andiamo in altre
regioni, si parla di liste con tempi ad aprile 2012; questo per
dire che siamo fortunatamente ancora un'isola felice.
La Regione, in merito alla formazione di medici specialisti, si
è attivata nel 1998 con l'approvazione della legge regionale n.
6/2008, volta ad agevolare la formazione di medici specialisti e di
personale sanitario laureato non medico attraverso l'attivazione di
posti riservati in formazione presso l'università, in aggiunta a
quelli ordinari stabiliti dalla programmazione regionale con il
finanziamento di borse di studio regionali che si riferiscono alla
specialità e non ai sei anni precedenti della laurea, oggi definite
contratti di formazioni specialistiche, a studenti residenti in
Valle. Infatti, a decorrere dall'anno accademico 1997-1998 ad oggi,
la Regione ha finanziato contratti di formazione per 32 medici
valdostani e ha previsto per l'anno in corso 4 contratti, ne
abbiamo messo uno in più rispetto al solito, la cui scadenza per la
presentazione delle domande è prevista il 31 marzo 2011. Si precisa
che l'ammontare annuo del singolo contratto di formazione ammonta
per i primi due anni a 25.000 euro e per i successivi a 26.000
euro. Al momento i soggetti in formazione sono una quindicina e
l'ammontare di spesa annuo per il finanziamento dei contratti
ammonta a circa 350.000 euro. Attualmente abbiamo 15 medici in
formazione che si stanno specializzando con borse di studio
regionali e questo dimostra la sensibilità che la Regione ha avuto
nei confronti degli studenti valdostani che dovevano frequentare
l'università fuori Valle, ma anche la lungimiranza nel soddisfare
attraverso la riserva il fabbisogno di professionisti necessari al
servizio sanitario regionale e programmarne la formazione.
Per quanto riguarda la seconda domanda:
"richiedere al
Governo nazionale, anche attraverso iniziative parlamentari dei
nostri rappresentanti alla Camera dei Deputati e al Senato della
Repubblica..."
di provvedere alla revisione delle attuali
procedure per accedere alla Facoltà di medicina, i provvedimenti di
tutela sono quelli già illustrati nel rispondere alla prima
domanda; il problema della futura carenza di medici è conosciuta e
riguarda l'intera Nazione ed altri Paesi europei. Lo stesso
Ministro Fazio ha recentemente riferito durante il
question
time
alla Camera che dal 2014 al 2018 i medici diminuiranno nel
nostro Paese di 22.000 unità; per questo il Ministero della salute
è impegnato con il Ministero dell'università per favorire un
incremento dell'attività formativa per fronteggiare la carenza di
personale sanitario medico e infermieristico. Si evidenzia - lo
confermano i dati ministeriali - che le federazioni dei medici, il
Ministero e le Regioni, compresa la nostra, hanno chiesto in questi
ultimi anni un incremento dei posti, con una prima risposta da
parte del Ministero dell'università dell'ultimo anno accademico con
aumento dei posti di specializzazione medica. Si evidenzia inoltre
che la competenza in materia è dello Stato e le possibilità per le
Regioni si limitano al finanziamento di contratti aggiuntivi, come
anzidetto. Posso assicurare che, come Assessorato, faremo
sicuramente la nostra parte nei vari tavoli tecnici e politici,
costituiti a livello nazionale, sollecitando il Ministero della
salute in tal senso e i nostri rappresentanti a Roma potranno
sicuramente farsi parte attiva. Si precisa inoltre che tutti gli
anni lo scrivente comunica al Ministero della salute i fabbisogni
di professioni sanitarie, come infermieri, fisioterapisti,
logopedisti, sentita l'azienda USL; ovviamente, non avendo in loco
il corso di studi universitari, i posti richiesti dalla nostra
Regione vengono inglobati nelle università delle regioni limitrofe,
con le quali sigliamo le convenzioni per avere le riserve di posto.
Si precisa che la futura carenza di medici ha generato anche una
presa di posizione diversa da parte di altri operatori della
sanità, che vedono in questa diminuzione l'avvio di una nuova
appropriatezza nell'utilizzo delle risorse umane. Le professioni
sanitarie non mediche, quali ad esempio gli infermieri, rivendicano
da tempo un utilizzo diverso con mansioni che si rifanno a modelli
di assistenza europei ed è su questa scia che stiamo prevedendo una
sperimentazione ad esempio dell'infermiere di famiglia, che andrà a
lavorare di concerto con il medico di famiglia. È in corso un ampio
dibattito a livello nazionale sulla revisione del loro ruolo e del
loro utilizzo nell'ambito dei servizi sanitari che possono in
futuro far rivedere con la necessità il personale medico.
Per quanto riguarda la pianificazione quindicinale a lungo
termine con l'azienda, l'azienda USL dispone esclusivamente
dell'informazione relativa alla presunta data di messa in
quiescenza per raggiunti limiti di età dei dipendenti, che ad oggi
hanno un rapporto di lavoro dipendente con l'azienda stessa.
Ovviamente il calcolo si basa sulle attuali normative, che nel
corso degli anni potrebbero cambiare e modificare anche in modo
significativo il fabbisogno dei medici. Il fabbisogno di
specialisti si basa anche su un modello organizzativo previsto dal
sistema sanitario sia nazionale, sia regionale, che negli ultimi
anni ha visto una tendenza ad aumentare il numero di colleghi sul
territorio rispetto a quelli che lavorano in ospedale. Parimenti i
futuri piani sanitari regionali potrebbero modificare la tipologia
di offerta della salute per singola disciplina, anche tenendo conto
delle alte specialità e delle modifiche tecnologiche, che magari ad
oggi necessitano per farli funzionare di un numero di medici, fra
cinque anni cambia la tecnologia e di conseguenza cambia
completamente il numero di medici.
Concordiamo quindi con la preoccupazione sollevata dalla
collega, perché effettivamente il fulcro fondamentale è che aprano
di nuovo o prevedano un ampliamento dei posti in medicina,
diversamente ci troveremmo fra 15-20 anni a gestire dei reparti
ospedalieri che hanno la metà dei medici attuali, sul territorio
medici di famiglia che saranno sempre meno presenti, o comunque il
loro numero tenderà sempre a diminuire. Da parte nostra con le
borse di studio cerchiamo di sollecitare il più possibile, ma come
ho detto prima, dobbiamo attenerci a quello che decideranno a
livello ministeriale. Cercheremo, nei tavoli dove siamo presenti,
nella Conferenza degli Assessori alla sanità e nella Conferenza
Stato-Regioni di sollecitare, come altre Regioni stanno facendo, un
cambio di direzione in questo senso.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per le risposte
dettagliate e mi ritengo soddisfatta.
La preoccupazione comunque rimane, ho visto che anche lei la
condivide, perché è vero che siamo orgogliosi della sanità che
abbiamo ad Aosta, perché non possiamo dire che nel resto d'Italia è
uguale alla nostra, però, se abbiamo lavorato tanto, pensiamo anche
che in tanti settori si può anche migliorare, perché qualche
carenza c'è ancora. Si cerca sempre di dire:
"si fa il
meglio"
, ma si cerca di migliorare, è questa la volontà. La
preoccupazione viene perché sappiamo che, se mancano i medici, non
possiamo dare tutti quei servizi che noi diamo adesso. Stiamo
attenti allora, vediamo cosa si può fare, se non fossero a numero
chiuso le iscrizioni alla Facoltà di medicina... magari cercare di
fare qualcosa in più per quello che riusciamo a fare. Grazie
Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK