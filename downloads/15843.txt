Consiglio Regionale della Valle d'Aosta - Oggetto del Consiglio n. 2159 del 2 ottobre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORMAZIONE PROFESSIONALE
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2159 del 2 ottobre 1996 - Resoconto
SEDUTA ANTIMERIDIANA DEL 2 OTTOBRE 1996
OGGETTO N. 2159/X Assunzione e formazione professionale delle
maestranze per lo stabilimento di Pont-Saint-Martin della società
Zinco-Celere. (Interrogazione)
Interrogazione Premesso:
che l'Amministrazione regionale ha recentemente stipulato una
convenzione con la società Zincocelere per la produzione di
circuiti stampati nell'insediamento produttivo ex-Conner di Pont
Saint Martin, mettendo a disposizione della medesima lo
stabilimento e, in varie forme, più di trenta miliardi di
liquidità;
che l'azienda ha iniziato ad assumere parte del personale
necessario all'espletamento dell'attività produttiva;
che, cogliendo il favorevole silenzio della convenzione,
l'azienda opterebbe per l'assunzione a tempo determinato delle
maestranze e provvederebbe alla loro formazione utilizzando
personale interno con qualifica modesta;
che l'Amministrazione regionale ha previsto un generoso esborso,
pari a sei miliardi, per la formazione professionale dei dipendenti
assunti;
tutto ciò premesso il sottoscritto Consigliere regionale
Interroga
l'Assessore competente per sapere:
1) se è vero che le assunzioni delle maestranze sono a tempo
determinato;
2) se è vero che la formazione professionale delle maestranze è
stata affidata a dipendenti della medesima azienda con qualifica
modesta;
3) qualora alcuna delle risposte precedenti fosse affermativa,
se non sia ravvisabile una violazione sostanziale degli accordi da
parte dell'azienda.
F.to: Tibaldi
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) L'interrogazione si riferisce ad assunzioni
e corsi effettuati dalla Zincocelere.
Si chiede se è vero che le assunzioni delle maestranze sono a
tempo determinato.
Questo è vero.
Si chiede se è vero che la formazione professionale delle
maestranze è stata affidata a dipendenti della medesima azienda con
qualifica modesta.
Questo è assolutamente falso.
Si chiede inoltre se la convenzione viene rispettata. La
convenzione prevede che entro il 31 gennaio '97 vengano assunti 150
addetti e poi fino al 2000 si arrivi a 250. La società si obbliga
ad effettuare le assunzioni nel rispetto delle norme sul
collocamento, dando priorità di assunzione ai lavoratori in cassa
integrazione guadagni o in mobilità, residenti nel comune di
Pont-Saint-Martin e nei comuni limitrofi. C'è da dire che la
modalità utilizzata per l'assunzione rientra nelle norme del
collocamento ed è una strumentazione tecnica utilizzata dalle
aziende. Tutte le aziende, quando iniziano ad assumere, o usano
contratti di formazione lavoro, oppure - quando assumono dalle
liste di mobilità - passano attraverso un periodo di tempo
determinato, per avere poi un ulteriore periodo di sgravi
contributivi che si prolunga per il fatto di assumere lavoratori in
mobilità. Si tratta quindi di modalità tecniche che sono state
usate da tutte le ditte che hanno convenzioni con noi, che
rientrano nelle normative sul collocamento, che danno alle aziende
la possibilità di utilizzare per periodi per loro convenienti gli
sgravi contributivi previsti dalle leggi.
In poche parole, un'azienda che assuma un lavoratore in
mobilità, può averlo a tempo determinato per un anno e poi,
trasformando il contratto da tempo determinato in tempo
indeterminato, ottiene altri 12 mesi di sgravi contributivi. In
questa direzione sta anche operando il patto fra Confindustria,
sindacati e Governo per ciò che riguarda il lavoro, vale a dire si
va cercando soluzioni tecniche che mettano insieme l'interesse dei
lavoratori ed anche possibilità di maggiore flessibilità e di
contenimento del costo del lavoro da parte delle aziende. Quindi su
questa modalità non ci sono conflitti con la convenzione.
Per ciò che riguarda i corsi, questi sono iniziati il primo
ottobre e non in precedenza.
Il primo corso di formazione professionale ha avuto inizio,
quindi, il primo ottobre; a questo corso partecipano 12 allievi, i
docenti individuati dalla società interessata per le materie
teoriche sono 15: 9 laureati e 6 diplomati, che possono essere in
caso di necessità sostituiti da supplenti, che sono 14, dei quali 8
laureati e 6 diplomati.
Per l'addestramento pratico sono previsti 35 docenti, dei quali
2 laureati, 8 diplomati, 4 tecnici qualificati e per il resto, per
l'addestramento pratico, lavoratori con significative esperienze
aziendali.
Per concludere, mi pare che il fatto che già nel mese di
settembre si sia proceduto per punte di lavoro all'assunzione di un
nucleo di lavoratori anche se con questa modalità del tempo
determinato, e che adesso inizino i corsi sia un fatto positivo,
essendo l'azienda in grado di avere attività operative in Valle
d'Aosta ben prima di quanto prevedesse la convenzione, perché
potevano iniziare anche dal primo gennaio e raggiungere il numero
previsto entro il 31 dicembre.
Presidente Ha chiesto la parola il Consigliere Tibaldi.
Tibaldi (Ind) Non posso dichiararmi soddisfatto della risposta
dell'Assessore per le ragioni che ora andrò ad illustrare.
Sulla prima domanda c'è una conferma di quello che era stato il
quesito, cioè è vero che le assunzioni delle maestranze sono a
tempo determinato. É altrettanto vero che la convenzione è
silenziosa sulle modalità di assunzione che deve effettuare la
società, però il fatto che questa società arrivi in Valle d'Aosta,
disponga di una liquidità plurimiliardaria erogata generosamente
dalla Regione, e poi vada a puntare sul precariato, su una
occupazione temporanea, mi sembra quanto meno paradossale.
Il fatto che la legge ammetta che comunque la società possa
utilizzare modalità di assunzione anche di questo tipo, come
riferiva l'assessore, ciò significa che la Regione deve imparare a
tutelare meglio se stessa in sede di convenzione e soprattutto
tutelare meglio i dipendenti, ora sono in stato di mobilità; mi
riferisco agli ex Conner, affinchè sia loro garantita una sicurezza
lavorativa che sia di lungo periodo.
Penso che oggi l'assessore, rispondendo a questa domanda, abbia
messo in evidenza la fragilità contrattuale della Regione che,
nonostante abbia queste grosse disponibilità finanziarie e le
gestisca per far sì che in Valle si insedino nuovi stabilimenti
produttivi, in realtà poi lascia alle società private le più ampie
disponibilità in materia di assunzioni.
Sappiamo benissimo invece, per approfondimenti fatti non solo
dal sottoscritto, ma anche da altri colleghi che siedono in
quest'aula, che nell'azienda di Cavaglià appartenuta alla medesima
società la prassi è quella dell'assunzione a tempo determinato:
abbiamo maestranze che sono assunte per un anno e poi sono lasciate
a casa per 4-6 mesi, a singhiozzo, in ossequio agli andamenti del
mercato. Non possiamo tollerare che in Valle d'Aosta, a fronte
delle risorse messe a disposizione di queste industrie, si accetti
una simile contrattazione.
Mi pare che gli stessi sindacati siano fortemente preoccupati,
forse meno preoccupati quelli locali della FLM, perché sono più
addomesticati a quello che è lo schema di potere che vige qui in
Valle d'Aosta, più preoccupati quelli del Biellese ove si stanno
verificando vicende spiacevoli a livello occupazionale.
Invito l'assessore ad essere più determinato in quella che deve
essere la fase di esecuzioni del contratto in tema di assunzioni, e
non lasciare ampia discrezionalità ad una società che presenta,
larghe zona d'ombra. Il fatto che si punti sul precariato è un
primo segnale di debolezza aziendale, che preoccupa soprattutto gli
stessi operai dell'ex Conner.
Per quanto riguarda la seconda risposta, questa è fortemente
collegata anche a quello che sarà un atto amministrativo che è oggi
all'esame del Consiglio, in particolare la delibera 2952 che dovrà
essere ratificata più tardi. Qui ci sono forti perplessità: i corsi
hanno avuto inizio il primo ottobre, c'è una calendarizzazione
abbastanza dettagliata e il primo dubbio nasce dal fatto che i
corsi abbiano inizio dopo le assunzioni, anche perché sappiamo - e
l'assessore lo ha praticamente confermato - che l'addestramento
pratico è fatto da 35 docenti, dei quali la maggior parte sono
lavoratori con significativa esperienza aziendale.
Sempre nella stessa convenzione che viene allegata a questa
delibera e che si collega alla risposta data dall'assessore si dice
che "la società si impegna a reperire idoneo personale per
l'espletamento delle attività teoriche e delle attività pratiche
previste nel programma allegato"; penso e spero che l'assessore si
impegni a fornirci in maniera costante e continuativa quelle che
saranno le attività pratiche e teoriche gestite per l'insegnamento
e l'addestramento di quelle che sono le maestranze della
Zincocelere, anche perché qui mettiamo a disposizione, della
società, ben 6 miliardi. Questa cifra, se viene utilizzata per
spostare maestranze, come risulta (e questo non è assolutamente
falso), da Cavaglià fino a Pont-Saint-Martin per insegnare agli
addetti che entreranno a far parte del ciclo produttivo
Zincocelere, penso che debba essere valutata anche sotto il profilo
dell'utilità.
Ritengo in sostanza che la Regione, nonostante abbia cercato di
utilizzare il maggiore acume possibile nel redigere il contratto
con la Zincocelere, abbia lasciato ampi spazi di manovra per la
società privata. Mi auguro che questi ampi spazi non vadano a
profitto esclusivo di una società che viene in Valle, fa una breve
esperienza, speculando sulle maestranze e sui loro disagi
occupazionali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK