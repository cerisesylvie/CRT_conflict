Consiglio Regionale della Valle d'Aosta - Oggetto del Consiglio n. 3177 del 25 gennaio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3177 del 25 gennaio 2018 - Resoconto
OGGETTO N. 3177/XIV - Approvazione di mozione: "Impegno per
la modifica dell'articolo 18 della legge regionale concernente
disposizioni collegate alla legge di stabilità regionale 2018/2020
in merito alle competenze del Dipartimento di prevenzione".
Farcoz (Presidente) -
Colleghi, procediamo ora con il
punto n. 39 all'ordine del giorno e poi si proseguirà con il n. 38,
perché l'Assessore è momentaneamente occupato.
La parole au collègue Restano pour l'illustration.
Restano (AC-SA-PNV) -
Con questa mozione ritorniamo, come
dice il titolo della stessa, sulla discussione del disegno di legge
n. 125 poi diventato legge collegata alla norma finanziaria
regionale, laddove all'articolo 32 si introduceva una modifica alla
legge regionale n. 5/2000, che è la legge per la razionalizzazione
del servizio sociosanitario regionale che andava a sostituire il
precedente articolo 32, quello che parla del Dipartimento di
prevenzione. Ero già intervenuto all'atto della discussione della
norma per sottolineare che l'Assessore aveva chiesto agli addetti
ai lavori alcune segnalazioni in merito al dispositivo in
discussione, e queste erano pervenute, ma in sede di discussione
dell'articolato non era risultata alcuna di queste variazioni
segnalate da parte degli addetti ai lavori.
Con questa mozione si va a chiedere di inserire tra le azioni in
capo al Dipartimento di prevenzione - previste all'articolo 32.2 -
anche un punto che riguarda la tutela della salute e della
sicurezza negli ambienti di vita e di lavoro. Si chiede inoltre di
inserire al punto n. 3 dello stesso articolo una lettera (la
lettera n): "Verifiche tecniche di sicurezza degli impianti in
ambienti di vita e di lavoro". Proseguendo nella discussione, avevo
anche evidenziato al Consiglio la necessità che era giunto il
momento per quanto riguarda l'attività del Dipartimento di
prevenzione di strutturarlo in maniera un pochino diversa,
sottolineando la necessità di creare una struttura semplice che
permettesse di lavorare sull'epidemiologia.
Noi riteniamo che la difesa della salute della collettività, ma
anche dei singoli, la ricerca di strategie migliori per prevenire
le malattie e migliorare lo stato di salute della popolazione
valdostana debba indubbiamente passare attraverso un rafforzamento
degli strumenti deputati ad occuparsi di prevenzione in medicina.
Se vogliamo puntare al benessere della popolazione e della nostra
gente è importante assicurare le terapie attraverso un buon lavoro
in ospedale, attraverso le strutture sul territorio per poter dare
cure adeguate quando questo è necessario, ma è sicuramente più
vantaggioso cercare di evitare che le malattie insorgano.
Parecchi addetti ai lavori, anche la popolazione si chiede come
mai nella nostra Azienda sanitaria ad oggi manca ancora
un'importante branca della medicina quale quella preventiva
dell'epidemiologia umana. Sappiamo tutti che questa disciplina si
occupa delle modalità di insorgenza, di diffusione e di frequenza
delle malattie in rapporto alle condizioni dell'organismo e, in
particolare, in relazione alle condizioni ambientali. Tutti noi
sappiamo che la Valle d'Aosta ha delle condizioni molto particolari
dal punto di vista ambientale. L'epidemiologia si occupa della
prevenzione primaria, che significa evitare che le malattie
insorgano; si occupa poi della prevenzione secondaria, che
significa fare diagnosi precoce, e fare diagnosi precoce significa,
in sostanza, evitare che le malattie sopraggiunte uccidano.
La stragrande maggioranza delle Aziende sanitarie in Italia ha,
nell'ambito dei Dipartimenti di prevenzione, un servizio di
epidemiologia. È un servizio che ha delle risorse dedicate e
persone destinate ad occuparsi delle tematiche riguardanti tale
disciplina. In Valle d'Aosta così non è. Vi sono più
professionalità che - permettetemi di dirlo - quasi a tempo perso
si dedicano a questa importante branca della medicina. In Piemonte,
per esempio, tutte le USL hanno almeno una struttura semplice di
epidemiologia con uno
staff
di più persone che vi lavorano.
Oggi nella nostra USL nessuno, tra i medici che si occupano di
epidemiologia, risulta possa farlo in maniera dedicata; eppure,
come abbiamo già discusso ieri, vi sarebbe tanto di cui occuparsi.
Porto alcuni esempi. Per esempio il registro tumori, oggetto di
un'interpellanza di ieri: è stato costituito da poco e accreditato
a livello nazionale ed internazionale, ma deve essere continuamente
implementato, perché i dati siano il più possibile aggiornati,
poiché - come tutti sappiamo - il tumore che oggi uccide ha
cominciato a svilupparsi anni prima, e avere una casistica il più
possibile aggiornata significa provare a dare risposte più
tempestive non solo a chi è alla ricerca delle cause di tali
malattie, ma anche a chi si chiede quanto e come funzionano gli
strumenti di prevenzione secondaria attivi sul nostro territorio,
come ad esempio lo
screening
mammario, il pap-test, la
ricerca del sangue occulto e anche a chi si chiede che impatto
hanno sulla patologia tumorale. Vi sono ricerche oramai non più
recenti che hanno dimostrato nel campo epidemiologico come mai vi è
una certa incidenza di patologie tumorali in una determinata
vallata del nostro territorio piuttosto che in altre vallate, e
questi sono dati importantissimi. Un altro esempio è il registro
delle malattie rare, che deve essere implementato anche alla luce
dei nuovi LEA che hanno introdotto nuove malattie nell'elenco
ufficiale delle malattie rare. Ulteriore esempio sono i sistemi di
sorveglianza attivi a livello nazionale che ci possono dare
risposte tempestive sui bisogni di salute a livello locale, oppure
l'attuazione di interventi di promozione della salute con evidenze
scientifiche. Creare un servizio di epidemiologia umana significa,
in sostanza, avere uno strumento in più per potenziare le strategie
di prevenzione. Sappiamo che prevenire le malattie, investire in
salute e in sostenibilità è un elemento essenziale, perché ormai è
sempre più evidente che non si può assicurare tutto e gratuitamente
a tutti. Basti ricordare che un recente studio stima che investire
un euro in prevenzione genera circa 3 euro di risparmio nella spesa
per prestazioni terapeutiche e riabilitative. L'orizzonte temporale
nel quale l'investimento in prevenzione si manifesta ha i suoi
impatti in un decennio. Questo è un elemento di riflessione
importante.
Ieri abbiamo parlato del registro tumori e l'Assessore, insieme
al collega Bertin, ne ha sottolineato l'importanza, però mi
permetto di evidenziare che l'utilizzo dei dati non può essere
fatto da un contabile, da un ragioniere che poi si presenta davanti
alla popolazione e illustra i numeri; ci vuole chi li elabora, chi
li studia, chi fa ricerca. Abbiamo le professionalità e sembra
corretto ed importante permettere loro di lavorare, ma non per il
prossimo maggio, bensì per i prossimi dieci anni, perché queste
professionalità possono veramente dimostrare che noi stiamo
investendo sulla salute dei valdostani.
Dalle ore 9:11 assume la presidenza il Vicepresidente
Grosjean.
Grosjean (Président) -
La parole à l'Assesseur
Bertschy.
Bertschy (UVP) -
Collega Restano, abbiamo avuto occasione
di un primo confronto durante il Consiglio rispetto a questo
argomento. Come ha giustamente sottolineato, la legge presentata
andava probabilmente migliorata con un emendamento che poi, per
come si sono svolti i lavori del dibattito in Consiglio, non è
stato presentato, ma alcuni giorni fa in Giunta abbiamo presentato
un provvedimento di legge che consentirà al Consiglio e alle
Commissioni di esprimersi a riguardo.
Condivido la presentazione della proposta e il fatto che si
debba sviluppare un Dipartimento di prevenzione nella direzione da
lei prospettata. Credo che nessuno di noi abbia in mente di andare
in giro a presentare i dati del registro dei tumori come un dato
analitico, ma è proprio necessario costruire sempre più una
struttura che permetta di fare tutte le valutazioni necessarie per
rivolgere al domani i nostri pensieri organizzativi e le nostre
azioni di miglioramento dei percorsi di salute, degli stili di vita
delle persone e anche degli ambienti che viviamo e
frequentiamo.
La prima parte della mozione fa parte della legge che abbiamo
presentato e su questo ci sarà poi ancora modo di confrontarsi. Non
si condivide la seconda parte, non nella parte politica, ma perché,
come ben sappiamo e come ha fatto registrare anche dalle
osservazioni fatte dagli organi di controllo, l'atto aziendale ha
natura privata e serve per dare la possibilità all'Azienda di
sviluppare le sue azioni in piena autonomia rispetto alle scelte e
agli indirizzi che la politica dà. Nella misura in cui si ritiene
importante che tutto questo vada sviluppato - e oggi è possibile
farlo, visto che abbiamo abrogato la legge n. 41 ed è possibile
l'impegno assegnato alla Direzione strategica di riorganizzare nel
corso del 2018 il Dipartimento di prevenzione con anche tutte le
sue funzioni e la sua struttura, nella misura in cui si è assegnato
questo obiettivo si garantisce alla Direzione strategica
l'autonomia per fare le scelte organizzative più adatte per
renderlo efficace e per svilupparlo. Sui temi e sulla legge avremo
ancora modo di esprimerci.
Per quanto riguarda l'idea di dire attraverso una mozione che
tipo di struttura costruire nell'atto, noi riteniamo che questo
vada a ledere l'autonomia di gestione della Direzione strategica,
quindi proponiamo un'astensione sulla mozione.
Dalle ore 9:21 riassume la presidenza il Presidente
Farcoz.
Farcoz (Président) -
La parole au collègue Restano.
Restano (AC-SA-PNV) -
Grazie per la sincerità nella
risposta. Ovviamente non condivido nulla di quanto ha detto, credo
neppure i miei colleghi. Voglio spiegare il perché.
Come lei ben conosce, il decreto n. 592 di riforma sanitaria del
1992 prevede - e penso che il collega Guichardaz lo conosca bene
almeno quanto me, se non molto di più - un capitolo apposito per il
Dipartimento di prevenzione che definisce come questo deve essere
strutturato fin dalle sue unità operative. Ci siamo chiesti perché?
Perché fino a quel momento l'attività nella struttura ospedaliera
era giustamente di maggiore rilievo rispetto all'attività sul
territorio. All'epoca fu fatta una scelta: si disse di privilegiare
per dare maggiore importanza al territorio rispetto al passato, per
investire sulla popolazione, per investire in prevenzione per i
motivi che ho detto prima. Certo che se si lascia all'organo
tecnico-amministrativo fare queste scelte, questo convoglierà le
risorse finanziarie sull'ospedale dove si svolgono le cure. Con la
norma si è cercato di dare un indirizzo un pochino diverso. La
Valle d'Aosta si è adeguata a questo, perché ha creato le strutture
sul territorio, ha creato il Dipartimento di prevenzione.
Ora noi, con questa norma, diamo nelle mani della Direzione
strategica, dove lavorano stimatissimi professionisti, personale e
dirigenti che noi stimiamo - però poche persone - una scelta
importantissima e strategica sul futuro della salute dei
valdostani: cancelliamo il Dipartimento di prevenzione. Se questa
scelta non era stata fatta fino ad oggi è perché era il caso di
valutarlo, perché è una scelta che deve essere fatta dalla
politica. L'indirizzo deve essere dato dalla politica, non dobbiamo
delegare ad altri queste scelte e lavarcene le mani! Dobbiamo avere
la forza e il coraggio di dire che la Valle d'Aosta punta sulla
prevenzione. La Valle d'Aosta decide di avere un servizio di
epidemiologia, non ci si può lavare le mani e lasciare ad altri
questa scelta! La Direzione strategica deve attuare i nostri
indirizzi politici, ma così noi li abbiamo cancellati.
Anche riguardo alla legge n. 502 non abbiamo più una struttura,
abbiamo delegato ad altri tutto questo! Ma cosa fa la politica?
Cosa ci stiamo a fare noi qua nel campo della sanità? Ci siamo
fatti belli con un piano della prevenzione che è lungo
centocinquanta pagine e non l'abbiamo ancora attuato. Questo è il
valore che diamo alla prevenzione, Assessore, facciamo solo parole!
Questo era un atto da discutere in Commissione e l'ho detto in
Finanziaria. Adesso lei giustamente lo porterà in Commissione e la
ringrazio per questo, ma non era da mettere in una legge collegata
alla legge finanziaria, e per fortuna che l'avete rivista, però non
condivido questo passaggio. Dobbiamo dare un atto di indirizzo
forte, dobbiamo puntare sulla prevenzione. Poi convengo che
nell'ottica di una ristrutturazione globale, in carenza di risorse
finanziarie, vengano spostate o modificate alcune strutture, però
andiamo direttamente contro la
ratio
della riforma
sanitaria. Per anni siamo andati in linea con il dettato della
legge nazionale, anzi, ci siamo caratterizzati: abbiamo creato il
servizio di epidemiologia animale - l'ho detto l'altra volta che ha
dato tantissimi risultati sulla prevenzione delle malattie animali
- però non abbiamo la forza di fare questa scelta dal punto di
vista umano.
Io spero, Assessore, che in fase di discussione della legge che
lei ha scaricato in Giunta ci sia il tempo di rivedere queste cose,
di caratterizzarci a livello alto; non abbassiamoci, siamo peggio
di tutte le altre Regioni! Diamo valore alle nostre
professionalità, alle persone sulle quali abbiamo investito; le
ricordo che proprio lei ha investito - e ha fatto bene - con le
borse di studio per i medici, ma poteva farlo anche con altre
professioni sanitarie. È inutile che noi li facciamo studiare,
diamo dei soldi per studiare e poi, quando li dobbiamo valorizzare
e creare delle strutture, ci nascondiamo e deleghiamo ad un'altra
persona. Noi non ci stiamo.
Presidente -
La parola al collega Chatrian.
Chatrian (ALPE) -
Penso che dal punto di vista politico
il collega Restano abbia ben sintetizzato l'amarezza, collega
Bertschy.
Mi sembra che la sanità, in questi ultimi Consigli, sia stata un
po' al centro del dibattito di quest'aula riguardo all'efficienza,
all'efficacia, alla poca organizzazione, alla mancanza comunque di
programmazione, nonostante una capienza così importante che questo
Consiglio ha deliberato solo poche settimane fa, perché un quarto
del nostro bilancio è dedicato all'Azienda. Il rammarico, dopo aver
ascoltato attentamente la sua risposta, è che la politica oggi
delega per l'ennesima volta. Ieri abbiamo parlato di
programmazione, di liste d'attesa; lo scorso Consiglio abbiamo
parlato di emergenza/urgenza, di cure odontoiatriche, di strutture
interne, mai il
leitmotiv
che rileviamo è che non c'è la
volontà politica di prendersi le responsabilità. Ne discuteremo in
Commissione, dove saremo attivi, ma mi sembra che lei abbia
quell'atteggiamento rinunciatario quasi come a dire che è una cosa
tecnica e va lasciata solo in mano ai tecnici. Capisce che ci viene
difficile capire qual è il suo ruolo. Per quanto riguarda la sanità
valdostana, su ogni tematica affrontata riguardo alla
pianificazione l'indirizzo sembra quasi - e a questo punto a pensar
male qualche volta ci si azzecca, come diceva qualcuno - che siano
i tecnici ad occupare lo spazio della politica, che siano i
dirigenti o i
manager
ad occupare quella mancanza
dell'indirizzo di natura politica. Comunque avremo modo sicuramente
in Commissione di approfondire nel merito, ma io penso che il
campanello d'allarme sia sotto gli occhi di tutti. Troppi, tanti
sono i temi affrontati in questi mesi, ma il leitmotiv sembra
proprio la mancanza di indirizzo politico, di una visione. Ma c'è
una visione, c'è un progetto, c'è un'idea di dove lei vuole portare
la sanità valdostana nei prossimi dieci anni o no? O si vive alla
giornata e poi vediamo cosa succede nelle prossime settimane?
Avremo modo anche nel prossimo Consiglio di tornare su altri temi e
avremo modo, soprattutto in Commissione, di analizzare.
La parte che fa più discutere è: se investiamo sulle persone
occorre poi valorizzarle. Se mettiamo in campo dei soldi pubblici
per far crescere la professionalità del personale, diamogli poi gli
strumenti, non abdicate o non abdichi! A meno che siano altri a
decidere al posto suo e che, a questo punto, siano i dirigenti, la
Direzione generale che ha una strategia diversa dalla sua, ma
perché lei non ha strategia o non ha una programmazione o una
visione. Allora capiamo la sua difficoltà nel rispondere alla
mozione che il collega non solo ha ben illustrato, ma ha ribadito
in seconda battuta.
Président -
La parole au collègue Bertin.
Bertin (CC-MOUV) -
Quello della prevenzione è un
argomento importante, come avevamo anche accennato ieri
relativamente al registro tumori, e non può essere sottovalutato.
L'Amministrazione regionale deve dare un indirizzo; i tecnici poi
faranno la loro parte, ma è necessario investire e puntare sulla
prevenzione epidemiologica per saper rispondere meglio alle
esigenze della sanità valdostana e, in prospettiva, avere una
maggiore capacità di cura rispetto alle necessità della Valle
d'Aosta. Pertanto non si può che votare questa mozione e
sostenerla.
Stupisce l'atteggiamento rinunciatario da parte dell'Assessore
rispetto a una mozione che è assolutamente di buonsenso e va nella
giusta direzione. L'argomento verrà ripreso in altre occasioni, ma
certo questa mozione è l'occasione per dare un indirizzo chiaro.
Sembrerebbe un'occasione persa, l'ennesima.
Président -
La parole à l'Assesseur Bertschy.
Bertschy (UVP) -
Eviterò di replicare, perché è evidente
che la lunga campagna elettorale è iniziata e il tentativo di
delegittimare è presente.
Probabilmente si confonde il ruolo che come Governo vogliamo
tenere anche in questa fase di un forte indirizzo sugli obiettivi
da raggiungere, di una netta distinzione fra il piano gestionale e
il piano politico. Nel recente passato è stato ricordato, e per
quello che abbiamo potuto vedere lo ricorderà anche la sezione di
controllo, che l'atto aziendale permette (sono scelte fatte dal
legislatore statale e dal legislatore regionale) di dotare le
Aziende di una personalità giuridica e di un'autonomia
imprenditoriale. All'interno di questo atto si declina
l'organizzazione e il funzionamento ed è molto preciso quello che
bisogna fare.
Noi abbiamo assegnato, tra l'altro condividendoli in V
Commissione, degli obiettivi di mandato molto precisi e in questi
obiettivi ci sta tutta la riorganizzazione della prevenzione. Oggi
abbiamo presentato una legge che ci permetterà proprio di
analizzare tutti questi aspetti. La differenza del nostro
atteggiamento sta nel fatto che noi non diciamo di costruire la
struttura, non siamo noi che, per qualsiasi tipo di attività
all'interno dell'Azienda, dobbiamo farlo. Declinare in Consiglio
regionale come organizzare l'Azienda attraverso le strutture,
magari pensando anche a chi le deve poi interpretare, non è nel
nostro ruolo, quindi non c'è alcuna rinuncia, anzi: c'è una forte
attenzione a sviluppare questi temi attraverso gli atti che
competono alla politica. Le leggi, le delibere e gli indirizzi sono
forti e presenti e su questi si sta lavorando. Ripeto: la legge lo
dimostrerà. Diverso è dire agli altri che tipo di strutture devono
organizzare.
La legge n. 41 aveva dei vantaggi e degli svantaggi che erano
stati ben rappresentati, anche perché disciplinava in maniera
chiara, all'interno di un'organizzazione aziendale, un sistema di
lavoro che però metteva in difficoltà la gestione
dell'organizzazione dell'Azienda, e questo mi pare fosse stato
sottolineato un po' da tutti. Oggi la Direzione strategica ha alle
spalle chiari obiettivi di riorganizzazione del Dipartimento e di
tutta quell'attività di prevenzione sottolineata anche dagli atti
che abbiamo approvato, nonché l'autonomia per riorganizzare questo
Dipartimento nella maniera più efficace possibile.
Rispetto ai maggiori finanziamenti - mi pare che anche
l'Assessore Fosson lo abbia ricordato ieri sera - intanto questi
sono ancora da dedicare a questo anno e l'Azienda dovrà fare il suo
bilancio. Vorrei ricordare che nel 2016/2017 abbiamo pagato anche i
debiti del passato, perché la mobilità passiva ereditata
dall'Assessore Viérin prima, poi completata nella redazione dei
bilanci, andava impegnata all'interno del bilancio
dell'Amministrazione regionale per assegnare in seguito al bilancio
dell'Azienda le somme necessarie per rimettere in ordine anno per
anno i bilanci. È inutile avere soldi per pagare debiti. Da
quest'anno, con le scelte fatte, le risorse a disposizione saranno
utilizzabili per portare avanti l'azione di tipo sanitario.
Sulle borse di studio abbiamo fatto due scelte, collega Restano:
quella per i medici di medicina generale e quella per le
specializzazioni. Con il bilancio di quest'anno abbiamo portato da
due a quattro le borse per specializzazione per i giovani, quindi
nel giro di cinque anni ci saranno almeno venti giovani
specializzati in Valle d'Aosta. Dovremo cercare di finalizzare
queste borse ai percorsi, come diceva giustamente ieri il collega
Chatrian, poiché certi servizi e certi reparti vedranno i medici
andare in pensione, oppure si tenterà di potenziare. È quindi una
pianificazione tutta da organizzare con le risorse messe a
disposizione. Ripeto: nessuna rinuncia, ma semplicemente la volontà
di cominciare a fare ognuno il nostro lavoro e non sostituirsi al
lavoro delle persone incaricate per fare scelte di tipo
gestionale.
Président -
La parole au collègue Fosson.
Fosson (AC-SA-PNV) -
È vero che la mobilità non è stata
pagata un anno, ma dal momento che il Ministero per un anno non ha
calcolato gli importi della mobilità passiva - che, come lei sa,
sono pagati due anni dopo - non è certo un debito: è stata
un'impossibilità di accantonare i soldi per una mobilità passiva
che non era stata indicata.
Assessore, bisogna anche però che lei sottolinei come negli
ultimi otto/dieci anni la mobilità passiva sia passata da 18
milioni di euro all'anno a 7/8 milioni di euro, e poi vedremo come
sarà negli ultimi due anni. Pertanto non è stato un desiderio di
accumulare un debito, ma è il Ministero che non lo ha calcolato, è
ben diverso. Lei dice poi che siamo in campagna elettorale. Ora io
cerco di tenere i toni molto bassi, però già sull'atto aziendale
diverse volte lei ci ha detto che questo è compito dei tecnici.
Voglio solo sottolineare come politicamente la sua posizione sia
cambiata in modo significativo. Nella legge finanziaria presentata
da voi c'è l'abolizione di una norma che prevedeva che l'atto
aziendale fosse stato discusso, approvato e votato in V
Commissione, quindi sottoposto al suo giudizio. Voi avete abolito
questa opportunità. Assessore, vorrei solo sottolineare che questa
norma era conseguente ad un emendamento presentato sulla legge
finanziaria del 2013/2014 - la prima firma era di Guichardaz e poi
vi era la sua - che fu accolto da me, perché ritenevo giusto che un
atto aziendale fosse discusso in V Commissione. Ora ci sono state
delle sentenze e degli avvertimenti della Corte dei Conti, però è
chiaro che c'è un'inversione tra la posizione politica del
2013/2014, che voleva che l'atto aziendale fosse prima discusso,
condiviso e votato in V Commissione, e quanto è successo con
l'ultima Finanziaria, in cui si abolisce questa norma proposta da
voi. Mi permetta di sottolinearlo.
Le borse di studio, altra legge da lei presentata. Vedremo poi a
chi saranno date queste borse di studio, quanti e quali giovani
valdostani saranno interessati. Come le ho già detto, purtroppo da
una parte si danno le borse di studio - forse è l'unica legge di
programmazione portata in questi mesi, quando io ero Presidente
della V Commissione - però dall'altra parte si alza il massimale ai
medici massimalisti di Aosta da 1.500 a 1.700, quindi praticamente
i giovani medici non hanno la possibilità di avere un massimale
adeguato per tenere aperto un ambulatorio. Pertanto da una parte si
favoriscono i giovani e dall'altra li si penalizza. Questa è una
mia sensazione, ma poi questo lo vedremo. Le ho già detto ieri che
c'è un massimalista che lascia il suo ruolo qua ad Aosta e non c'è
alcun giovane interessato a subentrare. Lei mi dirà che se ne è
discusso con i medici, ma in questi comitati di medici sono
presenti purtroppo quasi solo i massimalisti. Comunque questa norma
abolita da lei in Finanziaria, che prevedeva che l'atto aziendale
fosse discusso in V Commissione, era successiva ad un suo
emendamento del 2013/2014.
Président -
La parole au collègue Restano.
Restano (AC-SA-PNV) -
Ha detto bene, Assessore: sono
scelte gestionali. È lì che ci dividiamo con lei nel pensiero,
perché noi parliamo di indirizzi politici, non di scelte
gestionali; queste le deve fare l'Azienda, perché deleghiamo a
terzi l'applicazione dell'indirizzo politico. L'indirizzo politico
forte della Valle d'Aosta deve essere: "noi puntiamo sulla
prevenzione", e la legge dello Stato ci indica l'impalcatura.
La sua legge, che ho scaricato, è monca perché azzera il
Dipartimento di prevenzione, ha ridotto ancora le competenze. È
vero che dietro il termine "prevenzione della salute" si nasconde
un mondo e allora possiamo aggiungere tutte le strutture
ad
personam
che l'Assessore andrà ad indicare o che deciderà. Qui
però non si parla di persone, nessuno di noi ha parlato di persone!
Noi diciamo di valorizzare la prevenzione, di creare e di dare un
atto di indirizzo forte, e lo possiamo anche fare. Non abbiamo
farlo oggi, lo faremo in Commissione, ma è solo per concludere la
discussione. Ci dobbiamo esprimere, dobbiamo dire che puntiamo
sull'epidemiologia, non dobbiamo nasconderci!
Il collega Fosson, che mi ha preceduto, ha detto bene: sembra
quasi che stiamo abdicando. Quando passò quella risoluzione noi non
eravamo d'accordo, ci siamo adeguati (ero Presidente della V
Commissione) ad accettare la discussione dell'atto aziendale,
quello sì, atto tipico della Direzione strategica, a portarlo in
Commissione e quindi farlo vagliare dai politici. Lei, però, quando
ha risposto prima, si è contraddetto, ha detto che ognuno deve
svolgere il suo ruolo, ma prima non era così!
Noi abbiamo accettato più o meno di buon grado di portare l'atto
aziendale in Commissione e adesso ce lo andate a sottrarre! Noi le
ricordiamo le discussioni, si diceva di portare tutto all'organo
politico. L'organo politico approva l'indirizzo e la parte
gestionale - riprendo le sue parole - provvederà a creare
l'impalcatura, le strutture e si prenderà anche l'onere di nominare
chi meglio ritiene. Non ci sono i nomi scritti, non ci sono né per
le borse di studio, né per i primariati qua, però, a nostro modesto
avviso, dobbiamo far sapere alla popolazione che ci siamo e che
daremo un atto di indirizzo forte sull'epidemiologia.
La prego di riconsiderare la questione; non lo faccia oggi, lo
faremo in Commissione, insieme. Noi non lasceremo perdere questa
battaglia sul Dipartimento di prevenzione e in questo chiedo
l'aiuto del collega Guichardaz. Gli chiedo di intervenire, lui che
è tra i banchi della Giunta e che proviene, come formazione e come
professionalità, dal Dipartimento di prevenzione. Ma lo vogliamo
cancellare? Noi voteremo convintamente a favore di questo atto.
Président -
La parole à la collègue Certan.
Certan (ALPE) -
Assessore Bertschy, con questa mozione
noi - e altri colleghi - abbiamo evidenziato delle criticità. Lei
non ci ha detto il perché o qual è la sua visione, dove sta
portando l'Azienda, ma ci ha risposto in modo vago dicendo poi che
è partita la campagna elettorale.
Credo che i colleghi le abbiano evidenziato chiaramente una
serie di criticità e, proprio nel rispetto dei ruoli, queste
criticità andrebbero in qualche modo risolte dalla parte politica.
Qual è la visione della parte politica in questo momento
sull'Azienda? I colleghi hanno già evidenziato bene l'aspetto
dell'atto aziendale, la discussione avuta in Commissione, quando
noi continuavamo a dire che lei non può dirci che alcuni aspetti
cambieranno ancora o cambieranno dopo.
Due o tre Consigli fa noi avevamo anche chiesto di cambiare la
legge, avevamo presentato una mozione per cambiarla e per
integrarla nell'atto aziendale, perché secondo noi tali atti
dovevano andare avanti di pari passo, altrimenti si verifica quanto
ha evidenziato adesso il collega Restano: che la legge è monca,
perché manca di una parte. Nell'atto aziendale, quando ne abbiamo
discusso in Commissione, avete risolto il problema a monte, ma la
prossima volta non si discuterà neanche più l'atto aziendale perché
l'avete tolto, così non ci sarà neanche più questo problema.
Ricordo che nel 2013 l'UVP era tra i più fervidi sostenitori del
fatto che tutti gli atti dovessero passare in Commissione, ne
abbiamo discusso tante volte. Credo che si possa rimproverare di
tutto al Presidente Rollandin, ma non questo, perché ogni volta è
venuto in Commissione e ha rappresentato tutto quello che doveva.
Il portare gli atti in discussione per tutti i Consiglieri è stata
una battaglia che abbiamo fatto insieme. Noi la facevamo perché ne
eravamo convinti e continuiamo a farla, ne siamo tuttora convinti.
Probabilmente lei, strada facendo, ha cambiato idea, ma a questo
punto mi chiedo chi sia in campagna elettorale!
L'altro aspetto evidenziato in Commissione è che l'atto
aziendale - e lo ha anche ricordato il collega Restano - nello
specifico è andato molto sulla parte amministrativa, ha sistemato
delle caselle dal punto di vista amministrativo. Da una parte
possiamo anche capire che ci sia la necessità di sveltire tutta la
parte burocratica, ma a nostro avviso tale atto era molto debole
invece riguardo alla parte sanitaria, quella che poi ha evidenziato
le criticità. Chi era in Commissione ha sentito le audizioni e
tutte le criticità evidenziate. Non abbiamo bisogno di rinforzare
gli amministrativi, abbiamo bisogno di tecnici, di una parte
sanitaria più forte: questo è stato evidenziato nelle diverse
audizioni, e quasi da tutti.
Assessore, le chiediamo di capire che noi le stiamo presentando
dei punti precisi, proprio per essere anche propositivi. Non la
prenda come una cosa personale, ma come una questione politica,
perché è un momento di cambiamento.
Io non approvo il fatto di non discutere in Commissione l'atto
aziendale, che già non è stato votato. Ci sono le audizioni in cui
lei ci ha detto: "tanto io lo presento solo, la Commissione non
deve votarlo e non deve votarlo neanche il Consiglio, perché è un
documento che cambia in
itinere
". Io le avevo allora chiesto
a cosa serve discutere su tutti i punti precisi se poi lei ci dice
già che fra due settimane cambierà questo atto. Decidiamo bene
quali sono i confini, almeno i più grandi. Capisco che possano
esserci, però a noi invece sembra proprio che, da quando abbiamo
discusso l'atto aziendale ad oggi, siano cambiate tantissime cose,
pertanto abbiamo parlato di un atto che era un'altra cosa. In più
adesso lei sta cambiando la legge che, a nostro avviso, in alcuni
aspetti sta andando contro l'atto aziendale che
in itinere
è
cambiato. Credo che forse qualche confusione su dove si voglia
portare questa Azienda ci sia!
Président -
La parole au collègue Fabbri.
Fabbri (UVP) -
Intervengo come Presidente della V
Commissione. Mi inserisco in questa discussione che vede, a
giudizio dei colleghi, la V Commissione esautorata dal compito che
le era stato affidato con una legge di bilancio precedente.
L'opinione che ci siamo fatti, che ha portato poi alla soppressione
della discussione - non tanto della discussione, perché la
discussione continua ad esserci in V Commissione, ma in quanto
viene illustrato in V Commissione l'eventuale atto aziendale -
deriva dal fatto che, a nostro avviso, un atto riguardante proprio
il funzionamento di un'Azienda indipendente deve essere affidato
alle strutture che determinano poi il buon funzionamento
dell'Azienda stessa. L'atto politico viene a monte, in quanto la
dirigenza politica dà le direttive al Direttore generale, a tutta
la struttura, che sono poi loro autorizzate a decidere come far
funzionare bene la loro Azienda. La politica si ferma a dare degli
indirizzi. La discussione in Commissione non è completamente
abbandonata, in quanto questo atto verrà pur sempre illustrato alla
Commissione. Ricordiamo anche che l'atto aziendale è frutto di una
discussione tra le strutture esistenti nell'Azienda stessa, a
cominciare dai sindacati e di tutti coloro che rappresentano le
funzioni dell'Azienda.
A nostro avviso è stato un restituire all'organizzazione interna
dell'Azienda la libertà di autogestirsi, mentre la discussione e il
voto relativo in Commissione poteva essere secondo noi un momento
in cui la politica si inseriva in qualche modo in una gestione
autonoma dell'Azienda stessa. Ecco semplicemente il perché di
questo passaggio. Secondo noi aumenta l'indipendenza e anche la
funzionalità dell'Azienda stessa, perché purtroppo abbiamo visto
che il passaggio in Commissione poteva effettivamente rallentare
l'applicazione dell'atto aziendale ed essere di impaccio al
proseguimento dello stesso.
Président -
La parole au collègue Gerandin.
Gerandin (CC-MOUV) -
Sarò brevissimo e riparto dalle
considerazioni emerse dall'ultimo intervento del collega
Fabbri.
È legittimo che un'Azienda importante come l'USL abbia e debba
avere la capacità gestionale, ma da dire che la politica non entri
nel merito di una gestione amministrativa a dire che bisogna
restituire la libertà di autogestione a me pare che siamo un po'
all'eccesso! Le linee e le responsabilità politiche non si possono
delegare all'attività gestionale vera e propria nemmeno di
un'Azienda importante come l'USL. Non esiste che il politico faccia
l'amministratore, ma non esiste neanche che l'amministrazione
faccia politica. C'è una sostanziale differenza, per cui è
assolutamente legittimo non intralciare l'attività amministrativa,
ma le scelte politiche hanno una loro responsabilità e, se da una
parte l'amministrazione non può fare politica, la politica non può
fare amministrazione, ma la politica non può delegare le scelte di
indirizzo.
Voglio essere davvero breve. Assessore, la invito a quel gesto
di responsabilità che ha avuto quando si è discusso sul bilancio in
quest'aula. Mi pare ci sia stato un incontro in cui si è trovata la
soluzione sulla professione
intramoenia
. Le chiederei
veramente con lo stesso spirito di accettare la discussione su
quella che può essere una soluzione sicuramente di buonsenso, dove
- come lei ha evidenziato - la campagna elettorale non c'entra
nulla, ma è solo ed esclusivamente nell'interesse dei
valdostani.
Président -
La parole au collègue Rollandin.
Rollandin (UV) -
Je crois que le débat sur ce thème est
fort intéressant, car il y a des retombées évidentes sur
l'organisation et sur l'adresse qui doit être donnée. Évidemment
l'adresse doit être politique, je crois que sur cela il n'y a pas
de doutes, autrement il n'y aurait aucun sens d'avoir une
organisation telle que celle de l'Assessorat, qui a comme rôle
celui de donner des indications et des adresses; bien sûr, les
organes après feront les adaptations pour qu'elles puissent être
réglementées, mais toujours selon les adresses parvenues.
Credo che il tema della prevenzione meriti questa discussione e
questa attenzione particolare, perché sicuramente tutto si
riconduce ad essa. Ormai è il tema principale, nell'ambito della
medicina tutti i riflessi e tutte le conseguenze convergono con
grande attenzione sulla prevenzione. Tutto quello che si spende per
la prevenzione è sicuramente ben speso. Ora, il fatto che in
discussione ci possa essere questo tipo di organizzazione riguardo
alla prevenzione ci sta, credo che nella Commissione competente
tale discussione possa portare ad argomentazioni che diano
indirizzi chiari, che poi devono essere questi. Questo non
significa entrare nel dettaglio né di chi, né di come, però
l'indirizzo deve essere chiaro e credo che questo debba essere
ribadito, perché sennò penso che non ci sia nemmeno la possibilità
di capire dove e come si va a gestire l'Azienda USL. Ormai anche lì
credo sia necessario immaginare, più che una gestione autonoma, una
gestione conseguente agli indirizzi. Non possono in autonomia
cambiare o decidere; possono adattare le conseguenze di una
politica che deve essere svolta in modo preciso e deve essere in
grado di indirizzare chi di volta in volta va ad essere il
Direttore generale, il quale discuterà con tutti, però deve attuare
quello che a livello politico deve essere deciso, e non il
contrario. Altrimenti possiamo cambiare mestiere.
Presidente -
La parola al collega Ferrero.
Ferrero (M5S) -
Come Movimento 5 Stelle appoggeremo
senz'altro la mozione dei colleghi, anche perché tocca un argomento
sensibilissimo che dovrebbe essere trattato, proprio perché noi
abbiamo una realtà tutto sommato piccola, di 130/135 mila persone,
e la questione della prevenzione potrebbe diventare un fiore
all'occhiello della nostra sanità, quindi va valorizzata.
Ho cercato di stare dietro ai discorsi fatti dall'Assessore
riguardo a questa presunta separazione tra tecnici e politici, che
non ci sia confusione, che uno non vada ad invadere il campo
dell'altro. Se facciamo questo discorso, però, prendiamo i sette
Assessori e li togliamo, ci sono già i dirigenti regionali e
abbiamo risolto il problema. A nostro avviso su argomenti come
questo ci vuole un fortissimo indirizzo politico che deve provenire
dal Governo regionale. Non ci si può nascondere dietro ad una
presunta invasione di campo, perché sennò alla fine - forse ho
perso io un pezzo, se è cambiato qualcosa me lo dite - c'è una
confusione tra l'Amministrazione, l'indirizzo politico e chi fa che
cosa, e sicuramente non è neanche un messaggio che arriva chiaro ai
cittadini. Poi la scelta che va in quella direzione può essere
vostra, però, senza fare polemiche, io inviterei veramente a fare
una riflessione economica, anche solo alla luce di esperienze
personali. Un euro investito in prevenzione può essere un risparmio
di decine di migliaia di euro dopo, causati da malattie, cure,
ospedalizzazioni. Se vogliamo anche essere brutalmente attaccati al
denaro facciamo anche la riflessione che conviene investire, dare
una priorità alla prevenzione. Mettiamoci qualcosa, perché è un
buon investimento: i soldi ritornano e ritorneranno come risparmio
per la sanità.
Per cui ci appelliamo ancora al Governo regionale per una
possibilità di riconsiderare tale questione, magari di sospenderla,
di esaminarla accuratamente in Commissione, in maniera tale che
possiamo avere tutti una visione più approfondita, più compiuta
della questione e alla fine dare un parere che sia dalla parte dei
valdostani.
Président -
La parole à l'Assesseur Bertschy.
Bertschy (UVP) -
Ringrazio il collega Ferrero. Mi pare di
aver sempre avuto un tipo di atteggiamento di buonsenso, di trovare
delle soluzioni rispetto a temi come questi, e quando parlavo di
campagna elettorale mi riferivo ad altre affermazioni.
Quello che state dicendo è esattamente quello che vogliamo fare.
Addirittura l'abrogazione della legge n. 41 finalmente permette di
farlo, perché la vecchia strutturazione del Dipartimento non dava
la possibilità di investire in maniera così forte in prevenzione,
soprattutto per come erano create le strutture. Oggi si dà la
possibilità. E non solo condivido il fatto che la politica deve
dare degli indirizzi e in prevenzione dobbiamo fare molto di più,
in particolare per i giovani, ma quello che noi stiamo sostenendo -
poi ben vengano altre opinioni, per fortuna in questa legislatura
si può dire tutto e il contrario di tutto, e in certi momenti
sostenere tutto e il contrario di tutto - è che quando abbiamo
parlato di azienda Casinò non ci siamo permessi di dire che cosa
doveva fare un dirigente piuttosto che un altro, bensì abbiamo
approvato un piano industriale e abbiamo affermato che d'ora in
avanti ognuno deve fare il proprio lavoro.
Collega Restano, quello che contesto di questa mozione è
l'andare ad individuare in maniera precisa la struttura semplice,
non l'indirizzo di prevenzione. Lo possiamo scrivere ancora più
forte. Abbiamo presentato una legge per andare nella direzione
della prevenzione, ma noi non possiamo dichiarare in una mozione
che la struttura è semplice. Quali elementi abbiamo? Perché non una
struttura diversa? Se c'è la volontà di modificare questa parte di
mozione possiamo ragionare, altrimenti vuol dire che ogni volta che
c'è un intervento scriviamo qua che tipo di struttura deve fare
l'Azienda, che tipo di scelta dirigenziale deve fare il Casinò o
un'altra azienda. Su questo piano io non mi ci metto. Immagino e
spero che sia questa la volontà, altrimenti non si gestisce. E non
abdico a nessun ruolo, perché vi garantisco che c'è la massima
concentrazione su ogni indirizzo e su ogni scelta. Io non ritengo
però opportuno intervenire in maniera così pesante
sull'organizzazione di un'azienda, non con una mozione così, che
non faccia parte delle tante discussioni affrontate all'interno del
Consiglio regionale. Pertanto dico sì alla prevenzione, in maniera
ancora più forte, con più investimenti, e gli obiettivi vanno in
quella direzione.
Se c'è la volontà di modificare la mozione allora la si può
accogliere e, soprattutto con l'abrogazione della legge n. 41,
probabilmente si faranno scelte che andranno in maniera ancora più
forte nella direzione qui indicata.
Président -
La parole au collègue Restano.
Restano (AC-SA-PNV) -
Assessore, naturalmente da parte
nostra c'è la volontà di discutere e presumo di confrontarci e di
modificare la mozione.
Non condivido certe sue affermazioni, ma se l'impostazione è per
dire che si accetta la mozione, si riporta - come ha suggerito il
collega Rollandin - il tutto in Commissione e ne discutiamo anche
quando penso dovremo affrontare l'articolato della legge che avete
appena discusso, va bene. È chiaro che lì noi andremo poi a
richiedere queste cose. Mi permetto di sottolineare che questa
mozione non ci sarebbe se la legge avesse già fatto il suo
passaggio in Commissione. Glielo avevo anticipato: non saremmo
arrivati a questa mozione se avessimo fatto il passaggio in
Commissione preventivamente, anziché inserire la modifica alla
legge n. 5 all'interno della "legge omnibus", del collegato alla
legge finanziaria.
Comunque, se vogliamo sospendere un attimo e vedere se si riesce
a trovare una quadra per riconvogliare il tutto in Commissione, c'è
ampia disponibilità e la ringrazio.
Presidente -
Sospendiamo pertanto un attimo i lavori per
rielaborare la mozione. Il Consiglio è sospeso.
La seduta è sospesa alle ore 10:10 e riprende alle ore
10:24.
Farcoz (Presidente) -
Colleghi, riprendiamo i lavori. La
parola al collega Restano.
Restano (AC-SA-PNV) -
Nel corso della sospensione ci
siamo confrontati con l'Assessore e i colleghi che hanno
partecipato; abbiamo trovato e condiviso un percorso che, in buona
sostanza, riporta la discussione in Commissione all'atto del
confronto sulla norma appena scaricata. Emendiamo quindi la mozione
e sostituiamo il punto n. 2 dicendo quanto segue: "Si procederà a
potenziare e rafforzare l'organizzazione aziendale del Dipartimento
di prevenzione a supporto dell'attività di prevenzione". In
Commissione andremo pertanto a discutere di questo fatto e sugli
indirizzi da fornire alla Direzione strategica per quanto riguarda,
nella sua interezza, l'attività di prevenzione che comprende anche
l'epidemiologia.
Presidente -
Se non vi sono ulteriori interventi, metto
in votazione la mozione come modificata. La votazione è aperta. La
votazione è chiusa.
Presenti: 33
Votanti           
: 33
Favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK