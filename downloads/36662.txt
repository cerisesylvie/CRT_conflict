Consiglio Regionale della Valle d'Aosta - Oggetto del Consiglio n. 646 del 28 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 646 del 28 luglio 2014 - Resoconto
OGGETTO N. 646/XIV - Interpellanza: "Iniziative e strategie
poste in essere per l'ottenimento dei fondi europei e statali
necessari per l'ammodernamento dell'infrastruttura ferroviaria
Aosta/Torino".
Presidente
- Ha chiesto la parola il Consigliere
Bertschy, ne ha la facoltà.
Bertschy (UVP
) - Grazie Presidente.
Non mi dilungherò nell'esposizione in quanto l'interpellanza è
molto articolata. Assessore, però l'obiettivo in questa fase
assolutamente confusa del nostro sistema di trasporto ferroviario è
quello di capire come stiamo pianificando e quale strategia abbiamo
per il futuro. Lei prese quest'importante tema per la Valle
d'Aosta: il tema dell'accessibilità, in questo caso il trasporto
ferroviario, nel lontano 2008...da quelle parti...
(interruzione di un Consigliere, fuori microfono)
...e rilevò una serie di accordi, l'accordo strategico che
prevedeva una serie di operazioni, mise insieme altre politiche di
investimento. Ad un certo punto poi il Consiglio regionale,
attraverso un atto deliberato nella scorsa legislatura, fece scelte
differenti rispetto alle pianificazioni e alle politiche di
indirizzo che aveva adottato. Nacque l'idea dei treni bimodali,
oggi "annacquata" anche da una serie di problematiche
sull'appalto...idea che ci ha fatto perdere un altro anno, ma
soprattutto non abbiamo ad oggi la sicurezza di quale sia la nostra
strategia per il futuro. Mentre intorno a noi le cose cambiano,
cambia l'indirizzo del Governo nazionale, che sta facendo la sua
pianificazione e che a settembre vedrà un suo sviluppo, con la
presentazione del documento...soprattutto il documento Finanza e
contabilità dell'allegato 12 sulle infrastrutture...
Nasce anche una nuova politica nel territorio a noi vicino: il
Piemonte, recentemente le elezioni hanno smosso le acque, un nuovo
Governo, un nuovo Assessore, che nel giro di poco tempo ha voluto
visitare la ferrovia depressa del basso Canavese, o dell'alto
Canavese a seconda di come lo si guarda, e la situazione disastrosa
della linea Chivasso/Ivrea/Aosta, ormai solo più...ma
Chivasso/Aosta anche, perché il tratto Chivasso/Ivrea sappiamo che
ha tutta una serie di problemi...e in queste riunioni ha più volte
citato la nostra Regione - lei stesso ha fatto un comunicato stampa
in occasione di un incontro che ha avuto con l'Assessore -, parlano
di noi, parlano degli accordi che con noi sono stati fatti, parlano
dei soldi che attraverso questi accordi avremmo dovuto spendere per
le infrastrutture e poi abbiamo deciso di spendere per i treni
bimodali, e noi speriamo che ci sia la capacità di rivedere questa
decisione. Soprattutto ci sono una serie di movimenti di tipo
politico e delle azioni concrete invece di tipo amministrativo che
ci interessano e che vorremmo capire come lei sta interpretando,
soprattutto le decisioni che intende assumere. Per ora quindi mi
limito ad aspettare una sua risposta, alle tre domande poste e
sulla quarta l'intendimento che lei ha. Quello che ci
interesserebbe capire è finalmente un po' la nostra strategia sulla
politica dei trasporti del futuro. Grazie.
Presidente
- Ha chiesto la parola l'Assessore
Marguerettaz, ne ha la facoltà.
Marguerettaz (UV)
- Grazie Presidente.
Sicuramente il collega Bertschy ha ragione dicendo che
quest'interpellanza è molto articolata, quindi ho preparato una
relazione, ma mi permetta solo di anticipare che, come avrà avuto
modo di vedere, il Piemonte parla sempre della Valle d'Aosta nel
momento in cui ha la necessità di attingere dei fondi. Rispetto a
questa proposta, ovviamente legittimamente chiede di poter
utilizzare quei finanziamenti che erano stati allora trovati dai
nostri Parlamentari per risolvere dei problemi che hanno sul
territorio piemontese, quindi il raddoppio della linea, il passante
di Chivasso, quindi giustamente fanno queste affermazioni. Io ho
avuto modo di incontrare l'Assessore Balocco, che mi ha fatto
un'ottima impressione, ma bisogna capire quali sono le priorità
della linea ferroviaria che noi abbiamo e quindi se abbiamo a cuore
che i piemontesi viaggino sempre meglio e il territorio valdostano
poi venga in seguito...o ci sia un insieme coordinato, anche perché
di disponibilità a mettere dei quattrini non ne ho sentite, ho
sentito semplicemente necessità di intercettare le risorse che ci
sono.
Prima domanda: considerato che l'ultimo degli accordi di
programma quadro risale all'aprile del 2008, il quesito posto
comporta una risposta piuttosto ampia che illustri le numerose
attività e iniziative susseguitesi attraverso i diversi canali
istituzionali, a partire da tale data, in modo da far emergere la
logica correlazione tra di esse, l'evoluzione delle strategie della
Regione. Va premesso che l'APQ del 2008 disciplinava le attività
correlate ad un primo finanziamento di 40 milioni, concesso con la
legge del 2006, la finanziaria 2007, ma assegnato dallo Stato
direttamente a RFI e sul quale quindi la Regione non disponeva
della fondamentale leva finanziaria.
Va inoltre ricordato che l'APQ finanziava un primo intervento
sullo studio Caposio, la lunetta di Chivasso, ovvero quello
caratterizzato dalla massima efficienza in termini di rapporto
costi-benefici e la progettazione di tre ulteriori interventi:
variante Verrès/Châtillon, ottimizzazione della geometria del
binario e rettifica curve nei tratti Hône-Bard/Verrès e
Châtillon/Aosta e, infine, l'elettrificazione della tratta
Aosta/Ivrea. Rispetto a questi interventi, la richiesta di
specifici finanziamenti non poteva ragionevolmente prescindere
dalla disponibilità delle progettazioni approvate, almeno a livello
preliminare, che si è concretizzata rispettivamente a giugno 2011,
dicembre 2009 e marzo 2011. Nel frattempo però si erano manifestati
i noti problemi di accessibilità dei treni diesel nel passante
ferroviario di Torino ed emergevano alcune criticità sulle
progettazioni oggetto dell'APQ: quella della lunetta di Chivasso, a
causa di alcuni ritardi dei progettisti, di un forte ostruzionismo
del Comune di Chivasso, che si è sempre dichiarato contrario, e di
un iter particolarmente complesso per la valutazione di
assoggettabilità a VIA presso la Regione Piemonte, accumulava
consistenti ritardi; quella relativa alla variante Verrès/Châtillon
aveva quantificato l'intervento in circa 430 milioni di euro;
quella relativa alla geometria del binario e rettifica curve era
risultata produrre un beneficio in termini di tempi di percorrenza
pari a solo 40 secondi (nota di RFI in data 22 dicembre 2010)
rispetto all'elettrificazione, infine, emergeva un beneficio in
termini di tempi di percorrenza di circa 30 secondi (nota di RFI in
data 1° settembre 2011). A questo si aggiungono numerose
prescrizioni in sede di VIA e il problema delle sottostazioni da
parte di alcuni privati e le osservazioni degli Enti locali con il
rischio di dover modificare in modo significativo il progetto e di
incrementare notevolmente i costi e i tempi di attuazione.
Le strategie della Regione non potevano non tener conto di
questi nuovi elementi. In tale situazione il Consiglio regionale,
con una risoluzione in data 14 luglio 2011, aveva impegnato il
Governo regionale a concentrarsi su altre azioni concernenti la
ferrovia, rispetto alla linea Aosta/Torino, su iniziativa
alternativa all'elettrificazione per eliminare la rottura di
carico, anche mediante l'utilizzo di tecnologie alternative quali i
treni bimodali. Il Governo regionale quindi aveva avviato alcuni
approfondimenti in merito a tale tecnologia e, rispetto agli
interventi sull'infrastruttura, aveva formulato con la delibera
2575 del 2011 alcune specifiche determinazioni, ovvero valutare la
fattibilità di rinviare la realizzazione della lunetta di Chivasso
e il prosieguo delle progettazioni proponendo ai sottoscrittori
dell'APQ di introdurre...
Presidente
- Un po' di silenzio, per cortesia!
Marguerettaz (UV) -
...un nuovo intervento relativo
all'acquisizione di treni bimodali. Tali determinazioni sono state
inviate al CIPE (nota del Presidente della Regione del 30 dicembre
2011) e, dopo una serie di approfondimenti tecnici e procedurali
con i competenti Ministeri ed i contatti con la Regione Piemonte,
sono stati formalmente trasmessi, con nota 14523 dell'11 settembre
2012, al competente Assessore piemontese Bonino, che peraltro non
ha mai fornito riscontro al fine di avviare le necessarie attività
di rimodulazione dell'APQ. Nel frattempo è stato affidato, sempre
nel 2012, uno specifico incarico con la redazione di un capitolato
tecnico per i treni bimodali.
Il Consiglio regionale, previ ampi approfondimenti con tutti i
soggetti interessati e con risoluzione del 19 dicembre 2012, alla
luce delle difficoltà al di fuori del controllo della Regione che
via via si erano accumulate rispetto agli investimenti sulle
infrastrutture, che nel frattempo avevano portato al
definanziamento della lunetta di Chivasso per 27 milioni, aveva
quindi impegnato il Governo regionale a proseguire le attività al
fine di poter utilizzare i fondi statali della legge finanziaria,
del PAR FAS per l'acquisto di treni bimodali. Il Governo regionale,
considerato che anche il CIPE aveva invitato a destinare i 27
milioni per l'acquisto di treni bimodali a fronte del
definanziamento della lunetta di Chivasso, aveva quindi richiesto
formalmente tale finanziamento - e qua c'è tutta una serie di
corrispondenze, poi le lascio la risposta -, aveva avviato le
attività per la riprogrammazione PAR FAS, finalizzando le linee di
azione relative alla ferrovia al medesimo intervento. Tali attività
si sono perfezionate con l'ottenimento di uno specifico
finanziamento di 27 milioni disposto ai sensi del decreto del
"fare", dal decreto inter-ministeriale, con la riprogrammazione del
PAR FAS approvata, previo benestare da parte del comitato di
sorveglianza, dal Consiglio regionale con deliberazione dell'8
ottobre 2013. Dopo una prima gara di appalto infruttuosa, sono
state formalizzate ulteriori richieste di mantenere il suddetto
finanziamento.
Voglio evidenziare che, al di là delle attività che ho
illustrato rispetto agli specifici interventi dell'APQ, il Governo
regionale non ha affatto abbandonato l'obiettivo di programmare e
conseguentemente far finanziare l'insieme degli interventi previsti
dallo studio Caposio, che, al di là delle priorità successivamente
emerse rispetto alla rottura di carico ai bimodali, resta l'unica
programmazione supportata da un'analisi tecnico-scientifica e
fermamente condivisa da tutti gli interlocutori istituzionali: il
Ministero delle infrastrutture, RFI e Regione Piemonte. Infatti, la
Regione ha più volte richiesto (nota del Presidente della Regione
del 9 luglio 2008, del 22 dicembre 2009 e del 18 marzo 2014)
l'inserimento del potenziamento e della modernizzazione della
tratta ferroviaria Aosta/Chivasso per un importo di 886 milioni
nella programmazione nazionale delle opere strategiche. Queste
quindi sono le richieste, sono richieste ufficiali, quindi non si
sono abbandonate. Inoltre, in data 9 luglio 2010, è stata stipulata
con lo Stato un'intesa generale quadro per la realizzazione del
programma delle infrastrutture strategiche, che pone tra gli
interventi individuati come di preminente interesse nazionale il
potenziamento e la modernizzazione della tratta ferroviaria
Aosta/Chivasso, sempre anche questo per un importo di 886 milioni e
prevede un impegno del Ministero delle infrastrutture e dei
trasporti ad assicurare il possibile inserimento nel futuro
contratto di programma con RFI. I contenuti dell'intesa generale
quadro sono stati richiamati nella nota del Presidente della
Regione del 24 maggio 2011 sulla programmazione nazionale delle
opere strategiche. Infine, anche nell'ambito delle attività
condotte per dare attuazione al decreto legislativo 194, che
prevede accordi specifici di programma in materia di investimenti,
sono stati ribaditi nei vari incontri e nella corrispondenza
formale i contenuti dello studio Caposio, cercando anche di
individuare, dato il contesto finanziario, una scala di priorità
basate su oggettive valutazioni di tipo tecnico ed una conseguente
riprogrammazione degli investimenti. In proposito non si sono ad
oggi ottenute risposte ovviamente soddisfacenti. Anche qua citiamo
un po' di corrispondenza.
Alle note formali sopra richiamate vanno ovviamente aggiunti
tutti gli incontri e i contatti informali susseguitisi in questi
anni, nei quali evidentemente sono state manifestate le medesime
istanze in coordinamento con l'attività dei Parlamentari...
Seconda domanda: "quali sono gli interventi previsti nell'intesa
generale quadro...", nessuno degli interventi in materia di linee
ferroviarie indicate nell'intesa generale quadro può dirsi oggi
realizzato, perché nessuno di essi è stato finanziato, salvo la
lunetta di Chivasso, di cui si è detto al punto precedente.
Rispetto alle richieste di fondi, si veda la risposta che le ho
dato prima. Rispetto agli interventi in materia di linee
ferroviarie indicate nel PAR FAS, è stato invece realizzato lo
studio di fattibilità per l'adeguamento e il miglioramento del
collegamento ferroviario Aosta/Pré-Saint-Didier, che è stato
analizzato nella precedente legislatura.
La terza domanda sugli interventi non ancora realizzati: il
dodicesimo allegato Infrastrutture è tuttora in corso di
elaborazione, tale documento deve necessariamente, sulla base di
quanto stabilito in data 16 aprile 2014 in sede di conferenza
unificata, contenere tutte le opere previste dalle intese generali
quadro sottoscritte tra Stato e Regioni. In aggiunta agli
interventi in materia ferroviaria individuati nell'intesa generale
quadro, la Regione prevede di chiedere il mantenimento
dell'intervento denominato "collegamento Valle d'Aosta" già
contemplato nell'undicesimo allegato relativamente all'acquisizione
dei treni bimodali.
Ultima domanda:
"quali sono gli intendimenti per richiedere
l'inserimento di detti interventi..."
, i criteri per
l'elaborazione del dodicesimo allegato Infrastrutture sono oggetto
di specifici confronti con il Ministero nell'ambito della
conferenza unificata. Rispetto al tema della ferrovia, la Regione
intende ottenere l'inserimento degli interventi previsti
nell'intesa generale quadro e il mantenimento dell'intervento
denominato "collegamento Valle d'Aosta". Il perfezionamento delle
istanze della Regione avverrà secondo le modalità che verranno
individuate in conferenza unificata e nelle relative commissioni
tecniche.
Presidente
- Grazie Assessore. La parola al Consigliere
Bertschy per la replica.
Bertschy (UVP)
- Devo dire, Assessore, che l'abbiamo
impegnata a fondo. Quanto meno è stato utile, probabilmente anche
per lei, fare un ripasso della situazione nella quale ci troviamo,
soprattutto della via d'uscita che non intravediamo, ecco, voi
avete semplificato una politica sui trasporti di fondamentale
importanza per una regione chiusa come la nostra con l'acquisto di
cinque treni che non riuscite a comprare, noi abbiamo una visione
per il futuro che speriamo di poter condividere con voi. Le cito un
dato e poi a conclusione della risposta le dirò il perché. Su
questo documento di economia e finanza che lei dice che è in corso
di elaborazione...a settembre si chiuderà...a pagina 44 si parla
del Tunnel del Monte Bianco e si citano 371 milioni di euro, si
dice che l'Ente che se ne sta occupando è l'ANAS e si parla di
progetto preliminare...371 milioni di euro. Allora, visto che la
nostra Regione aveva la fortuna un tempo di essere vista come un
punto di crocevia importante, anche in senso di rapporti con chi è
oltre confine, oltre che di punto di entrata della nostra Nazione,
noi intendiamo riproporre un ragionamento che possa anche uscire
dalla mera raccolta di numeri e di dati e di semplici annotazioni
di lettere fatte, perché la politica dovrebbe anche impegnarsi a
creare magari qualche sogno, anche qualche utopia, ma rivedere e
ridare uno slancio in questo senso alla comunità.
L'impressione allora è che sotto banco si parli di cose che noi
qua non abbiamo mai trattato, perché se in un documento del genere
si citano fondi così importanti per il nostro Tunnel, vuol dire che
qualcuno sta trattando per noi e stiamo parlando di trasporto su
gomma. Mentre noi evitiamo di inserirci, seppure con un'opera
marginale, sul corridoio eventualmente disponibile, sul quale si
stanno già facendo numerosi investimenti, e siamo estremamente in
ritardo però...il corridoio Rotterdam/Genova ci avrebbe potuto
vedere inseriti in qualche maniera con il nostro collegamento
ferroviario, ma, anche semplificando, sempre pensando che pensano
al nostro Tunnel non per fare gli interessi dei valdostani, ma per
migliorare il trasporto, e quello che succederà poi lo
vedremo...magari anche semplicemente con un piccolo sogno che è
quello di avere una ferrovia che passa dall'altra parte, che
permetta di andare a creare a livello turistico... È per quello
allora, Assessore, che io ho voluto non esporre nell'interpellanza
quello che speravo ci dicesse un po' lei, che è la nostra guida per
i trasporti in questo momento qua e quello che dovrebbe darci
quest'aspettativa, la nostra comunità si aspetta che gli
amministratori escano dalla logica della paura che l'Assessore
Balocco ci porti via dei soldi, cioè con l'Assessore Balocco noi ci
dobbiamo porre in condizioni di pari dignità, abbiamo un problema
di ferrovia Chivasso/Aosta, le cose non funzionano, non funzionano
per i valdostani, ma non funzionano neanche per i piemontesi! Le
posso assicurare che in Bassa Valle arrivano tanti piemontesi a
lavorare nelle industrie, come i valdostani escono per lavorare e
per andare a studiare.
Io quindi non credo che un politico in Piemonte abbia solo
voglia di rubarci dei soldi, probabilmente cercherà, come facciamo
noi, di trovare le risorse per investirle prima sul proprio
territorio, ma proponiamo dei documenti politici dove ci mettiamo a
discutere insieme a queste persone, a questi amministratori, a
questi politici per porci su un piano di pari dignità, altrimenti
non usciremo mai dalla logica della paura che gli altri ci rubino i
soldi. Ripeto però che la speranza è che abbandoniate quella che è
la risposta immediata, che è la politica che siamo capaci e siete
capaci di fare meglio e per la quale probabilmente anche la gente
vi ha affidato la fiducia. Usciamo da questa logica dei treni
bimodali, proviamo a rilanciare e a ripensare una politica dei
trasporti differenti, perché se oggi qualcuno pensa di spendere...e
l'ANAS se è riuscita già a fare inserire su un documento del genere
l'idea che ci siano 371 milioni di euro da spendere dalle parti del
Tunnel del Monte Bianco, probabilmente abbiamo un potere
contrattuale politico ancora da esercitare. Pensiamo ai nostri
trasporti, pensiamo a cosa vogliamo fare dei nostri trasporti,
condividiamo e poi rilanciamo insieme ai Parlamentari e rilanciamo
insieme a qualcun altro, altrimenti le cose che facciamo qua sono
una semplice normale amministrazione, che non darà un futuro alla
nostra politica dei trasporti.
Non innervositevi, perché può anche darsi che le cose che
diciamo, che dico possano essere sbagliate, però, visto che non
sono mai oggetto di confronto e visto che i documenti dicono altre
cose, mi piacerebbe che se ne parlasse. Ripeto: con estremo stupore
leggo su un documento che è del Ministero che noi stiamo...sul
territorio valdostano - magari nessun politico valdostano, nessun
valdostano lo sa - qualcuno, l'ANAS, immagina di spendere dei soldi
dei quali, almeno in questa legislatura, non abbiamo mai parlato.
Allora, se permettete, a settembre, alla ripresa dei lavori,
cerchiamo di parlare anche di questo, ma soprattutto cerchiamo di
inserirci in queste politiche che hanno un grosso valore strategico
per il futuro, anche se noi contiamo solo 128 mila abitanti,
possiamo fare sentire lo stesso la nostra voce. Grazie.
Presidente
- Grazie Consigliere Bertschy. Passiamo al
punto n. 20.
Si dà atto che dalle ore 18,33 riassume la presidenza il
Presidente Marco Viérin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK