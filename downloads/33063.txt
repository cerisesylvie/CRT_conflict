Consiglio Regionale della Valle d'Aosta - Oggetto del Consiglio n. 1537 del 12 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1537 del 12 gennaio 2011 - Resoconto
OGGETTO N. 1537/XIII - Interrogazioni a risposta immediata:
"Aumenti tariffari sulle tratte autostradali valdostane di
competenza delle Società SAV e RAV".
Interrogazione a risposta immediata
Visti gli eccezionali aumenti tariffari scattati dall'inizio
dell'anno sulle tratte autostradali valdostane di competenza SAV
(+18,95 percento) e RAV (+14 percento), a fronte di un incremento
medio nazionale del 3,3 percento;
Considerato che il costo di utilizzo dell'autostrada
valdostana è il più elevato d'Italia ed è assolutamente
insostenibile per i numerosi residenti pendolari che sono
costretti, per diverse ragioni, a spostarsi lungo l'asse di
fondovalle;
Considerato altresì che SAV e RAV sono società partecipate
dalla Regione con suoi rappresentanti in seno agli organi
amministrativi, tra i quali i rispettivi presidenti Domenico Calza
e Pierluigi Marquis;
Atteso che tali rappresentanti hanno quantomeno espresso un
proprio parere o voto sulle proposte inerenti tali aumenti
tariffari;
ciò premesso, il sottoscritto Consigliere regionale
Interroga
il Presidente della Regione per sapere se è stato informato
preventivamente di quali voti, espressioni o pareri avrebbero (e
poi hanno) formulato tutti i singoli rappresentanti
dell'Amministrazione valdostana in seno alle suddette società in
relazione a questi ingiustificabili aumenti tariffari.
F.to: Tibaldi
Interrogazione a risposta immediata
Appreso che dal 1° gennaio sono entrati in vigore gli
adeguamenti delle tariffe di pedaggio autostradale delle società
concessionarie;
Constatato che gli aumenti sono del 18,95 percento sulla
tratta Aosta-Pont-Saint-Martin gestita da S.A.V. S.p.A. e di oltre
il 14 percento per l'autostrada che collega il capoluogo regionale
a Courmayeur, gestita da RAV S.p.A.;
Evidenziato che tali aumenti, che riguardano le tratte
valdostane, sono ben al di là della media nazionale che si attesta
al 3,3 percento e che si sommano, in un periodo di grave crisi
economica, agli aumenti vertiginosi del costo dei carburanti, con
grave danno per i pendolari, lavoratori e studenti, per i
Valdostani e per lo sviluppo turistico ed economico della nostra
Regione;
Considerato che sia nella S.A.V. sia nella R.A.V. presiedono
e siedono nei Consigli di amministrazione professionisti di nomina
regionale i quali avranno sicuramente ottemperato a segnalare per
tempo alla Presidenza della Regione l'eventualità di una
adeguamento tariffario, paragonabile ad una stangata;
i sottoscritti Consiglieri regionali
Interrogano
il governo regionale per conoscere se i bilanci della S.A.V.
S.p.A. e della R.A.V. S.p.A. siano tali da giustificare la politica
tariffaria delle autostrade valdostane.
F.to: Donzel - Rigo - Carmela Fontana
Interrogazione a risposta immediata
Visto lo sproporzionato e inopportuno aumento tariffario
stabilito dal Ministero dell'Economia per quanto riguarda i pedaggi
autostradali, in particolare delle tratte S.A.V. e R.A.V. che
attraversano il territorio regionale;
Ricordata la rilevante partecipazione azionaria della Regione
Valle d'Aosta nelle stesse Società;
i sottoscritti Consiglieri regionali
Interrogano
il Presidente della Regione per sapere:
- quali misure e iniziative abbia adottato il Governo
regionale per fare rivedere queste inique determinazioni
tariffarie.
F.to: Giuseppe Cerise - Louvin - Bertin - Chatrian - Patrizia
Morelli
Président
- Je pense que pour les points n° 3.1, n° 3.2
et n° 3.3 on peut faire une unique discussion, vu qu'ils concernent
le même argument.
La parole au Conseiller Secrétaire Tibaldi.
Tibaldi (PdL)
- Grazie Presidente.
La consuetudine amara e odiosa dello scatto tariffario di inizio
anno da parte delle società autostradali valdostane ha raggiunto
stavolta l'eccezionalità, visto che i "ritocchi" - come amano
definirli i gestori - sfiorano il 19 percento da parte di SAV e il
14 percento da parte di RAV, a fronte di un incremento medio
nazionale del 3,3 percento. SAV e RAV sono società partecipate
dalla Regione, hanno fatto in passato anche investimenti
ragguardevoli, conseguono utili di esercizio rispettabili, ma
aumentano regolarmente il dazio da pagare sui transiti lungo le
percorrenze in loro concessione. È la storia che si ripete,
quest'anno con la pesante aggravante del
quantum
, e che
anche se scaturisce da un percorso burocratico amministrativo
piuttosto complesso, trova la sua fonte originaria nei calcoli e
nelle scelte fatte dalle rispettive società. Il decreto
interministeriale sappiamo che costituisce un mero sigillo di
decisioni già formate e consolidate nelle stanze dei Consigli di
amministrazione.
Mi meraviglio, leggendo i giornali, dello stupore del Presidente
della Regione, che sembra apprendere a caldo e in quel momento la
notizia; sono incredulo di fronte al fatto che colui che ha la
delega alle partecipazioni regionali non abbia avuto con congruo
anticipo l'informativa dai suoi fiduciari, due dei quali siedono -
e non a titolo onorifico - sulle poltrone presidenziali di SAV e di
RAV.
Mi chiedo a questo punto chi stia svolgendo ruolo più inutile,
se chi ha compito di informare o chi ha il dovere di informarsi;
resta il fatto che questa mia incredulità è ben poca cosa rispetto
al costo di utilizzo dell'autostrada valdostana che, oltre a
mantenere il primato negativo italiano, è assolutamente
insostenibile per i numerosi residenti pendolari che sono costretti
per diverse ragioni a spostarsi lungo l'asse di fondovalle. È ovvio
quindi il quesito, signor Presidente: è stato informato
preventivamente di ciò che era stato deciso da SAV e RAV, e quali
voti, espressioni o pareri hanno formulato tutti i singoli
rappresentanti dell'Amministrazione valdostana in seno alle
suddette società in relazione a questi ingiustificati aumenti
tariffari.
Président
- La parole au Conseiller Donzel.
Donzel (PD)
- Egregio Presidente, cari colleghi, vorrei
subito dire che in questa interrogazione a risposta immediata non
ci sono i tempi per fare tutti quei ragionamenti che sono necessari
ad affrontare un problema così complesso e delicato, quindi dico
già che presenteremo, come gruppo, un'interpellanza, perché è
nostra intenzione fare chiarezza.
Di solito nella vita politica non accade quello che succede
nella normalità: dice un proverbio che
fra due litiganti il
terzo gode
...invece, nella politica, fra due litiganti il terzo
ci rimette, ed è il cittadino, quindi non voglio metterla in
polemica, voglio davvero che sia approfondita in questa sede e
chiarita la questione che riguarda il nostro modo di partecipare
nelle società SAV e RAV, perché alla fine di queste piccole battute
che ci facciamo oggi non succeda che i cittadini pagano e non
abbiamo chiarito fino in fondo la complessità di questo
fenomeno.
Ci verrà detto che gli aumenti non sono annuali, è un aumento
biennale, ci sono degli investimenti fatti; tutte queste cose hanno
bisogno di essere chiarite, ma uno dei ragionamenti lo ha già
portato il collega, ed è che la maggioranza non può offendere - mi
riferisco anche ai colleghi della Stella Alpina, oltre che al
Presidente - l'intelligenza di tutti esprimendo sorpresa e
rammarico di fronte a questi aumenti! Sarebbe una scelleratezza
immaginare che tali aumenti siano frutto di un'azione improvvisata
dei Consigli di amministrazione...è una scelta ponderata,
ragionata...ce la dovete spiegare!
Noi, come Partito Democratico, sosteniamo che nei momenti di
difficoltà debba esserci compartecipazione di tutti a risolvere i
problemi; ecco perché abbiamo chiesto di conoscere i bilanci di SAV
e RAV: perché sappiamo - possiamo sbagliarci, non ho le cifre
esatte perché non sono ancora riuscito a farmele fornire - che
circa 1.000.000 di euro entra nelle casse regionali come dividendo
degli azionisti...allora la Regione incassa e i cittadini
pagano!
Président
- La parole au Conseiller Giuseppe Cerise.
Cerise G. (ALPE)
- Merci M. le Président.
Credo che tre interrogazioni a risposta immediata, seppure con
dei quesiti diversamente articolati, che sono sostanzialmente
complementari fra loro, sottolineino la forte preoccupazione per le
ricadute negative che i recenti aumenti sproporzionati dei pedaggi
autostradali, in particolare di SAV e RAV, avranno sulla comunità
valdostana. I pendolari che per ragioni diverse sono quasi
costretti ad utilizzare l'autostrada per i loro spostamenti, è
evidente che, a fronte di aumenti che sfiorano il 19 percento,
saranno costretti a riflettere sulla convenienza di questa
scelta.
A nostro avviso, una politica tariffaria che incentivi
l'utilizzo dell'autostrada, al di là dei benefici diretti
sull'utenza, può favorire il decongestionamento del traffico sulla
statale, nonché sull'asta dell'Envers. Non dimentichiamo inoltre di
essere una regione a vocazione turistica, sia estiva che invernale;
non penso che le nuove tariffe possano invogliare le numerose
famiglie che abitualmente frequentano la nostra regione, in
particolare nei week-end, a continuare di gratificarsi della loro
presenza! Credo che questa sia una preoccupazione abbastanza
diffusa fra gli operatori del settore turistico, albergatori,
società degli impianti a fune, nelle quali la Regione mi pare abbia
una presenza tutt'altro che marginale, e mi pare che l'indirizzo
sia quello di ancora implementare. Una presenza - direi -
qualificata anche nelle società in causa SAV e RAV, con propri
rappresentanti nei rispettivi Consigli di amministrazione,
riconducibili alle forze di maggioranza di quest'Assemblea, che
dovrebbero guardare prioritariamente agli interessi della
collettività piuttosto che alla redditività delle società
autostradali, che è legata fortemente alla loro attività di
costruttori. Così le opere realizzate dai concessionari vengono
compensate dalle tariffe, un flusso di cassa certo e rapido per dei
lavori fatti tutti interni al controllo della concessionaria
stessa; opere che inoltre costituiscono un fattore determinante per
il prolungamento delle concessioni in essere con un'interpretazione
alquanto disinvolta della norma che prevede la messa in gara alla
scadenza.
Ci rivolgiamo dunque al Presidente della Regione per conoscere
quali iniziative abbia adottato il Governo regionale per rivedere
queste inique determinazioni tariffarie. Grazie.
Président
- La parole au Président de la Région,
Rollandin.
Rollandin (UV)
- Grazie Presidente. Ringrazio i colleghi
per aver voluto risottolineare con dei
distinguo
la
questione che è stata proposta sugli aumenti tariffari delle
società operanti a livello autostradale in Valle d'Aosta.
Gli adeguamenti tariffari entrati in vigore il 1° gennaio di
quest'anno sono stati approvati con un decreto interministeriale
del 30 dicembre 2010, che ha chiuso un lungo iter di approvazione
avviato con la sottoscrizione di nuove convenzioni con ANAS, che
sono del settembre 2009 per la SAV e del dicembre 2009 per la RAV.
Da queste date è stato avviato il percorso di verifica ed
autorizzazione da parte del CIPE e dei Ministri delle
infrastrutture e trasporti e dell'economia, concluso con il decreto
che ho appena ricordato di fine anno.
I rappresentanti regionali nelle due società hanno sempre tenuto
informata la Regione - per rispondere alla domanda del Consigliere
Tibaldi - sullo sviluppo delle trattative con ANAS per il rinnovo
della convenzione, sia sull'andamento dell'iter di approvazione
della stessa, pur nell'incertezza dei tempi di conclusione di
questo iter e dell'esatto ammontare degli adeguamenti tariffari,
che non erano certi quando si è parlato della convenzione nel senso
più generale. Fino al 30 dicembre, infatti, le due società non
avevano certezza né dell'entrata in vigore, né della consistenza
degli aumenti delle tariffe.
Rispetto ai bilanci delle due società, va ricordato che SAV e
RAV hanno effettuato investimenti rilevantissimi per la costruzione
delle due tratte autostradali, che costituiscono oggi l'asse
portante dei traffici e della mobilità per la Valle d'Aosta ed un
asse internazionale di grande importanza, come sappiamo. SAV, dopo
la costruzione negli anni '70 della Quincinetto/Aosta, ha
realizzato negli anni 1989-2000 gli interventi per il completamento
della tangenziale di Aosta e del raccordo fra la A5 e la statale
del Gran San Bernardo, sostenendo costi per oltre 380.000.000 di
euro, con un indebitamento diretto parzialmente ancora da
rimborsare. Non solo, nel quinquennio 2009-2013 sono previsti nuovi
investimenti per circa 51.000.000 di euro per la conservazione
delle infrastrutture ed il miglioramento della sicurezza
dell'ambiente: adeguamento all'evoluzione delle normative,
gallerie, impianti e disposizioni di sicurezza, barriere
antirumore. RAV, per parte sua, ha realizzato il tratto Aosta
est/Courmayeur con un investimento di circa 990.000.000 di euro e
prevede, ai sensi della nuova convenzione del 2009, di realizzare
ulteriori investimenti per un totale di 30.000.000 di euro,
compresi quelli necessari all'adeguamento dell'infrastruttura ai
nuovi standard di sicurezza per le gallerie.
Come sapete, malgrado sia recente, il tema della sicurezza è
voluto e ha chiesto ulteriori interventi piuttosto onerosi. Se a
questo si aggiungono i costi di gestione ordinari, personale,
materiali e beni di consumo, i canoni di concessione e le imposte,
risulta evidente che l'equilibrio economico-finanziario delle due
società e il loro bilancio ha reso necessario, secondo le stime da
loro fatte, degli adeguamenti tariffari volti all'ammortamento
dell'indebitamento accumulato a fronte delle opere eseguite e dei
nuovi investimenti previsti.
Per quanto riguarda l'Amministrazione regionale, ben consapevoli
delle ricadute sui valdostani, stiamo portando avanti con le due
società delle iniziative - in parte annunciate - per attenuare
l'impatto di questi adeguamenti tariffari. Intanto va ricordato che
dal 2009 abbiamo ottenuto la gratuità della tangenziale Aosta
est/Aosta ovest con un intervento dell'Amministrazione regionale a
copertura di un terzo dei pedaggi non corrisposti e due terzi -
come sapete - a carico delle società RAV e SAV. In secondo luogo,
abbiamo avviato la definizione di una procedura per la riduzione al
50 per cento del pedaggio autostradale per i pendolari valdostani
sull'intera tratta autostradale Pont-Saint-Martin/Courmayeur:
questo è un tema già evocato in questa sala e che è in fase di
definizione, naturalmente di richiesta, perché la richiesta va
sempre fatta all'ANAS e successivamente c'è il raccordo con il
discorso regionale. Abbiamo avviato con SAV delle valutazioni su
come attenuare a livello regionale gli effetti determinati dal
rincaro dei pedaggi autostradali a cui tutti avete fatto
riferimento e, proprio per discutere questo tema che è stato
oggetto di approfondimento anche a livello delle forze di
maggioranza, ci sarà una riunione programmata per il prossimo
venerdì con i Capigruppo della maggioranza, gli Assessori e i
responsabili delle società, per analizzare le procedure per
intervenire con la riduzione delle tariffe autostradali.
Su questo c'è stata in questo periodo una sollecitazione
evidente da parte delle forze politiche che fanno parte della
maggioranza e che sono state solerti nell'interessarsi a quelle che
potevano essere le procedure. È evidente che questo aumento
tariffario ha fatto registrare questo giusto intervento da parte
dei colleghi e mi rendo conto che la definizione e quella che è
stata l'evidenziazione degli interventi fatti e previsti e che in
parte sono ancora in ammortamento, giustificano da parte delle
società le richieste, che sono state approvate solo all'ultima ora,
perché non sapevano quali sarebbero state. Riteniamo che sia
corretto intervenire per una riduzione sostanziale, di cui non
sappiamo ad oggi dire quale potrà essere, perché sarà oggetto di
questa trattativa, comunque riteniamo che su questo tema ci debba
essere un necessario intervento.
Per quanto riguarda i rapporti con le partecipazioni, ricordo
che la partecipazione della Regione nella SAV era molto più alta,
mentre oggi è fortemente minoritaria, ma la Regione a suo tempo ha
ceduto una parte delle sue partecipazioni e quindi il peso
all'interno dei Consigli di amministrazione è fortemente
minoritario e non in grado di incidere sotto questo profilo
nell'ambito delle posizioni da assumere anche se, ricordo,
l'aumento è stato definito ad altri livelli. Poi ci saranno tempi e
modi - come ricorda il collega Donzel - per fare altri
approfondimenti e annuncio che nel momento in cui ci saranno delle
proposte a livello di rapporti con SAV e RAV, c'è la disponibilità
di portarle all'attenzione dei colleghi a qualsiasi livello, o in
commissione o dove riterrete opportuno, per approfondire insieme le
situazioni che oggi vi ho annunciato e che non ho ancora nei
dettagli per quanto riguarda l'ultimo passaggio. Grazie.
Président
- La parole au Conseiller Secrétaire
Tibaldi.
Tibaldi (PdL)
- Per mozione d'ordine, perché il quesito -
mi riferisco a quello proposto dal sottoscritto - poneva domande
precise, alle quali non sono pervenute risposte altrettanto
precise; come si fa a replicare di fronte a delle non risposte?
Ho accettato di buon grado la mescolanza e la riunificazione
delle tre interrogazioni con risposta immediata, affinché il
Presidente potesse esprimersi nei tempi e nei modi dovuti, però i
singoli rappresentanti dell'amministrazione valdostana nelle due
società non sappiamo come si sono espressi! Abbiamo due Presidenti
di società nella SAV e nella RAV e consiglieri di amministrazione,
ho chiesto come si sono espressi, ma la risposta non è pervenuta.
Se l'interrogazione con risposta immediata comporta una domanda e
una risposta, è auspicabile che questa risposta pervenga...
Presidente
- ...mi scusi, lei in questo momento sta
stigmatizzando la risposta o non risposta del Presidente, in questi
termini lei sta già esprimendo la sua replica, lei sta dicendo che
il Presidente della Regione...
Tibaldi (PdL)
- ...allora chiedo al Presidente della
Regione un supplemento di risposta al mio quesito...
Presidente
- ...non è previsto. Lei si limiti a dire che
il Presidente della Regione non le ha dato le risposte che lei si
attendeva...
Tibaldi (PdL)
- ...esattamente, non ha dato le risposte
che mi attendevo.
Presidente
- Bene, questa è la sua replica.
Tibaldi (PdL)
- Penso che il Presidente convenga con me
che non ci sono le risposte alle domande effettuate, anche perché
ci sono determinati...se mi concede, Presidente, prendo la parola
per la replica...
Presidente
- ...prenda la parola per la replica, ma tenga
presente che dovrebbe stare nei tempi...
Tibaldi (PdL)
- ...sì, però sarebbe buona cosa che il
Presidente del Consiglio annotasse questo difetto, perché non è la
prima volta che succede...che a fronte di quesiti posti
puntualmente ci siano risposte altrettanto puntuali, altrimenti
vanifica la funzione delle interrogazioni a risposta
immediata...
Presidente
- ...ma lei si limiti a dire che la risposta
non le è stata data...
Tibaldi (PdL)
- ...allora, per quel poco che ho avuto in
termini di risposta dal Presidente...innanzitutto il decreto
ministeriale, anche se pervenuto il 30 dicembre, vero, è
altrettanto vero che ha una procedura a monte complessa e
macchinosa, che vede le società concessionarie come artefici dei
calcoli e delle scelte che vengono fatte per studiare i piani di
ammortamento e, di conseguenza, le politiche tariffarie che vengono
condivise ovviamente anche dall'ANAS e che vengono sigillate con il
decreto ministeriale di fine anno.
Non credo che i nostri rappresentanti regionali in queste
società siano completamente avulsi, o meglio ignorino questi
passaggi, e non credo che il Presidente della Regione abbia avuto
comunicazione di questo incremento tariffario del 19 e 14 percento
nel giorno stesso, sennò mi chiedo a cosa servono certi
rappresentanti, che non sono lì a titolo onorifico, ma percepiscono
laute indennità (due, ricordo, sono Presidenti e altri compongono
il
ménage
del tavolo).
Presidente, le annuncio che farò un'interrogazione nella
prossima seduta, dove metterò nomi e cognomi dei partecipanti e le
chiederò di esprimere puntualmente i voti o i pareri che loro hanno
formulato in questa fase decisionale della formazione delle
tariffe, perché non credo che siano stati assenti o abbiano
ignorato il percorso.
Presidente
- Volevo sottolineare che il Regolamento in
questo senso è molto preciso, dice che in sede di replica i
proponenti l'interrogazione devono limitarsi a dire se sono o non
sono soddisfatti della risposta, non tanto entrare nel merito,
altrimenti diventa un'interpellanza. Il Presidente della Regione ha
preso atto che non le ha dato una risposta, lei si limiti a dire
che non le ha dato una risposta e che è ampiamente
insoddisfatto.
La parola al Consigliere Donzel.
Donzel (PD)
- Egregio Presidente, cari colleghi,
nonostante la mia inesperienza in questo Consiglio, avevo già ben
ravvisato come sia difficile, su un argomento così delicato,
attraverso risposte immediate, avere ampia discussione su questo
tema; per cui ribadisco che riproporremo questo tema, perché anche
noi siamo insoddisfatti di questo tipo di risposta.
Siamo convinti che la Regione è azionista ed incassa qualcosa
intorno al milione di euro, forse...non ho i bilanci, ma questo è
il tema; allora è normale che gli azionisti, in un momento di crisi
economica, continuino ad incassare denari e che a pagare siano i
cittadini, tenuto conto che si tratta di tassazione indiretta?
Questo vuol dire che l'operaio paga come il cardiochirurgo e che
questa tassazione incide in modo iniquo sulla popolazione, cioè le
fasce deboli sono le più colpite dagli aumenti tariffari. In un
momento di grave crisi economica, secondo noi è meglio fare
maggiore chiarezza su questo tema e immaginare che la Regione
qualcosa possa fare; su questo sono soddisfatto che ci sono delle
iniziative, ma vanno chiarite meglio.
Presidente
- La parola al Consigliere Giuseppe
Cerise.
Cerise G. (ALPE)
- Credo che la discussione di una
problematica di questa portata non si possa esaurire in una domanda
a risposta immediata.
Ripeto, crediamo che il compito del rappresentante della Regione
nei Consigli di amministrazione delle società partecipate non sia
solo quello di assicurare la redditività delle imprese - a questo
ci pensano brillantemente i privati -, ma piuttosto quello di
tutelare gli interessi più generali della comunità valdostana, le
ricadute che certe scelte possono provocare sul tessuto
socioeconomico valdostano, per cui la loro funzione è di
controllore. Non so se questa funzione è sempre stata svolta in
quell'ottica, visto che i consiglieri di nomina regionale mi pare,
almeno al termine dei tre mandati regionali, siano stati poi
nominati dal socio privato; non voglio pensare male, ma come diceva
un illustre personaggio, collega di gruppo del Presidente
Rollandin, spesso a pensare male ci si azzecca!
Dicevo prima della redditività legata all'attività di
costruttori: questo fattore ci porterà ad un primato al quale
rinunceremmo volentieri, quello di un'autostrada sempre più
cantierizzata e più cara.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK