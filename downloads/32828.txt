Consiglio Regionale della Valle d'Aosta - Oggetto del Consiglio n. 1384 del 6 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1384 del 6 ottobre 2010 - Resoconto
OGGETTO N. 1384/XIII - Interrogazione: "Interventi proposti
dai consorzi di miglioramento fondiario ammessi a
finanziamento".
Interrogazione
Richiamata la deliberazione della Giunta regionale n. 3190 in
data 7 novembre 2008, in particolare l'allegato B "Programma lavori
e selezione progetti per la programmazione 2007-2013" attraverso
cui venivano selezionati 161 interventi proposti dai Consorzi di
miglioramento fondiario, concernenti la costruzione e/o la
sistemazione di infrastrutture rurali, che sarebbero stati ammessi
a finanziamento nel periodo considerato, e l'allegato C "Criteri
applicativi degli aiuti per il riordino fondiario";
Preso atto delle cospicue risorse finanziarie iscritte a
bilancio in questi anni per sostenere sia i miglioramenti fondiari,
le opere irrigue e la viabilità rurale, che i piani di riordino
fondiario, comprensivi a loro volta degli interventi
infrastrutturali;
Richiamate le deliberazioni della Giunta n. 2233 in data 14
agosto 2009 recante ammissibilità a contributo di 24 consorzi di
miglioramento fondiario per la costruzione e sistemazione di
infrastrutture rurali, e n. 2623 in data 25 settembre 2009 recante
ammissibilità a contributo di 11 consorzi di miglioramento
fondiario per la realizzazione degli interventi nell'ambito dei
piani di riordino fondiario, per un impegno complessivo di
47.512.381,00 €;
Ricordato quanto dichiarato, in quest'aula, dall'Assessore
competente, secondo cui la scelta di definire un programma lavori
pluriennale e la successiva ammissione a finanziamento di un primo
elenco di progetti "cantierabili" avrebbe permesso di sbloccare
buona parte delle risorse disponibili, ciò che avrebbe soddisfatto
da un lato i consorzi e dall'altro le imprese che operano
nell'ambito dei miglioramenti fondiari;
i sottoscritti Consiglieri regionali
Interrogano
l'Assessore competente per sapere:
1) quanti e quali interventi ammessi a finanziamento con le
deliberazioni di Giunta citate nelle premesse sono giunte, a
distanza di un anno, alla fase cantierabile o almeno
all'approvazione della spesa ammessa definitiva da parte del
dirigente della struttura competente;
2) quanti e quali interventi di costruzione e/o sistemazione
di infrastrutture rurali, sono in corso di realizzazione in questo
momento, compresi quelli attuati nell'ambito dei piani di riordino
fondiario, e a quanto ammonta, in percentuale, l'importo erogato ai
consorzi di miglioramento fondiario rispetto alle risorse impegnate
nel 2009 e nel 2010 per questo tipo di investimenti.
F.to: Chatrian - Louvin - Patrizia Morelli
Presidente
- Riprendiamo i lavori dopo la sospensione.
Siamo arrivati al punto n. 7 all'ordine del giorno.
La parola all'Assessore all'agricoltura e risorse naturali,
Isabellon.
Isabellon (UV)
- Grazie, Presidente.
Questa interrogazione permette di fare il punto della situazione
sul tema. La deliberazione della Giunta regionale n. 3190/2008,
oltre a definire i criteri applicativi degli aiuti per il
miglioramento fondiario, ai sensi della legge n. 32/2007, ha
approvato il programma lavori e la selezione progetti per la
programmazione 2007-2013, allegato B, programma che prevede
l'esecuzione di 161 interventi proposti da 116 consorzi di
miglioramento fondiario. In questo documento sono state raccolte
tutte le autorizzazioni alla predisposizione dei progetti esecutivi
riguardanti interventi di miglioramento fondiario, rilasciate nel
corso degli anni a favore dei 116 consorzi sopracitati. È opportuno
precisare che con successiva deliberazione di Giunta regionale n.
621/2010 questo programma è stato parzialmente aggiornato; in primo
luogo, sono stati eliminati dall'elenco gli interventi già
finanziati e, in secondo luogo, sono stati inseriti tre nuovi
lavori in sostituzione di altri tre interventi, diventati nel
frattempo non più attuali in seguito a mutate condizioni di
contesto e all'individuazione da parte dei consorzi interessati di
nuove priorità di intervento.
Rispetto agli interventi originariamente previsti nell'allegato
B, gli uffici della direzione competente hanno provveduto alla
determinazione della spesa ammessa, riferita a 92 lavori per un
importo complessivo di 41.047.000 euro. Nello specifico, il quadro
riassunto di quanto affermato è il seguente: per 25 interventi i
consorzi di riferimento sono in condizione di procedere alla
predisposizione del bando, avendo ricevuto da parte
dell'Assessorato la comunicazione di finanziamento; per 3
interventi i consorzi di riferimento hanno provveduto ad
aggiudicare i lavori, pertanto riteniamo che a breve si procederà
alla consegna degli stessi; per 18 interventi le relative opere
sono in corso di realizzazione e per alcune fra queste
l'Assessorato ha già provveduto a liquidare gli stati di
avanzamento; 6 interventi sono praticamente conclusi essendo in
corso le procedure finali di collaudo; 19 interventi sono stati
completati.
Per quanto riguarda i 24 interventi richiamati
nell'interrogazione, in riferimento alla delibera n. 2233/2009, si
precisa quanto segue: 21 opere sono state finanziate in via
definitiva per un importo impegnato di 19.934.000 euro, fra queste
6 interventi sono in corso di esecuzione e più precisamente: CMF
Ussel, Châtillon, sistemazione terreni, costruzione impianti di
irrigazione a pioggia e piste trattorabili in località Bellecombe;
CMF ru d'Orléans, Saint-Pierre; CMF La Tour d'Héréraz, Perloz,
sistemazione acquedotto rurale; CMF Crepellaz-Trois Villes e Mazod,
Quart, sistemazione condotte irrigue in località Seran; CMF
Rhêmes-Notre-Dame, costruzione acquedotto rurale, servizio di
alpeggi; CMF Lotz e Pessey, Valtournenche, intervento globale in
località Lotz. Agli ultimi 4 consorzi di questo elenco sono già
stati erogati degli acconti per un complessivo di 216.000 euro; per
6 interventi sono in corso le procedure di definizione degli
aspetti di dettaglio progettuale; per i restanti 9 interventi si è
in attesa della trasmissione da parte dei consorzi delle procedure
di appalto; 3 interventi devono ancora essere finanziati in via
definitiva, gli uffici sono in attesa del recepimento delle
disposizioni tecniche impartite, approfondimenti di dettaglio, che
devono essere eccepite dai progettisti incaricati dai CMF.
Rimangono quindi ancora 55 interventi compresi nell'allegato B,
revisionato ai sensi della delibera n. 621/2010, per i quali
l'Assessorato è in attesa della presentazione dei progetti
esecutivi da parte dei consorzi interessati. Al fine di sollecitare
la presentazione di tali progetti e per dare ulteriore corso e
impulso al programma, con nota 29.828 del 26 luglio 2010, la
struttura dirigenziale competente ha caldamente invitato i consorzi
interessati a presentare i progetti esecutivi richiesti. Riteniamo
che a volte le motivazioni di tali ritardi siano ascrivibili alle
difficoltà incontrate nell'acquisizione di pareri e autorizzazioni,
oppure in aggiornamenti progettuali, o ancora connesse a
problematiche interne agli stessi consorzi.
Per quanto riguarda la deliberazione di Giunta n. 2623/2009,
relativa all'approvazione di interventi nell'ambito dei riordini
fondiari, la situazione attuale è la seguente: 3 interventi sono
già stati oggetto di determinazione definitiva di spesa ammessa e
sono in corso da parte dei consorzi beneficiari le procedure di
loro competenza per la concreta attuazione degli interventi: si
tratta in particolare degli interventi CMF l'Envers di Chambave,
località Septumian; CMF Torgnon, località Berzin; CMF Hône Bard di
Hône, località Tsampagne e Ion. Nel dettaglio la situazione è la
seguente: i CMF Envers e Hône Bard devono procedere con le gare di
appalto, al CMF Torgnon è stato liquidato un primo acconto di
57.133 euro; 8 interventi sono in fase di concertazione definitiva
per quanto riguarda gli aspetti progettuali di dettaglio e di
questi per 4 è già stata determinata la spesa ammessa da parte
degli uffici della direzione competente. Si ricorda infatti che la
delibera di Giunta richiamata prevedeva un impegno finanziario sui
progetti non esecutivi, per la cui determinazione di spesa corretta
è necessario definire con correttezza gli aspetti di dettaglio. Ho
una tabella riassuntiva di tutto quello che ho detto, se i
Consiglieri interroganti vorranno averla a disposizione, la farò
avere successivamente, perché sarebbe troppo lungo descrivere
tutto.
Quesito numero 2: anche qui c'è una tabella disponibile, la
percentuale dell'importo liquidato ai consorzi di miglioramento
fondiario rispetto alle risorse impegnate negli anni 2009-2010
ammonta a poco più del 6 percento (6,43), in quanto i lavori
promossi dai CMF sono iniziati solo recentemente. È infatti
necessario ricordare che i CMF procedono alla predisposizione dei
bandi per l'affidamento dei lavori solo a seguito del finanziamento
da parte della Regione, quindi trascorrono alcuni mesi prima che
sia riscontrabile un avanzamento fisico e quindi finanziario degli
interventi ammessi a contributo. Occorre peraltro tener conto che a
volte i lavori sono eseguiti in zone di media, alta montagna, in
cui la buona stagione si limita a 4-5 mesi, pertanto è normale che
un rapporto impegnato e liquidato sia modesto soprattutto se
riferito all'annualità appena trascorsa o a quella attuale (stiamo
parlando del 2009-2010). Trattandosi nella fattispecie di risorse
impegnate nel corso degli anni 2009-2010, sarà possibile constatare
un miglioramento di questo rapporto solo alla fine dell'anno in
corso, a seguito della chiusura dei cantieri estivi, perché è lì
che arrivano tutti gli stati di avanzamento e questi vengono
liquidati prima della chiusura dell'anno finanziario.
Come dicevo, ho due tabelle molto dettagliate predisposte dagli
uffici che potrò dare dopo in copia. Grazie.
Presidente
- La parola al Vicepresidente Chatrian.
Chatrian (ALPE)
- Grazie, Presidente. Volentieri accetto
gli allegati preparati e i dati preparati dai suoi uffici; in
sintesi, verificherò tutti i dati che lei ha citato e dettagliato.
La nostra iniziativa voleva fare il punto della situazione non solo
dei consorzi e dei riordini, ma del
modus
in cui si sta
procedendo, come lei ha dettagliato. Due anni fa la Giunta
approvava la nuova programmazione, ma soprattutto i nuovi criteri
nel novembre 2007. Non sto a ripetermi rispetto a cose già dette in
quest'aula; le risorse messe in campo non solo da questa Giunta, ma
da decenni sono importanti sul territorio valdostano e mi fermo
proprio sull'importanza del territorio e sui sacrifici che il
sistema Valle d'Aosta sta ancora mettendo in campo: quasi
30.000.000 di euro all'anno fra consorzi e riordini. La seconda
domanda verteva proprio su quello, su quanto è stato erogato dopo 2
anni di approvazione del programma e dei criteri. Lei ci ha
spiegato le motivazioni e noi su questo avremmo qualcosa da dire,
con qualche consiglio, o qualche cambiamento anche a livello di
pianificazione. Ripeto: tante risorse vengono messe in campo
annualmente e lei oggi cita che dopo 2 anni il 6 percento è stato
erogato e a fine anno si farà il punto della situazione, inserendo
anche i lavori estivi e i lavori autunnali... se, visto e
considerato che i consorzi avviano la loro procedura di gara solo
nel momento in cui ci sono le certezze economiche di impegno di
spesa, ci sia da parte vostra o da parte delle strutture e anche
dalla parte politica la volontà di modellare meglio le risorse...
Mi spiego meglio: se nel 2009 e nel 2010 praticamente sono stati
assegnati circa 60.000.000 di euro (30 e 30) e lei oggi ci dice che
il 6 percento è stato erogato, il che vuol dire 4.000.000 di euro,
chiederei uno sforzo, come è successo quando abbiamo discusso il
bilancio triennale, di modellare molto meglio, dato che sappiamo
che i consorzi bandiscono nel momento in cui c'è la certezza
economica. Nei primi 2 anni quindi tendere a delle coperture molto
basse e portare la solidità non dico al terzo anno, ma quanto meno
al secondo e al terzo in modo da non avere... in questo momento
abbiamo 55.000.000 congelati nel congelatore, pronti ad essere
utilizzati, sovente impegnati quasi al 100 percento, soprattutto
quelli del 2009 mi risulta - quelli del 2010 non ancora - impegnati
totalmente e non utilizzabili, non erogabili per delle motivazioni
procedurali. La nostra richiesta quindi va in quella direzione,
Assessore, come analogamente in fase di bilancio avevamo ritenuto
importante il modellare molto bene nel triennale, uno sforzo che
deve venire soprattutto da una volontà politica. Proprio conoscendo
la procedura, lei la conosce sia come Assessore del dicastero da 5
anni e più, ma anche da ex dirigente, quindi ha la doppia
competenza, le chiediamo di non lasciare nel "congelatore" in
questo momento di crisi e di difficoltà delle imprese valdostane
che si occupano di edilizia, di riordino e di consorzi. Di poter
invece utilizzare in tempo corretto queste risorse, che sono già
state impegnate e sono lì... quindi quasi non avere a monte
pianificato una procedura non più snella, ma più attendibile per
poter erogare annualmente i lavori che vengono fatti durante
l'anno. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK