Consiglio Regionale della Valle d'Aosta - Oggetto del Consiglio n. 203 del 7 ottobre 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 203 del 7 ottobre 1970 - Resoconto
OGGETTO N. 203/70 - Concessione di contributi al Comune di
Aosta nelle spese relative ai servizi scolastici, ad attività
sportive e assistenziali, nonché alla viabilità per l'anno 1970.
Delega alla Giunta.
Chantel (P.S.I.)
- Stamattina, quando si è dovuto
trattare in anticipo l'art. 17 che portava le variazioni al
bilancio, fra le voci che riguardavano le variazioni al bilancio
c'erano delle voci che riguardavano naturalmente anche il Comune di
Aosta, e qui, diciamo così, il Comune di Aosta in certe sue spese e
in certi suoi obblighi ha degli obblighi che diventano obblighi di
capoluoghi di regione, ancora per un'altra volta lo stesso discorso
che ho fatto prima, e perciò visto il bilancio del Comune, vero, la
Regione ha creduto bene di proporre al Consiglio per la concessione
di contributi al Comune di Aosta, nelle spese relative ai servizi
scolastici, di attività assistenziali, viabilità, per l'anno 1970,
questo, è quanto. La relazione ce l'avete, naturalmente Aosta deve
far fronte a delle scuole che servono per tutta la Valle e non solo
per i cittadini di Aosta, e così per la viabilità e per il resto.
Questa è la proposta.
Tonino (P.S.I.U.P.)
- Al momento dell'insediamento di
questa nuova Giunta, mi ricordo di aver detto che era presto per
giudicare con un voto il mandato di una Giunta.
Riconosco che alcuni problemi vengono affrontati più
speditamente, ma riconosco anche che taluni orientamenti delle
Giunte passate continuano ad essere copiate da questa Giunta ed è
il caso di questo oggetto, e di altri successivi che si riferiscono
al già tanto discusso problema dei contributi straordinari al
Comune di Aosta.
Ribadisco ancora una volta di essere cosciente che il Comune di
Aosta ha delle esigenze di una certa dimensione per cui occorre
intervenire là dove è necessario l'intervento. Ciò non di meno
continuo a fare presente che altri 72 comuni della Valle, ho tolto
naturalmente quello di Saint Vincent perché lo ritengo fra quelli
privilegiati, questi altri 72 comuni della Valle hanno un bilancio
insufficiente che si tramanda da anni, e che ora posti di fronte
alle esigenze di una società moderna vengono a mancare sempre più
gli strumenti adatti per pianificare il proprio comune alle
esigenze del momento.
Occorrono ai comuni piccoli, se non vogliamo che essi vengano
tagliati fuori dal normale progresso, delle piazze, posteggi,
attrezzature sportive, attrezzatture sanitarie, asili nido, non
possiamo sviluppare un incremento industriale con manodopera
femminile se non diamo al comune la possibilità di creare quegli
strumenti. Le scuole materne esistono in tutta la Valle e non solo
nel Comune di Aosta, le scuole medie esistono anche in altri
comuni, l'assistenza scolastica è la stessa cosa, forse ancora di
più nei comuni, le colonie dei bambini non devono solo essere per
il Comune di Aosta ma di tutti i Comuni della Valle.
Manifestazioni culturali: anche gli altri comuni hanno bisogno
di promuovere in tale senso, e in fatto di manifestazioni
culturali, vorrei sapere quali siano state e quante siano queste
manifestazioni perché si consta che sia la Giunta comunale di
Chanu, sia quella di Bondaz dopo, abbiano fatto nulla o quasi nulla
in tale senso.
Su attività sportive ho già detto prima: tutti i comuni della
Valle in modo proporzionato ne hanno bisogno. I dodici milioni e
mezzo per la gestione di uno di Aosta, stiamo entrando nell'anno
1971 in una città capoluogo della Regione con tutta la sua
importanza strategica di città europea ed abbiamo un albergo diurno
di pessimo gusto mentre in Piazza Narbonne dove ci sono le fermate
dei pullman, e quindi l'arrivo e la partenza di gente che viaggia,
i turisti non trovano quei servizi ormai indispensabili che
dovrebbe avere una città e sì che in quella piazza esiste quel
famoso palazzo regionale che rischia di diventare un monumento
nazionale con l'andar del tempo e non si cerca di usufruirlo almeno
per le prime necessità.
Insomma qui stiamo dando un po' di fior di milioni al Comune di
Aosta che ne avrà senz'altro bisogno ma non in un modo così
disordinato e poco corretto, soprattutto, ma soprattutto si deve
pensare anche agli altri comuni della Valle, certo per intervenire
con tutti i comuni della Valle occorrono strumenti di
pianificazione, ne ho parlato anche nelle sedute passate, ma
soprattutto occorrono soldi per intervenire, occorre fare pagare a
chi ha i soldi per pagare, qui necessita una riforma tributaria
equa che colpisca là dove è necessario colpire.
Occorre discutere la tanto discussa materia di riparto fiscale,
si continua ad inserire sul bilancio della Regione miliardi che non
entrano, bisogna trovare la volontà politica di farli entrare quei
miliardi, certo che allora si può risolvere almeno in parte i
problemi che hanno tutti i comuni della Valle, e non solo con una
visione stretta alla sola città di Aosta.
Quindi, il giudizio che io devo a questo oggetto è negativo non
tanto per i soldi che si danno al Comune di Aosta, ma ripeto nel
modo in cui si danno, senza nessun riferimento programmato, ma
soprattutto senza impostare una politica di intervento che tenga
conto delle esigenze dei problemi di una regione nel suo
insieme.
Quindi, il mio voto su questo oggetto è subordinato agli impegni
che la Giunta prenderà per affrontare una volta per sempre in modo
più convincente, organico, un tipo di intervento che tenga conto
che gli abitanti della Valle d'Aosta sono all'incirca 110 mila
divisi in 74 comuni.
Montesano (P.S.D.I.)
- Chi chiede la parola? Consigliere
Manganoni, Lei risponde in fondo.
Manganoni (P.C.I.)
- Io non voglio ripetere quanto ho già
detto tante volte in Consiglio, né ripetere quello che ha detto
Tonino, però voglio attirare l'attenzione su questo fatto: i soldi
che diamo al Comune di Aosta, dobbiamo darli, non ho mai detto che
non li dobbiamo dare, però, ripeto dobbiamo darli, per le ragioni
che tutti sappiamo, però bisogna che in Consiglio esaminiamo quanto
prima, non dico di esaminare oggi, ma neanche fra quattro
legislature, i contributi agli altri comuni.
È una questione non dico immediata, ma urgente perché la
situazione finanziaria critica di bilancio non è solamente del
Comune di Aosta, è anche degli altri comuni. Naturalmente per i
contributi bisognerà valutare le varie situazioni, i contributi
dovranno essere proporzionati all'importanza del Comune, al
bilancio del Comune, però è un problema che va affrontato, che va
risolto.
Chantel (P.S.I.)
- Io risponderò a Tonino e intanto ne dò
comunicazione al Consiglio che la questione che riguarda i
finanziamenti, nella Regione Autonoma e cioè in modo particolare il
riparto fiscale, è oggetto in questi ultimi tempi di trattative e
ho la speranza di poter sottoporre al Consiglio una legge in questo
campo, probabilmente entro il 29 e il 30, alla prossima seduta di
Consiglio. Senza dubbio bisogna riconoscere che l'attuale riparto
fiscale nelle condizioni in cui esiste è insufficiente, è
insufficiente per poter fare una amministrazione che preveda sia i
futuri bilanci e sia nella sua attività per la parte che riguarda
la programmazione.
Non è aspettando con pazienza e con tempo che i soldi arrivano
attraverso un articolo 12 che richiede ogni volta una legge e qui
purtroppo i tre miliardi del 1968 sono ancora da incassare e in cui
naturalmente gli atti previsti in bilancio nel 1969 e 1970 sono
ancora naturalmente da definire con delle leggi che devono poi
essere votate da ambedue i rami del Parlamento, e senza dubbio, di
questa proposta noi dovremo tener conto anche delle osservazioni
che la Commissione delle Finanze e del Tesoro, commissione
parlamentare la quale ha fatto osservare nella sua relazione che
non è sull'art. 12 che ci si deve basare ma eventualmente su un
riparto più preciso sull'art. 4, su questo punto io vi propongo di
riferire appena le trattative si saranno concluse a un punto tale
da poter arrivare con una delibera di legge.
Montesano (P.S.D.I.)
- Altri che chiedono la parola?
Allora chi approva la delibera dell'oggetto n. 11 alzi la mano.
Contrari? Astenuti?
Tonino astenuto.
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK