Consiglio Regionale della Valle d'Aosta - Oggetto del Consiglio n. 970 del 13 gennaio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 970 del 13 gennaio 2010 - Resoconto
OGGETTO N. 970/XIII - Interpellanza: "Acquisto e
distribuzione da parte della Regione del compact disc musicale "La
mia Valle"."
Interpellanza
Vista la deliberazione della Giunta regionale n. 3275 del 27
novembre 2009 con la quale si impegnano 27.200,00 euro per
l'acquisto di diverse migliaia di esemplari del compact disc "La
mia Valle" di Tripodi-Rapetti;
Appreso dalla stampa locale che il Presidente della Regione,
in occasione della presentazione del sopra citato componimento
musicale, ha affermato che "questa canzone diventerà
l'ambasciatrice della nostra Regione";
i sottoscritti Consiglieri regionali
Interpellano
il Presidente della Regione per sapere:
1) se, come in occasione dell'oscuramento del sito "Pimp my
Valley", il Presidente della Regione ha operato un attento e
approfondito ascolto dell'opera musicale in questione;
2) in quali manifestazioni, come previsto dalla delibera in
questione, verrà fatto
omaggio del compact disc;
3) quali iniziative intendono assumere l'Assessorato
all'Istruzione e cultura e la Presidenza della Regione per
trasformare l'opera musicale nell'ambasciatrice della nostra
Regione nel mondo.
F.to: Bertin - Patrizia Morelli
Presidente
- La parola al Consigliere Bertin.
Bertin (VdAV-R)
- Questa interpellanza prende spunto da
una delibera di Giunta del novembre scorso, riguardante l'acquisto
per 27.200 euro del compact disc "La mia Valle" degli autori
Tripodi-Rapetti, in arte Mogol. Non siamo rimasti sorpresi dalla
delibera riguardante Mogol, perché bisogna dire che di delibere
riguardanti il paroliere Mogol la Giunta regionale, nell'ultimo
periodo, ne ha fatte tantissime, di ogni tipo: la presentazione di
vari premi, mostre, studi eccetera... quindi di delibere
riguardanti Mogol ce ne sono tante. Peraltro, buona parte di queste
delibere hanno un impegno di spesa molto superiore a quello
previsto da questa delibera, pertanto non è tanto la presenza di
Mogol che ci ha stupito.
Ci ha invece stupito l'entusiasmo generalizzato che ha provocato
questa canzone nella Giunta, in particolar modo nel Presidente
della Giunta.
Un'iniziativa che fra l'altro nasce dalla collaborazione con il
centro di Mogol; ci è stato detto da un servizio della RAI che
questa canzone è il risultato dalla collaborazione fra "il
giovane", fra virgolette, Tripodi - perché se lui è giovane, siamo
tutti giovanissimi! - e Mogol, che sulla musica composta da
Tripodi, ha poi fatto il testo della canzone in pochissimo tempo, a
quanto pare, ricordandosi la Valle d'Aosta.
Ci ha stupito l'entusiasmo del Presidente che - cito da un
articolo de
La Stampa
di qualche tempo fa - dice:
"Il
Presidente della Regione, Augusto Rollandin, si è dimostrato
entusiasta ed ha dichiarato che questa canzone diventerà
l'ambasciatrice della nostra Regione"
. Ci chiedevamo se anche
in questa occasione, come era successo nel caso dell'oscuramento
del sito "Pimp my Valley", il Presidente della Regione ha operato
un attento e approfondito ascolto dell'opera musicale, per
rassicurarci sulla qualità dell'opera e sul futuro successo
dell'investimento fatto dall'Amministrazione. Anche noi, nel nostro
piccolo, pur non essendo degli esperti, anzi, personalmente sono
veramente poco esperto di queste cose, abbiamo voluto approfondire
la questione, anche per capire questo entusiasmo da cos'era
generato.
Ci siamo pertanto dedicati ad un'attenta lettura del testo, che
inizia:
"La mia Valle è verde, è bella, i cavalli nella stalla
sono pronti a partire"
, questo sembra più che altro un
richiamo, un passaggio che richiama, più che la Valle d'Aosta,
l'Appennino tosco-emiliano! Siamo comunque in montagna e va bene lo
stesso! Poi va avanti con
"l'acqua scende giù dai monti,
trasparente come i canti delle genti che io amo e che è nata qui,
tutt'intorno i boschi..."
, eccetera... insomma, varie frasi
bucoliche sulla Valle d'Aosta. Poi più avanti dice lo stesso Mogol
la frase più significativa, che sarebbe
"la mia Valle è la mia
chiesa e io vivo qui"
, che è anche la fine della canzone. Come
sottolineava adesso la collega Morelli, la Valle non compare mai
nel testo della canzone... peccato!
Noi auguriamo a questa canzone di diventare la "Georgia on my
mind" della Valle d'Aosta, il testo dedicato alla Georgia, lo Stato
del sud degli Stati Uniti, conosciuta mondialmente e resa celebre
da Ray Charles e poi da numerosissime altre star internazionali che
l'hanno interpretata, fra cui Louis Armstrong, e tantissimi altri.
Personalmente ho qualche dubbio, ma sono uno scettico di natura e
poi, come ho detto, non capisco niente di queste cose.
Proprio per questo volevamo capire come e in che modo la Regione
intende muoversi, per far diventare questa canzone l'inno... no,
l'inno lo abbiamo già, e per legge, ma l'ambasciatrice della nostra
Regione nel mondo. A mio avviso bisognerà impegnarsi molto per
riuscirci, magari non istituendo un nuovo Assessorato come nel caso
dell'ambiente, visto che tanto alla fine non serve a niente, per
cui lasciamo stare, ma in ogni caso bisognerà impegnarsi molto, e
per questo ci interessava sapere quali iniziative erano previste,
nonché - per informare la popolazione - sapere in quale
manifestazione il compact disc verrà distribuito, per permettere
alla popolazione di affluire in questi casi oppure di evitarli se
preferisce non averlo. Grazie.
Presidente
- La parola al Presidente della Regione,
Rollandin.
Rollandin (UV)
- Rispondo alla prima domanda. Mi lusinga
il fatto che l'entusiasmo del sottoscritto emozioni così il
collega... Per quanto riguarda la risposta è sì.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci, M. le Président.
Per quanto riguarda la seconda domanda, l'acquisto di 3.000
copie di questo CD rappresenta concretamente un progetto di
valorizzazione della musica e della cultura popolare; non starò qui
a spiegarlo, perché ne abbiamo parlato tante volte, ma è stato
lanciato dall'Assessorato istruzione e cultura qualche tempo fa e
non ci sono vari premi. C'è un progetto che vuole valorizzare la
cultura popolare, c'è un premio che si chiama il "Premio Mogol" e
che ha riportato in Valle d'Aosta grandi nomi della musica
italiana, che ha abbinato il nome della Valle ai suoi monumenti e
che è una forma di promozione culturale.
Detto ciò, il fatto di avere una canzone che è scritta dal più
grande paroliere contemporaneo esistente, una canzone dedicata alla
Valle d'Aosta, secondo noi... ma effettivamente siamo noi che non
abbiamo una grande sensibilità in questo campo, è una grande forma
non solo di orgoglio, perché per noi è un orgoglio che il più
grande paroliere contemporaneo abbia dedicato un testo alla Valle
d'Aosta e manifestato il suo attaccamento alla nostra Regione, con
i suoi sentimenti che noi non guidiamo, nel senso che sono le sue
sensazioni legate a questa Valle, abbinato ai giovani valdostani
che hanno composto la musica, quindi un momento di valorizzazione.
Ad oggi più di 40 giovani si sono formati nel Centro Europeo di
Tuscolano, uno fra tutti Franchino Tripodi, ma non solo, vorrei
ricordare Naïf che in questi giorni era sugli organi
d'informazione, che è stata una delle prime a scendere e che fa
parte di quel gruppo che aveva ringraziato l'Amministrazione
regionale di questa opportunità di crescita culturale.
Venendo al CD, sono 3.000 copie che non saranno distribuite alla
comunità, come è trapelato dagli organi d'informazione, ma c'è il
classico piano di distribuzione come ogni iniziativa, dai cataloghi
delle mostre fino all'acquisto dei libri, che prevede una
distribuzione durante la presentazione, ma un piano di
distribuzione alle biblioteche, agli enti locali, alle agenzie di
promozione turistica, tutto il mondo culturale, le associazioni, e
quant'altro. Sarà anche un momento di promozione culturale, quindi
nei saloni culturali cercheremo di promuovere questo momento, ma
credo che l'importante sia sottolineare questa importanza per noi
di promuovere la nostra Regione, anche attraverso un testo, e
soprattutto anche attraverso un testo scritto da Mogol.
Ci complimentiamo per la sua
verve
e soprattutto per
questa sua nuova passione di critico musicale, perché non sarei in
grado di giudicare, e le auguriamo anche tanto successo in questo
suo nuovo percorso. Per quanto riguarda l'entusiasmo, probabilmente
noi ne abbiamo tanto. Vorrei parafrasare un detto in francese:
"si ton étoile ne brillait pas, n'était pas la mienne".
Presidente
- La parola al Consigliere Bertin.
Bertin (VdAV-R)
- Ringrazio il Presidente per la risposta
al punto 1, siamo rassicurati... a posto, insomma.
Per quanto riguarda il resto, non ho capito bene quali saranno
le iniziative che intendete assumere per far diventare questa
canzone l'ambasciatrice della Valle d'Aosta nel mondo, non ci sono
state dette: bisognerà farne, se quello è l'obiettivo mi sa che
dovete farne anche tante! Mi sembra, citando Rapetti, che, da
questo punto di vista, stiate viaggiando
"a fari spenti nella
notte"
, che mi sembra una caratteristica non solo di questo
caso, ma generale! Per quanto mi riguarda, non ho intenzione di
diventare un critico, non capisco assolutamente niente di queste
cose; poi, personalmente, a Rapetti preferisco Bennato e, come dice
una famosa canzone di Bennato,
"sono solo canzonette"
,
niente di più. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK