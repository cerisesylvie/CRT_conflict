Consiglio Regionale della Valle d'Aosta - Oggetto del Consiglio n. 2206 del 3 ottobre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula
Oggetto del Consiglio n. 2206 del 3 ottobre 2001 - Resoconto
OGGETTO N. 2206/XI Interventi di sistemazione della pista
dell’Aeroporto Corrado Gex di Saint-Christophe.
(Interrogazione)
Interrogazione Osservato che sono in fase di ultimazione i
lavori di illuminazione della pista dell'Aeroporto Corrado Gex di
Saint-Christophe;
Ritenuto (quantomeno all'interrogante) poco chiara l'utilità
immediata di tale intervento e il senso complessivo del progetto di
ampliamento dell'aeroporto regionale;
Creduto necessario avere maggiori informazioni al riguardo;
il sottoscritto Consigliere regionale
Interroga
l’Assessore competente per sapere:
1) se l'installazione delle luci sulla pista hanno comunque un
senso o se la loro utilità è condizionata al successivo
allungamento della pista;
2) se il successivo allungamento non comporterà necessariamente
un nuovo intervento sull'illuminazione che dovrà avere, con ogni
probabilità, un diverso grado di angolazione;
3) in caso di potenziamento dello scalo, come verranno superati
gli attuali problemi di segnale radio che comportano una "zona
d'ombra" in prossimità del nostro aeroporto e, più in generale,
come verranno affrontati i problemi determinati dagli imponenti
ostacoli naturali presenti nel nostro territorio.
F.to: Curtaz
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA) Sul primo quesito:
"se l'installazione delle
luci sulla pista hanno comunque un senso o se la loro utilità è
condizionata al successivo allungamento della pista"
, posso
rispondere che hanno un senso e che il loro utilizzo - più che
utilità - immediato non è assolutamente condizionato
dall’allungamento della pista, infatti il sistema
AVL (aiuti visivi luminosi), tuttora in corso di realizzazione,
consentirà di estendere l’operatività
sull’Aeroporto in quelle ore e in quei giorni in cui
la normale visibilità del pilota di un aeromobile in partenza o in
avvicinamento è compromessa a causa di diversi fattori, partenza
dopo il tramonto e anche in caso di nebbia e di nubi basse.
Detto impianto, associato ad un sistema di radioassistenza a
terra - è in atto da parte degli uffici l’iter per
la fornitura e l’installazione
dell’apparecchio Doppler Vor DME di tipo
tradizionale -, come richiesto dalle attuali norme e dalle relative
procedure di avvicinamento e mancato avvicinamento, appena redatte
dall'IDS di Pisa, consentirà in pratica una totale ed ottimale
utilizzazione dello scalo valdostano. L’utilità di
tale sistema non è pertanto in alcun modo condizionata dal
successivo allungamento della pista, intervento di per sé atto
principalmente a fornire un margine di sicurezza migliore nelle
fasi di decollo e di atterraggio agli aeromobili, oltre che ad
ampliare la gamma di velivoli idonei ad operare
sull’Aeroporto, consentendo loro di aumentare il
carico di decollo e quindi la capacità di trasporto. Nella sostanza
l’impianto di illuminazione che si sta predisponendo
adesso renderà l’attuale pista idonea
all’atterraggio anche nei momenti di non visibilità,
notturni e via dicendo.
L’illuminazione deve essere collegata chiaramente
all’impianto di avvicinamento in quelle situazioni o
notturne o di scarsa visibilità, questo permette
all’aeromobile di raggiungere una quota di
avvicinamento con un avvicinamento strumentale anziché a vista,
quota idonea eventualmente a ripartire qualora ci fossero dei
problemi e quindi non ci fosse la possibilità di atterraggio oppure
di arrivare alla quota necessaria per attuare le manovre di
atterraggio.
La scelta di fare l’impianto di illuminazione
sull’attuale pista deriva soprattutto dal fatto che
le apparecchiature iniziali dal punto di vista tecnologico per
l’avvicinamento erano previste sui due lati della
vallata; la cosa non è stata possibile per motivi di conduzione di
linea elettrica, quindi si è scelta un'apparecchiatura che può
essere messa in testata alla pista. A questo punto non
c’è nessun problema perché è
un’apparecchiatura che, nel momento in cui la pista
viene allungata, può essere spostata nella nuova testata, quindi si
rende immediatamente funzionale l’attuale ingombro
di pista anche nei periodi di scarsa visibilità e soprattutto nei
voli notturni.
Questo è il motivo per cui si è proceduto intanto a fare questo
impianto di illuminazione, a fissare
l’apparecchiatura sull’attuale
testata, apparecchiatura che può essere spostata, quindi
l’intervento dà la possibilità di rendere
completamente funzionale l’attuale pista anche nelle
situazioni di scarsa visibilità, notturne, eccetera con
un'apparecchiatura che è stata prescelta, quella per
l’avvicinamento strumentale, che può essere spostata
senza che la stessa venga smantellata o ci siano ulteriori
costi.
Per quanto attiene invece il progetto di allungamento della
pista, sul quale l’interrogante chiede se ci sarà un
ulteriore intervento di impianto di illuminazione con un diverso
grado di angolazione, la risposta è affermativa.
È chiaro che, nel momento in cui si sarà allungata la pista,
anche quel tratto di pista verrà illuminato. Il tratto di pista di
allungamento è con un'angolazione un tantino diversa perché è
proprio la parte di pista che prende
quell’angolazione per il decollo e per
l’atterraggio in base alle normative. Questo
progetto prevede dal punto di vista altimetrico in prossimità delle
testate una modifica altimetrica che si rende necessaria al fine di
rispettare le separazioni degli aeromobili in decollo e in
atterraggio nei coni di avvicinamento, soprattutto in testata est.
Oltre a questa separazione l’angolazione serve anche
a creare quei presupposti di sicurezza che la normativa prevede sui
numerosi ostacoli che nel frattempo sono sorti o che potrebbero
sorgere nelle adiacenze, quindi l’autostrada, la
discarica, le rampe di accesso, i caselli, le barriere, la torre
dell’autoporto.
Per realizzare le pendenze necessarie dovranno essere effettuati
riporti di materiali di risulta per rialzare parzialmente le
testate. Il raccordo con la pista attuale inizierà a circa 120
metri dalla testata est verso est e a circa 120 metri dalla testata
ovest verso ovest.
La pista attualmente è lunga 1.240 metri; ne consegue, per
rispondere alla domanda per capire se gli attuali lavori, nel
momento in cui verrà fatto l’allungamento della
pista, potrebbero essere danneggiati, che le uniche cose che
potranno essere ritoccate sono alcune canalizzazioni per lo scolo
delle acque, alcuni pozzetti, parte limitatissima
dell’asfalto e alcuni metri di cavi che potranno
essere rimossi oppure anche riattati in base al nuovo intervento,
comunque saranno tutti interventi minimi dal punto di vista delle
spese. I corpi luminosi, che costituiscono forse la preoccupazione
dell’interrogante, saranno completamente recuperati
e quelli attuali che possono essere interessati al cambiamento di
quota per il raccordo con l’allungamento della pista
saranno recuperati e riposizionati.
Quindi possiamo fin da subito dire che non ci sarà nessuno
spreco. I dati precisi relativi ai metri di pista da rilevare non
sono ancora disponibili in quanto è in atto la revisione del
progetto delle rampe, in particolare quelli di accesso alla
barriera per i TIR in uscita nell’area di
regolamentazione diretta verso il Monte Bianco, quindi non ci sarà
in conclusione nessun problema per l’attuale
impianto di illuminazione che viene realizzato.
Per quanto attiene il terzo quesito, possiamo dire che dagli
studi effettuati dalla società IDS di Pisa, che è stata incaricata
della predisposizione dell’attrezzatura per
l’avvicinamento strumentale, emerge che questa
apparecchiatura ha la piena compatibilità elettromagnetica
dell’apparato Vor DME, nonché la piena rispondenza
alle minime richieste dalle norme in materia.
Sui problemi relativi alla particolare orografia della Valle,
sulla verticale dell’Aeroporto e sul circuito di
mancato avvicinamento, probabilmente, soprattutto in situazioni di
scarsa visibilità o notturne, si richiederà la collocazione di
alcuni punti luminosi che potranno essere collocati sulle colline o
sulle asperità circostanti più "vocate" a una situazione di
pericolo.
Questo oggetto è tuttora in fase di discussione e di
approfondimento con gli enti preposti che dovranno poi collaudare
l’intervento stesso. Tutto ciò servirà a meglio
evidenziare il sentiero di circuitazione
dell’aeromobile considerata anche la forte
distribuzione di luci sulle aree urbanizzate in caso di
allontanamento dallo scalo per ragioni di sicurezza.
Président
La parole au Conseiller Curtaz.
Curtaz (PVA-cU) Prendo atto della risposta
dell’Assessore, il quale ha messo molta carne al
fuoco; io cercherò, nei limiti di tempo che mi sono concessi, di
approfondire soprattutto un punto che mi interessava di più perché
mi sembra che l’Assessore in luogo di fugare i miei
dubbi me li abbia confermati. Qual è un mio dubbio? Il dubbio è che
si stiano facendo dei lavori di illuminazione della pista attuale
dell’Aeroporto, lavori che dovranno essere rifatti
nel momento in cui la pista viene allungata.
L’Assessore cosa mi ha risposto? Mi ha detto che
non verranno fatti sprechi, ma non mi ha smentito. Mi ha detto che
non verranno fatti sprechi perché da una parte bisognerà illuminare
i due tratti di pista che vengono allungati,
dall’altra bisognerà rifare le angolazioni
dell'illuminazione perché, pur non essendo un esperto di geometria,
avevo intuito che allungando la pista il segnale luminoso per chi
deve atterrare cambia a seconda del punto di atterraggio, quindi
l’angolazione deve essere modificata. Allora non è
che il problema non c’è. Il problema
c’è. L’Assessore mi ha detto che
verranno recuperati i segnali luminosi che già si stanno ponendo a
terra per cambiare poi l’angolazione.
Mi chiedo e chiedo all’Assessore se non sarebbe
stato più logico fare una volta sola il lavoro dopo
l’allungamento della pista perché sappiamo già oggi
che dovremo intervenire non solo per l'illuminazione sulla parte
nuova, ma dovremo intervenire per l'illuminazione sulla parte
vecchia e, visto che l’allungamento della pista è
cosa imminente, credo, a differenza di quello che ha detto
l’Assessore, che si verificherà uno spreco perché
dovremo fare due volte il lavoro che poteva farsi una volta.
Vedremo poi quanto questo doppio lavoro ci costerà.
Per quanto riguarda invece i problemi che avevo evidenziato con
la domanda al punto n. 3, circa la zona d’ombra,
l’Assessore mi ha confermato che ci sono questi
problemi e che potrebbero essere parzialmente risolti attraverso
l'installazione di punti luminosi sulle colline e sulle
asperità.
Sono preoccupato di queste cose, perché non vorrei che il
piccolo Aeroporto di Aosta diventasse l’occasione,
anche per necessità di sicurezza, per interventi che aumentino
l’inquinamento luminoso e
l’inquinamento tout court nella nostra Regione,
anche perché una cosa che mi viene in mente è che nelle vicinanze
dell’Aeroporto c’è
l’Osservatorio di Saint-Barthélemy e non vorrei che
sulle colline adiacenti a quella località fossero posti in opera
dei segnali luminosi che finirebbero per compromettere anche quella
attività.
Concludo quindi chiedendo che da parte della Giunta ci sia
un'estrema prudenza, che vengono studiate soluzioni che evitino
delle soluzioni inquinanti anche dal punto di vista luminoso.
Comunque, Assessore, su questo punto staremo bene attenti e faremo
i rendiconti dei due lavori: quello fatto oggi e quello fatto
magari fra un anno o un anno e mezzo, quando la pista sarà
allungata, per capire quanto denaro pubblico è stato speso e se,
come dice lei, non saranno stati fatti sprechi; purtroppo temiamo
che gli sprechi ci saranno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK