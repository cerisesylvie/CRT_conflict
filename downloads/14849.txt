Consiglio Regionale della Valle d'Aosta - Oggetto del Consiglio n. 1314 del 10 maggio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 1314 del 10 maggio 1995 - Resoconto
SEDUTA ANTIMERIDIANA DEL 10 MAGGIO 1995
OGGETTO N. 1314/X Provvedimenti da adottare nei confronti del
direttore generale dell'USL. (Interpellanza)
Interpellanza Richiamata la risoluzione del Consiglio regionale
in data 22 dicembre 1994, con la quale si impegnava la Giunta
regionale a verificare la sussistenza delle condizioni giuridiche
per l'applicazione della legge regionale n. 24 del 1994 al
Direttore generale dell'U.S.L., in relazione al procedimento penale
intentato a suo carico con l'accusa di abuso d'ufficio in concorso
con altri per aver truccato un concorso pubblico di ammissione
all'U.S.L.;
Considerato che la risoluzione del Consiglio è tuttora rimasta
senza riscontro, configurandosi pertanto l'ipotesi di omissione
d'atti d'ufficio da parte della Giunta regionale ai sensi del II
comma dell'articolo 328 del Codice penale;
Ricordata la posizione in cui si trova il Direttore generale
dell'U.S.L., ovvero quella di essere Stato a suo tempo processato
per falso e di trovarsi attualmente nella duplice ed incompatibile
posizione di giudicando e di parte lesa, per quanto concerne la
questione di cui sopra;
i sottoscritti consiglieri regionali
Interpellano
il Presidente della Giunta e l'Assessore alla Sanità per
conoscere:
1) le ragioni per cui la Giunta regionale non ha dato attuazione
all'articolo 9 della legge regionale n. 24 del 1994;
2) quale sia l'intendimento dell'Assessore alla Sanità e del
Presidente della Giunta regionale circa i doverosi provvedimenti da
adottare a norma della citata legge regionale nei confronti del
direttore generale dell'U.S.L, in relazione ai fatti e alle
situazioni in premessa richiamati;
3) quali provvedimenti saranno adottati per difendere in
giudizio gli interessi dell'Amministrazione dell' U.S.L.,
attualmente adombrati dalle vicende giudiziarie che coinvolgono il
suo Direttore generale.
F.to: Chiarello-Linty-Tibaldi-Lanièce
Presidente Ha chiesto la parola il Consigliere Chiarello.
Chiarello (RC) Per me era una interpellanza dovuta questa,
perché parliamo sempre, ne parliamo in campagna elettorale, ne
parliamo quando facciamo le leggi elettorali, di centralità del
Consiglio. Questo Consiglio ha approvato un ordine del giorno a
dicembre, in cui si diceva che gli amministratori, quindi
l'Assessore, il Presidente della Giunta, la Giunta, avrebbero
verificato la situazione del direttore generale dell'USL, per
capire se poteva ancora essere direttore.
Sia per i problemi giudiziari che aveva avuto - rispetto ai
quali l'Assessore in quel momento ci aveva dato delle informazioni
che poi non sono risultate del tutto giuste - sia per la situazione
successiva, avevamo chiesto che si vedesse se il direttore generale
aveva ancora diritto a rimanere in quel posto. Approvando
quell'ordine del giorno si era preso l'impegno di riferire in tempi
brevi tramite la commissione consiliare: sono passati quasi sei
mesi, vorremmo capire quali sono le risposte dell'Assessore.
Presidente Ha chiesto la parola il Consigliere Tibaldi.
Tibaldi (LN) Come ha già anticipato Chiarello, questa
interpellanza vuole dare, e non necessariamente solo in questa
sede, tutta l'evidenza che merita la mancata applicazione
dell'articolo 9 della legge regionale. 24, alla quale l'esecutivo
era chiamato da specifico mandato del Consiglio regionale come
dalla risoluzione del 22 dicembre, che ha testé ricordato
Chiarello.
L'inerzia della Giunta regionale è parsa un atto di arroganza
politica, che dimostra una volta di più che per certuni non sono le
istituzioni a servizio dei cittadini, ma viceversa.
Con la risoluzione del 22 dicembre scorso, il Consiglio
impegnava la Giunta a verificare la sussistenza delle condizioni
giuridiche per l'applicazione della legge 24/94 al direttore
generale dell'USL, in relazione al procedimento penale intentato a
suo carico con l'accusa di abuso di ufficio in concorso con altri,
per aver truccato concorsi pubblici di ammissione all'USL.
La risoluzione del Consiglio è rimasta senza riscontro,
configurandosi pertanto l'ipotesi di omissione di atti d'ufficio da
parte della Giunta, ai sensi del II comma dell'articolo 328.
L'attuale direttore generale è giunto alla carica che ricopre
con alle spalle un curriculum che merita di essere puntualizzato, e
con il compiacente e attivo appoggio di politici e
amministratori.
Primo, con il falso per cui è stato condannato in primo e
secondo grado, reato poi estinto per l'intervenuta amnistia, si è
attribuito anzitempo la qualifica dirigenziale nell'ente dal quale
proveniva; come dice la sentenza di condanna che era già stata
ricordata in una apposita interpellanza, questo gli ha procurato
l'iniziale illecito vantaggio di carriera. Questo però non sarebbe
bastato a portarlo ai vertici amministrativi dell'USL, perché la
carriera direttiva nell'ente di provenienza, ex Inam, si articolava
su tre livelli, il più basso dei quali, quello conseguito, era
l'equivalente dell'8°/ 9° livello USL.
Secondo, il balzo successivo è il frutto di una applicazione
forzata del parere del Consiglio nazionale di sanità, parere
indicato con il numero 53/83; applicazione forzata perché, anche di
questo si fa cenno nella sentenza, mancava il requisito della
qualifica di direttore di sede provinciale dell'istituto
mutualistico di provenienza, formalmente attribuito. Il citato
parere 53/83 è stato in seguito annullato dal Consiglio di Stato,
per cui sono caduti i presupposti giuridici della promozione
effettuata dall'amministrazione regionale, ma nessun intervento
correttivo è intervenuto.
Terzo, nei ruoli nominativi regionali la posizione dell'allora
dipendente dell'USL è ancora indicata come soggetta a verifica, in
quanto le promozioni sono state oggetto di ricorso.
Quarto, nessun procedimento disciplinare è stato avviato dopo
che nei vari livelli di giudizio il falso e le sue conseguenze sul
piano della carriera del dipendente erano state confermate.
L'intervenuta amnistia non ha certo cancellato né legittimato gli
effetti dal falso.
Con la legittimità della sua posizione viene posta in serio
dubbio anche la legittimità degli atti che l'attuale direttore
generale assume ogni giorno. Una situazione di cui non può non
essere responsabile anche la Regione che la consente.
Tutto ciò ha permesso all'interessato di accedere come vertice
dirigenziale alla lista dei candidati per la direzione generale
dell'USL e alla sua nomina.
In questo scenario si colloca l'episodio relativo al concorso
truccato che, secondo quanto risulta dagli atti, vede il direttore
generale in veste di chi, abusando dei propri poteri, poneva in
essere attività illegittima per violazione di legge, incompetenza e
straripamento di potere, in quanto in contrasto con i principi
costituzionali di imparzialità, fedeltà e buon andamento della
pubblica amministrazione, perché non finalizzati al conseguimento
di pubblici interessi ma asserviti a finalità privatistiche e
personali.
Non basta. Oggi il Direttore generale si trova contestualmente
nella posizione di giudicando per un fatto delittuoso contro la
pubblica amministrazione e in quella di rappresentante della parte
lesa, perché dai fatti per i quali deve essere giudicato è
certamente derivato un danno all'amministrazione stessa con
conseguente conflitto di interesse e pregiudizio alla rivalsa,
quanto basta per dar luogo a insanabile incompatibilità. Tanto più
che lo stesso direttore generale risulta essere difeso dallo stesso
legale che abitualmente cura gli interessi dell'USL.
Questa commistione di ruoli ha certamente pochi precedenti e
dovrebbe far capire che sarebbe doveroso che l'interessato si
presentasse al giudizio come semplice cittadino e che l'esecutivo,
con un minimo di credibilità, dovrebbe già essere intervenuto e
avrebbe già dovuto pretenderlo.
Presidente Ha chiesto la parola il Consigliere Lanièce.
Lanièce (GA) Oltre a quello che hanno già affermato i colleghi
consiglieri, vorrei aggiungere che il direttore generale dell'USL,
tempestivamente informato dei contenuti di questa nostra
interpellanza presentata il 27 aprile, ha deliberato con atto n.
1551 datato 2 maggio ed esposto all'albo il 4 maggio, di nominare
un legale a tutela degli interessi dell'USL, anche come parte lesa
nella vicenda giudiziaria relativa ai concorsi truccati,
incaricando un dipendente dell'USL, da lui prescelto, di
individuare il legale stesso e di mantenere con lui i necessari
contatti.
Poiché non si deliberano le semplici intenzioni, ma anche atti
concreti, la deliberazione in oggetto sta a significare che viene
fin da ora nominato uno sconosciuto e quando questo sconosciuto al
direttore generale non sarà più tale, sarà persona scelta e di
fatto nominato da un dipendente. Vogliamo sottolineare che questo
ulteriore atto dimostra, per usare un eufemismo ispirato ad un modo
molto casalingo dell'uso del diritto, la insuperabilità della
rappresentata incompatibilità fra la posizione del giudicando e
quella del rappresentante legale dell'USL.
Vogliamo ancora rimarcare a quale assurdità porti la difesa di
posizioni personali, spinta oltre il limite della tollerabilità, e
come si possa arrivare a coprire di ridicolo, a parte alcuni
aspetti molto seri, l'intera compagine amministrativa che qui
rappresentiamo, disposta ad avallare senza limiti situazioni come
quella rappresentata.
Da quanto esposto derivano gli interrogativi formulati nei
termini dell'interpellanza, cioè le ragioni per cui la Giunta non
ha dato attuazione all'articolo 9 della legge regionale, che parla
di casi di violazione di leggi o di principi di buon andamento e di
imparzialità nell'amministrazione, quindi non collegati
automaticamente con il reato e pertanto non collegati con il
giudizio finale, quale sia l'intendimento dell'Assessore alla
Sanità e del Presidente della Giunta circa i doverosi provvedimenti
da adottare a norma della citata legge; quali provvedimenti saranno
adottati per difendere in giudizio gli interessi
dell'amministrazione dell'USL.
Queste sono domande importanti, ora aspettiamo le risposte.
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Ringrazio personalmente i Consiglieri Tibaldi e
Lanièce per aver voluto finalmente gettare la maschera: tutti
abbiamo capito qual è il modo di far politica di questi consiglieri
regionali. Non parlo del Consigliere Chiarello, che fa della
politica una cosa seria, e giustamente fra i suoi diritti ha anche
quello di chiedere informazioni alla Giunta e all'Assessore
competente circa l'evolversi di certe questioni discusse in questa
sede, senza per questo trasformare il Consiglio regionale in una
aula di tribunale. Tutti lo abbiamo capito, perché Tibaldi lo ha
detto chiaramente, che questo tipo di informazioni non vengono date
solo in questa sede, e questo ci permette di valutare la serietà di
una forza politica qual è la Lega, e il metodo che usa, alla faccia
della tanto sbandierata trasparenza e del rinnovamento
dell'amministrazione, portati avanti dal segretario nazionale e dai
suoi fidi amici.
Lo abbiamo capito e di questo li ringrazio sinceramente, anche
perché avevamo informazioni ben precise su questo modo di lavorare,
ma ne abbiamo avuto la conferma in questa sede.
Preciso inoltre che i consiglieri regionali sono liberi di fare
tutte le affermazioni che ritengono di fare nella sede del
Consiglio regionale, e solo nella sede del Consiglio regionale,
perché se queste affermazioni che sono state fatte oggi in questa
sede fossero fatte fuori da quest'aula, mi riserverei di adire le
vie legali per diffamazione, perché l'intervento del Consigliere
Tibaldi è un concentrato di falsità giuridiche.
Non c'è stata nessuna inerzia da parte della Giunta regionale,
perché la risoluzione votata in Consiglio regionale diceva tre
cose: impegna la Giunta regionale a verificare qual è lo stato
delle cose e se esistono le condizioni giuridiche perché si dia
corso a quanto stabilito dall'articolo 9 della legge regionale
24/94. Intanto vediamo quali sono le due cose importanti che
chiedeva la risoluzione: la prima è verificare, verifica che è
stata fatta attentamente e giorno dopo giorno, la seconda è
verificare se ci sono le condizioni giuridiche. Si parla di
condizioni di giuridiche e a tanto si attiene la Giunta regionale,
non condizioni di merito, non valutazioni che non hanno nulla a che
vedere con l'aspetto puramente giuridico.
Impegnava inoltre la Giunta a riferire in tempi brevi tramite la
commissione servizi sociali; allora, andate a prendervi i verbali
della commissione affari sociali, chiedete al presidente della
commissione quante volte il sottoscritto ha riferito sull'evolversi
della situazione in quella sede. Quando votiamo gli ordini del
giorno e le risoluzioni, li votiamo a ragion veduta, ed abbiamo
votato questa risoluzione perché ritenevamo che fosse la
commissione consiliare ad essere sentita per questa problematica. E
così abbiamo fatto: prendetevi i verbali della commissione
consiliare e fate un esposto-denuncia alla procura della repubblica
per omissione di atti d'ufficio della Giunta regionale. Vi invito a
farlo.
Terzo, impegnava la Giunta regionale ad interessare il ministro
della sanità, affinché lo stesso attraverso un provvedimento
normativo ponesse in essere le condizioni per permettere al
direttore generale la nomina del direttore sanitario e del
direttore amministrativo dell'USL. Ci sono atti formali che
indicano che questo è stato fatto, tant'è che non sicuramente
grazie solo all'intervento dell'Assessore Vicquéry, ma anche ad una
coincidenza di vedute da parte di tutti gli altri Assessori
regionali della sanità, il governo Dini ha emanato un decreto legge
per modificare i requisiti per la nomina dei direttori sanitari e
dei direttori amministrativi. Questo permetterà a breve all'USL di
nominare il direttore sanitario. Pertanto respingo totalmente il
contenuto di questa interpellanza per il modo con cui è stato
posto.
A completamento, do lettura testuale del parere legale firmato
dal dott. Vagneur:
"Con riferimento all'interpellanza in oggetto indicata,
l'ufficio scrivente precisa quanto segue.
L'articolo 3 del decreto legislativo 502/92, come modificato dal
decreto legislativo 517/93, prevede la risoluzione del contratto
con dichiarazione di decadenza del direttore generale dell'USL nei
casi in cui ricorrano gravi motivi, o la gestione presenti una
situazione di grave disavanzo, o in caso di violazione di leggi o
di principi di buon andamento e di imparzialità
dell'amministrazione. La norma è riprodotta in termini identici
nell'articolo 9 della legge regionale 24/94.
É evidente che il tenore delle ricordate disposizioni normative
richiede una approfondita valutazione di fatti e comportamenti che,
in caso di risoluzione del rapporto, deve estrinsecarsi in una
congrua motivazione, immune da vizi di legittimità. Dalle stesse
disposizioni esula ogni possibilità di giudizio sommario e tanto
meno automatico, come meramente consequenziale al procedimento
penale in corso.
Il direttore generale dell'USL risulta sottoposto a procedimento
penale per abuso in atti d'ufficio. Di fronte alla presunzione di
innocenza, codificata nell'articolo 27 della costituzione,
l'amministrazione non può che riservare ad una fase successiva la
valutazione e il giudizio ai fini del citato articolo 9, ciò anche
con la necessaria assistenza di legale di fiducia, che possa
esaminare, se è già consentito, gli atti del procedimento
pendente.
Per quanto attiene alle vicende precedenti alla nomina a
direttore generale, sono già a suo tempo valutate. L'accordo di
Cassazione, con sentenza 23 gennaio '90, in relazione ad un
episodio risalente al 1980, ha annullato senza rinvio la sentenza
della Corte di appello di Torino 11 gennaio '88, dichiarando
estinto ogni reato per sopravvenuta amnistia. Il Consigliere
Lanièce vada a rileggersi i testi di legge su cosa significhi
amnistia.
Si aggiunge che sul piano giuridico nessuna identificazione
anomala può verificarsi fra l'USL e il suo direttore generale. La
responsabilità penale ha carattere personale e non può che
riguardare la persona fisica che ricopra la carica, con netta
distinzione fra tale persona fisica e l'ente, che ben può tutelare
in caso di necessità i propri diritti ed interessi con gli
strumenti previsti dalla legge".
Questo è il parere legale. Con riferimento pertanto a tale
parere legale, le affermazioni del Consigliere Lanièce sono pura
farneticazione, perché fino a prova contraria il direttore generale
dell'USL non ha dato l'incarico all'usciere dell'USL di nominare il
legale, ha dato l'incarico al direttore sanitario, che forse il
Consigliere Lanièce sa quale grado ricopre all'interno della
gerarchia istituzionale. Non è un qualunque tipo di dipendente, è
un funzionario di alto livello che ha una responsabilità su
qualcosa come 180 dei 200 miliardi di lire del bilancio dell'USL. É
evidente che il direttore sanitario ha nominato un legale per
tutelare gli interessi legali dell'USL, cosa che era ed è
assolutamente nelle sue possibilità.
Precisato dunque che, come è ben chiaro dal parere legale che ho
letto, non sussiste alcun inadempimento da parte della Giunta
regionale, e rammentato en passant che la recente cronaca
giudiziaria del vicino Piemonte ha registrato almeno un caso
analogo con incarcerazione del direttore generale, per il quale non
risulta che siano stati adottati comportamenti diversi da quelli
adottati dalla Giunta regionale della Valle d'Aosta, si assicura
che l'intendimento della Giunta è di seguire attentamente
l'evoluzione giudiziaria della vicenda per poter assumere le
determinazioni del caso con ogni cognizione di causa: cosa che né
la Giunta regionale, né ritengo - almeno che non ci siano canali
preferenziali - i consiglieri che hanno presentato l'interpellanza
abbiano a tutt'oggi. Bisogna sapere di cosa si parla per poter
decidere e giudicare.
Presidente Ha chiesto la parola il Consigliere Chiarello.
Chiarello (RC) Ringrazio l'Assessore, ma non ce n'era bisogno:
quando abbiamo presentato l'interpellanza, eravamo abbastanza
solidali. Io, forse diversamente da qualcun altro, penso che la
politica debba riappropriarsi dei suoi principi e non debba
demandarli alla giustizia, e non è questa la strada giusta.
La cosa più grave è che l'Assessore ha risposto in quella seduta
di Consiglio al Consigliere Squarzino che questo signore era stato
assolto e che il Consigliere Squarzino non aveva le cognizioni di
causa. Invece non era stato assolto, è stato amnistiato....
(...Interruzione senza microfono dell'Assessore Vicquéry...)
... va bene, secondo me il vizio è iniziale. Che poi adesso lo
difendiamo, va bene, sono per difendere. Io parlo di opportunità di
nomina, quando vogliamo riappropriarci della politica e nominiamo
in certe cariche... c'è stato anche un ordine del giorno votato da
tutti che diceva certe altre cose. Qualcuno ha dato le dimissioni
da nomine regionali, qualcuno invece sta lì.
Volevo dire che quando si parte con il piede sbagliato, poi si
continua. Se per caso fosse condannato, questa sarebbe la seconda
volta, cioè vuol dire che ci sarebbe ricaduto. E chi paga siamo poi
tutti noi consiglieri, che abbiamo accettato la nomina; non
vorremmo però farlo tacitamente. Mi sembra che ci sia in corso una
sospensione per un funzionario regionale, che anche io ho avallato:
non è mai stato condannato questo funzionario, è vero, c'è una
commissione di inchiesta, però non è mai stato condannato. Allora
ci sono due pesi e due misure.
Presidente Ha chiesto la parola il Consigliere Linty.
Linty (LN) Vedo che, se di maschere dobbiamo parlare, sono tante
quelle che oggi scendono. Sono tante perché quando fa comodo le
leggi si seguono, si guardano le virgole e i commi; quando non fa
comodo, si dice che la politica non si fa con la magistratura, e su
questo posso anche concordare. Dobbiamo solo deciderci, dobbiamo
solo capire cosa si vuole fare in quest'aula. Se siamo delle
persone civili, dobbiamo accettare delle leggi che tutte le società
civili si danno, e accettare le leggi vuol dire non violarle. Se
non si accettano queste leggi, o le si cambiano oppure si fa altro;
non si può neppure fare politica senza seguire le leggi. Tanto più
che l'accusa che viene rivolta oggi al movimento della Lega è
un'accusa che respingo volentieri al mittente dal momento che tanti
esponenti, che oggi sono seduti sui banchi della maggioranza, nel
passato hanno volentieri fatto ricorso a denunce-esposti, tanto più
che anche oggi, che sono nella maggioranza, hanno volentieri fatto
denunce-esposti.
Posso garantire che per quanto ci riguarda non è stato fatto
proprio niente in questo senso, però io leggo: "nei casi in cui
ricorrano gravi motivi" e mi fermo lì. Vorrei sapere se una
persona, che ha imbrogliato, si è cambiata una lettera....
Presidente ... poiché si tratta di persone, chiedo di non
esprimere giudizi personali, altrimenti sospendo la seduta.
Linty (LN) Chiedo che si ponga in votazione il passaggio alla
seduta segreta.
Presidente Non c'è da porre niente in votazione, lo decido io;
se insiste su questo, sospendo la seduta.
Linty (LN) Insisto su questo.
Presidente Allora il Consiglio è riunito in seduta segreta.
Si dà atto che, dalle ore 10,43, i lavori del Consiglio
continuano in seduta segreta e che, dalle ore 10,54, i lavori
riprendono in seduta pubblica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK