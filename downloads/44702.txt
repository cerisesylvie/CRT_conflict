Consiglio Regionale della Valle d'Aosta - Oggetto del Consiglio n. 1645 del 22 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1645 del 22 giugno 2022 - Resoconto
OGGETTO N. 1645/XVI - Interrogazione: "Interlocuzione con il
Governo in merito alla definizione del protocollo di riferimento
del progetto bandiera per la Valle d'Aosta nell'ambito del
PNRR".
Bertin (Presidente) -
Punto n. 18. Risponde l'assessore
Marzi.
Marzi (SA) -
In merito all'iniziativa, secondo me è
corretto iniziare dicendo che la Regione autonoma Valle d'Aosta è
stata la prima Regione italiana a siglare la bozza di protocollo
d'intesa con lo Stato per quello che riguarda i progetti
bandiera.
Ringrazio il collega per le domande, cercherò di dare una serie
di risposte, sia in termini ontologici che in termini temporali,
per quanto possibile, rispetto all'oggetto del progetto stesso.
Il 23 maggio scorso la Giunta regionale ha approvato un primo
progetto bandiera per la Valle d'Aosta, relativo al potenziamento
della capacità digitale della pubblica Amministrazione regionale,
per un importo complessivo di spesa pari a 6 milioni di euro.
I contenuti del progetto vedono tre sostanziali linee
d'intervento, ciascuna finanziata per un importo di 2 milioni di
euro.
La prima consiste in un'attività d'identificazione e di adozione
delle piattaforme abilitanti gli strumenti attraverso i quali, in
poche parole, ci si rapporta per la digitalizzazione dei
procedimenti.
La seconda vede lo sviluppo dell'infrastruttura regionale per
l'analisi dei dati, si tratta degli strumenti di analisi dei big
data e di uso dell'intelligenza artificiale per gestire i dati
complessi derivanti dai sistemi di monitoraggio del territorio
attraverso satelliti o droni, argomento che, in parte, è stato
trattato anche ieri parlando di un tema apparentemente avulso,
quale le Commissioni locali valanghe.
La terza è volta a definire un modello di erogazione dei servizi
e di implementazione sul sistema informativo regionale, finalizzato
alla digitalizzazione delle procedure del progetto di
semplificazione già in atto.
Oltre al potenziamento della capacità digitale, le altre due
proposte progettuali presentate dalla Regione il 30 agosto del 2021
concernevano gli interventi per la mitigazione del rischio
idrogeologico e un centro di ricerca energia green e
decarbonizzazione.
La proposta di progetto bandiera, relativa al potenziamento
della capacità digitale della pubblica Amministrazione regionale
valdostana, veniva approvata il 23 marzo del 2022 e ritenuta
finanziabile con alcuni correttivi richiesti per un importo massimo
disponibile pari a 6 milioni di euro, i 6 milioni appena citati
nelle tre declinazioni del caso.
A seguito di trasmissione della versione aggiornata della scheda
progetto, con la variazione dell'importo che tiene conto delle
osservazioni formulate in sede di approvazione del medesimo,
l'ammissibilità del progetto per complessivi 6 milioni di euro è
stata ribadita il 4 maggio del 2022, nell'ambito di un'informativa
da parte del Dipartimento per gli affari regionali e le autonomie
(il DARA) della Presidenza del Consiglio dei Ministri alla
conferenza delle Regioni e Province autonome.
La competenza per l'attuazione e realizzazione del progetto è in
capo alla struttura Semplificazione e supporto procedimentale e
progettuale per l'attuazione del PNRR in ambito regionale, che
ringrazio per il lavoro che sta svolgendo, in collaborazione con i
Dipartimenti programmazione risorse idriche territorio e
Innovazione Agenda digitale, per gli aspetti relativi
rispettivamente alla gestione dei dati territoriali e alla
digitalizzazione.
Parallelamente sono state avviate le interlocuzioni con il
Ministero per gli affari regionali e l'autonomia, il DARA appunto,
e il Ministero per l'innovazione tecnologica e la transizione
digitale, il MITTD, e la Presidenza del Consiglio dei Ministri per
l'approvazione di uno schema di protocollo d'intesa che definisce
le modalità di condivisione e implementazione dei progetti con le
Amministrazioni centrali titolari degli interventi previsti dal
PNRR, a cui si riferisce il progetto bandiera e la proponente
Regione.
Lo schema del protocollo è stato approvato con deliberazione
della Giunta regionale 682 del 13 giugno scorso e si è in attesa
delle indicazioni per la sua formale sottoscrizione.
Il protocollo prevede che siano individuate stabili modalità
d'interlocuzione anche attraverso la costituzione di tavoli di
confronto tematici a fine di:
1) assicurare l'implementazione del progetto bandiera;
2) rimuovere gli ostacoli che possono sorgere in ogni fase di
esecuzione degli impegni assunti per la sua realizzazione;
3) collaborare per individuare e superare eventuali criticità
ostative alla realizzazione del progetto.
Al fine di consentire ai Ministri sottoscrittori di essere
sistematicamente informati circa lo stato di avanzamento dei
progetti e degli (incomp.) raggiunti dalle attività e garantire la
coerenza delle attività progettuali con i propri indirizzi
strategici, è istituito presso il DARA, Dipartimento di cui sopra,
con decreto del Capo del Dipartimento, un Comitato di coordinamento
e monitoraggio.
Il Comitato sarà formato da un rappresentante del medesimo,
quindi del DARA, con funzione di coordinamento, un rappresentante
della Regione autonoma Valle d'Aosta, due rappresentanti del MITTD
e l'ammissibilità a quel punto del progetto va ad arricchire un
Piano regionale che vede, in avanzata fase di realizzazione, il
Piano scuole, per consentire a ogni scuola l'accesso a Internet,
per un importo complessivo di circa 2,6 milioni di euro, e che vede
in corso il lavoro sulle procedure per realizzare la connessione
delle strutture sanitarie; per consentire inoltre una maggiore
celerità nella fase di realizzazione degli interventi, sono stati
approvati dal Consiglio specifici provvedimenti per semplificare le
procedure autorizzative, in modo da agevolare e accelerare la posa
delle fibre di riferimento.
L'obiettivo prioritario e strategico è di assicurare lo sviluppo
di un'efficiente e sicura rete di connessione sul territorio, sia
per lo sviluppo turistico che economico, sia per rendere i servizi
educativi e sanitari efficienti ed evoluti.
Tra l'altro il progetto bandiera vede un'ulteriore opportunità,
cioè il processo di potenziamento del digitale sul territorio.
Tra l'altro, il fatto che la Regione autonoma Valle d'Aosta,
come poc'anzi richiamato, sia stata la prima Regione a siglare la
bozza di protocollo d'intesa con lo Stato, ha fatto sì che anche
altre Regioni - tra le quali anche la Provincia autonoma di Trento,
che tra l'altro ha ricevuto da poco l'approvazione del progetto
bandiera sullo stesso tema, e quindi la digitalizzazione - abbiano
di fatto sentito i nostri uffici per potersi raccordare rispetto al
complesso iter di riferimento, che poi prevede tutta questa serie
di atti per arrivare alla definizione di quanto previsto dai
protocolli e dalle bozze.
Presidente -
Per replica, consigliere Aggravi.
Aggravi (LEGA VDA) -
Vede Assessore, io sono contento di
tutto il suo entusiasmo nella risposta a quest'interrogazione; non
me ne voglia se è una visione particolarmente pessimista di quello
che sta diventando e di quello che era il Piano nazionale di
ripresa e resilienza, ma l'otto giugno è apparso un articolo,
quello che cito, sul Sole 24 Ore, che dice: "PNRR, oggi le prime
intese tra Governo e Regioni per sei progetti bandiera".
Lasciamo perdere il fatto che i progetti bandiera sono
principalmente relativi in queste Regioni - quindi Piemonte,
Friuli, Umbria, Basilicata e Puglia - a delle progettualità che,
forse, avranno un impatto visivo anche dal punto di vista
dell'utenza - ed è alla popolazione che è più diretto - perché si
parla di progettualità e progetti inerenti alla produzione
d'idrogeno verde e, per esempio, in Liguria, a un centro di
medicina innovativa, ma ognuno fa le sue scelte.
Il 10 giugno presento un'interrogazione, il 14 giugno esce un
comunicato stampa del suo Assessorato che, giustamente, parla
dell'approvazione di un primo progetto bandiera per la Valle
d'Aosta e il potenziamento digitale dell'Amministrazione
regionale.
Non è sicuramente obiettivo di quest'interrogazione capire se
sia nata prima l'uovo o la gallina, poi lei dopo mi dice "Siamo
stati tra i primi a firmare la bozza", sono contentissimo, sono
anche contento che altre Regioni abbiano chiamato i nostri uffici
ma, vede, andrò a fondo su una questione di base.
L'argomento della digitalizzazione le piace tantissimo, e ogni
volta che lei lo rappresenta, vedo che c'è in lei entusiasmo. Lo
ripeto, io sono un poco più pessimista, sa perché? Perché leggendo
in particolare il comunicato stampa e sentendo la sua risposta,
trovo di nuovo parlare di progetto di banda ultralarga, di data
center, e in particolare un passaggio delle sue dichiarazioni che
dice: "...Favorire la migrazione sul Data Center regionale degli
applicativi pubblici sono le azioni che nell'immediato futuro
consentiranno di potenziare ulteriormente i servizi digitali
regionali, semplificazione delle procedure" e tante cose. Io di
questi temi - non me ne vogliano - ne sento parlare e ho visto
anche tutta una serie di progettualità che già sono state fatte,
quindi io mi dico: "Dal punto di vista concreto, al cittadino che
cosa ne viene? Il cittadino che cosa vede?".
Lasciamo perdere il discorso del data center perché sennò
dovremmo probabilmente dedicargli un Consiglio straordinario, così
come anche il rapporto Regione-Comuni-sistemi e via discorrendo, ma
mi dico e cercherò di andare a fondo: "Questo progetto va a coprire
o a connettere - usiamo questo termine - dei vecchi progetti per
finire un lavoro di digitalizzazione che è iniziato non nel breve
ma tanto tempo fa?". E allora mi dico: "Fino ad oggi sugli altri
come sono stati spesi i soldi? Che cosa abbiamo fatto?". Ma
soprattutto, alla fine, l'interrogativo che mi do è questo:
"All'utente finale che cosa ne viene?" Perché, altrimenti, forse
bisognava scegliere un altro progetto bandiera, ma questa è
un'opinione totalmente personale, che è una visione probabilmente
parziale, ma - ripeto - non vorrei che un'occasione dove si poteva
magari portare avanti delle progettualità reali, innovative e
concrete per l'utenza finisca per andare a sopperire a delle
mancanze su progetti che non sono mai terminati e chissà se
termineranno mai, perché - ripeto - non mi viene da dire che quando
sento parlare di digitalizzazione dei servizi della pubblica
Amministrazione un po' di acidità di stomaco mi viene, però poi
quando abbiamo a che fare tutti con la pubblica Amministrazione...
alla faccia della digitalizzazione!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK