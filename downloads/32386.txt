Consiglio Regionale della Valle d'Aosta - Oggetto del Consiglio n. 1130 del 7 aprile 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1130 del 7 aprile 2010 - Resoconto
OGGETTO N. 1130/XIII - Interpellanza: "Problematiche connesse
al mancato riconoscimento al personale docente del servizio
prestante presso le scuole paritarie della Regione come servizio
pre-ruolo".
Interpellanza
Appreso che nelle procedure di mobilità e d'inquadramento in
ruolo nelle scuole della Valle d'Aosta il personale docente che ha
prestato servizio in passato presso scuole parificate e paritarie
si vedrebbe riconosciuto come servizio pre-ruolo, apparentemente
per meri motivi formali, soltanto il periodo di servizio effettuato
presso le prime, mentre non sarebbe riconosciuto il periodo
lavorativo effettuato presso le stesse scuole successivamente al
riconoscimento di parità delle stesse nei termini di legge;
i sottoscritti Consiglieri regionali
Interpellano
il Presidente della Regione per sapere:
1) se quanto indicato in premessa corrisponde al
vero;
2) se è intenzione del Governo regionale promuovere una
chiarificazione interpretativa dello squilibrio derivante dal
mancato riconoscimento del servizio prestato presso le scuole
paritarie come servizio pre-ruolo.
F.to: Louvin - Patrizia Morelli
Président
- La parole au Conseiller Louvin.
Louvin (ALPE)
- Grazie, Presidente.
Assessore Viérin, ci siamo imbattuti qualche settimana fa in un
problema complesso, che sicuramente è già venuto alla sua
attenzione anche prima della presentazione di questa interpellanza,
ma le saremmo grati di darci qualche lume e di indicare quali siano
in proposito gli intendimenti del Governo regionale.
Per riassumere la questione e anche per controllare se l'abbiamo
colta nei suoi esatti profili, le procedure di mobilità e di
inquadramento in ruolo del personale della scuola - in particolare
la scuola dell'infanzia - scontano in questo momento una situazione
abbastanza singolare. In sostanza, fino al 2000 gli insegnanti
delle scuole elementari private, che erano parificate, avevano
diritto al riconoscimento del servizio prestato antecedentemente al
momento dell'immissione in ruolo nel servizio pubblico. Con la
legge sulla parità nella scuola dal 2000 in avanti e con la
ricezione di questi principi nella nostra legislazione regionale,
questo diritto pare essere scomparso, ma al tempo stesso il
servizio che hanno prestato nelle paritarie diventa utile per le
graduatorie degli aspiranti all'incarico. Cioè - procedo per
ordine, perché io stesso non sono assolutamente sicuro di quanto ho
colto, ma mi aiuterà lei a vedere se siamo sui binari giusti -
prima il servizio era riconosciuto, ma non dava punti come
precario, adesso dà i punti come precario, ma non è riconosciuto
quando si entra in ruolo. È una dissimmetria che è legata al
passaggio di stato giuridico dalla scuola parificata antecedente
alla scuola cosiddetta "paritaria".
Mi pare di ricordare che la legge di riforma in questo ha fatto
sì che il sistema nazionale di istruzione - ma il sistema regionale
di istruzione non si discosta da questo - fosse costituito da
scuole statali, da noi regionali, e dalle scuole paritarie private,
e non c'è, a nostro avviso, più spazio nel sistema d'istruzione per
le precedenti tipologie di scuole, ma dovrebbero essere ricondotte
in un'unica tipologia dal punto di vista del riconoscimento dei
servizi prestati.
Ora, alcuni insegnanti si sono imbattuti recentemente in questo
problema e quando sono stati chiamati a compilare i modelli
utilizzabili in particolare per le domande di mobilità, si sono
visti precisare doverosamente, da parte dei funzionari
dell'Assessorato, che l'attestazione che loro rilasciavano doveva
limitarsi solo al periodo di servizio prestato in scuole parificate
e non nella stessa scuola dopo il riconoscimento della parità.
Questa anomalia è indubbiamente una stortura da correggere e noi
abbiamo presentato questa interpellanza per conoscere la vostra
opinione sul punto e sapere come si intende uscire da questo vicolo
cieco; se, in particolare, il Governo regionale intende promuovere
una chiarificazione interpretativa ed eliminare questi dubbi
derivanti dal mancato riconoscimento del servizio prestato presso
le scuole paritarie come servizio pre-ruolo. Grazie.
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci, M. le Président.
Va innanzitutto premesso che la materia oggetto
dell'interpellanza afferisce allo stato giuridico del personale
scolastico, e che pertanto, ai sensi del DPR 861/1975, nei
confronti del personale regionale devono trovare integrale
applicazione le norme legislative contrattuali statali che regolano
la materia stessa.
Allo stato attuale, le norme di legge in materia di
riconoscimento dei servizi pre-ruolo ai fini della carriera del
personale docente non prevedono la valutazione del servizio
prestato nelle scuole paritarie - come ricordato - mentre i
contratti nazionali in materia di mobilità stabiliscono
espressamente che tale servizio non è valutabile, in quanto non è
riconoscibile in carriera. Queste norme prevedono, tuttavia, la
valutazione dei periodi di servizio svolti in talune delle
tipologie di scuola non statale, preesistente all'introduzione
dello
status
della parità, limitatamente ai periodi
precedenti al conseguimento della parità, mentre non consentono
alcuna valutazione dei servizi resi nelle altre tipologie di scuola
non statale, cui è stato riconosciuto lo
status
di scuola
paritaria. In proposito, se potevano sussistere incertezze circa la
non riconoscibilità in carriera del servizio nelle scuole
paritarie, stante il fatto che le relative norme di legge erano
antecedenti a quelle istitutive dello
status
di parità, tali
incertezze sono state totalmente superate dall'esplicita
disposizione appositamente introdotta nei contratti nazionali sulla
mobilità, successivi alla legge sulla parità che stabilisce la non
valutabilità del servizio stesso, proprio perché non riconoscibile
in carriera.
Occorre però segnalare che si è recentemente venuti a conoscenza
che il Direttore generale del personale scolastico del MIUR, con un
parere istruttorio espresso nello scorso mese di ottobre e reso
noto ad un solo ufficio scolastico provinciale, ma mai
ufficialmente diffuso, ha ritenuto che sia tuttora riconoscibile in
carriera il servizio prestato nelle scuole dell'infanzia già
comunali, in quanto le stesse avrebbero sostanzialmente mantenuto
le proprie caratteristiche anche dopo il riconoscimento della
parità. Al riguardo va peraltro evidenziato che il medesimo
Direttore ha successivamente però stipulato con le organizzazioni
sindacali scolastiche nazionali il contratto sulla mobilità per
l'anno scolastico 2010-2011 nel quale ha ribadito la non
valutabilità del servizio reso nelle scuole paritarie. Si è
pertanto ritenuta l'esigenza di segnalare al MIUR - ecco cosa
abbiamo fatto - le incongruenze e le problematiche rilevate,
richiedendo i dovuti chiarimenti, al fine di consentire agli uffici
di operare in modo corretto e univoco.
Resta fermo che relativamente all'operazione di mobilità, il
riconoscimento del servizio in questione non potrà essere accordato
fintanto che non intervenga apposita e formale modificazione del
disposto contrattuale nazionale; ciò in quanto il contratto
integrativo regionale deve necessariamente, sulla base di quanto
previsto dal DPR 861/1975, riportare gli elementi fondamentali e
costitutivi di quello nazionale, integrandone esclusivamente gli
aspetti organizzativi e procedurali inerenti la specificità
regionale, per esempio: conoscenza del francese, scadenziario,
modalità di presentazione e gestione istanze e uffici competenti.
In questo caso si evidenzia un ulteriore limite di questo DPR,
l'annosa questione del contratto nazionale, la non possibilità di
adattare per certe parti e, per quanto ci riguarda, ciò che è stato
fatto è stato segnalare questa incongruenza che giustamente il
collega Louvin ha esposto.
Président
- La parole au Conseiller Louvin.
Louvin (ALPE)
- Ringrazio l'Assessore. Il tema è forse
noioso, ma deve essere affrontato e discusso attentamente.
Eravamo anche noi a conoscenza di questo singolare parere che ha
espresso, in riscontro ad una nota dell'Ufficio scolastico
provinciale di Bologna, il ministero, che indicava che con
l'entrata in vigore della "62/2000" le istituzioni scolastiche
hanno chiesto e ottenuto la parità, ma è da ritenere che
sostanzialmente le scuole materne comunali hanno mantenuto le
proprie caratteristiche per quanto riguarda finanziamenti e
strutture e, pertanto, considerato che alcuna norma è intervenuta
nella modifica, è da ritenere che nei confronti degli insegnanti
della scuola dell'infanzia comunale, nella nota in questione
indicata come paritaria comunale, continuino ad applicarsi in
materia di riconoscimento... cioè, in sostanza, il ministero ha
almeno in un caso riconosciuto... poi lei ci dice... io, questo,
ovviamente al di là di aver preso conoscenza degli atti relativi
alla mobilità del febbraio di quest'anno, poco tempo fa, non avevo
ulteriori elementi.
Ora qui non credo, Assessore, che si tratti di un problema di
adattabilità; qui c'è un problema di ordine generale, di
eguaglianza di trattamento degli insegnanti all'interno del
comparto della scuola, quindi sposterei su questo terreno la
questione. E bene ha fatto l'Assessore a segnalare al ministero la
questione, peraltro credo che vada incoraggiata e sostenuta, semmai
con un intervento
ad adiuvandum
, un'azione che faccia
dichiarare l'incostituzionalità di questo tipo di disposizione,
perché questo è gravemente lesivo del principio di eguaglianza di
cui all'articolo 3 della Costituzione. Penso che quantomeno un
sostegno politico ed un sostegno semmai tecnico vada dato alle
organizzazioni sindacali o ai singoli insegnanti che si attiveranno
su questo fronte.
La problematica va quindi seguita e, se mi permette, Assessore,
un modesto suggerimento è quello di - per far evitare agli
insegnanti la perdita di diritti - integrare le dichiarazioni
relative all'anzianità di servizio, perché la rigidità con cui
vengono messi in guardia dal dichiarare determinati servizi
prestati antecedentemente, può far sì che alcuni non lo dichiarino
e non lo facciano constare. Se i suoi uffici avessero la cura - in
genere hanno molta attenzione in questo -, ma su sue disposizioni,
di acquisire anche questa informazione - d'altro canto si tratta
spesso di continuità di servizio presso scuole nelle quali erano
già antecedentemente in attività -, questo permetterebbe
nell'eventualità che venisse dichiarato incostituzionale o comunque
che venissero modificate le norme in questione, di recuperare tutto
il pregresso. Un sommesso suggerimento. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK