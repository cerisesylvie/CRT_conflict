Consiglio Regionale della Valle d'Aosta - Oggetto del Consiglio n. 2310 del 28 luglio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Asili nido
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2310 del 28 luglio 2016 - Resoconto
OGGETTO N. 2310/XIV - Ritiro di mozione: "Impegno per la
revoca della deliberazione della Giunta regionale n. 1565/2015 di
riorganizzazione del servizio di asilo nido".
Rosset (Presidente) -
Punto n. 17 dell'ordine del giorno.
Per l'illustrazione, ha chiesto la parola il Consigliere Gerandin,
ne ha facoltà.
Gerandin (GM) -
Noi già a marzo presentammo
un'interpellanza a seguito di un pronunciamento su una sospensiva
del TAR in merito ad un ricorso presentato da un gruppo di genitori
di minori frequentanti gli asili nido dell'
Unité
Mont-Rose
in merito al discorso dell'applicazione delle tariffe a far data
dal 1° gennaio 2016 relativamente agli asili nido. In
quell'occasione noi chiedemmo, proprio a seguito dell'accoglimento
di questa sospensiva, se era possibile modificare questa delibera
di Giunta e prevedere che il decorso fosse a partire dal 1°
settembre 2016 e ci venne detto che mancavano due mesi a quella che
poteva essere un'espressione definitiva, una sentenza del TAR. Ora
questa sentenza è arrivata e, in data 11 luglio 2016, il TAR ha
accolto il ricorso contro l'aumento delle tariffe degli asili nido,
tra l'altro, con una motivazione molto chiara: ha stabilito un
aumento delle rette con efficacia dall'anno educativo in corso, è
lesiva perché assunta dopo la scadenza del termine di presentazione
delle domande di ammissione al servizio.
In quell'occasione ci venne risposto che comunque una
considerazione sarebbe stata fatta quando questo giudizio sarebbe
stato definitivo, era stato detto: "faremo tutte le considerazioni
corrette su un dato preciso". Ora questo dato preciso, a nostro
parere, è arrivato, nel senso che c'è una sentenza che dà ragione e
tra le altre cose condanna anche l'
Unité des Communes
al
pagamento dei danni, mi pare di 2 mila euro. Mi pare che il buon
senso dica di evitare a tutti cittadini e alle famiglie valdostane
di fare ricorso al Tribunale amministrativo per farsi dare ragione,
con magari poi delle spese legali da pagare a carico dell'ente
soccombente, in questo caso l'Unité. A noi pare un discorso di buon
senso, in quanto è un atto che andrebbe esteso a tutte le famiglie
perché, dai dati di cui siamo a conoscenza, a noi pare che siano
otto gli enti che hanno applicato queste tariffe a partire dal 1°
gennaio e tre gli enti che hanno parzialmente applicato queste
nuove tariffe a decorrere dal 1° gennaio solo per le quote a tempo
pieno, per cui è un atto di buon senso, a nostro parere, per
evitare di obbligare le famiglie a ricorrere al tribunale per far
valere le ragioni. Mi pare un atto accoglibile e di buon senso.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Il collega ha già illustrato la mozione
che abbiamo presentato qualche giorno fa. Durante il dibattito nel
mese di ottobre dell'anno scorso avevamo comunque cercato di
incidere e di spiegare le ragioni che, secondo noi, non avevano
modo di essere nel momento in cui l'anno era già iniziato e le
famiglie si erano organizzate di conseguenza. La partita quindi era
iniziata con delle tariffe per le famiglie e in corso d'opera non
si può e non si deve, dal punto di vista di una pubblica
amministrazione, andare a cambiare le regole del gioco.
Successivamente poi a febbraio-marzo avevamo sollecitato, comunque
a seguito del primo pronunciamento...e oggi penso che con il fatto
che il TAR ha accolto il ricorso del gruppo di genitori della Bassa
Valle, che ci sembra un atto dovuto di buon senso...ma che non
doveva neanche essere modificato, la
ratio
di tutto questo è
che durante l'anno non puoi andare a modificare, secondo noi, le
regole del gioco perché le famiglie hanno fatto dei conti, hanno
preso delle decisioni, hanno fatto dei loro ragionamenti interni
tra genitori, figli e disponibilità economiche per i propri figli.
Riteniamo quindi questa una proposta di buon senso e speriamo che
da parte del Governo regionale, della maggioranza ci sia la volontà
di accogliere e dare corso subito comunque a delle modifiche, che
durante l'anno non si possono e non si devono modificare le regole
del gioco.
Presidente -
Non ci sono altre richieste, dichiaro chiusa
la discussione generale. Ha chiesto la parola l'Assessore Laurent
Viérin, ne ha facoltà.
Viérin L. (UVP) -
In premessa vorrei partire dalle
considerazioni che sono state fatte e che condivido, nel senso che
una cosa è la questione di stabilire una regolamentazione e un
indirizzo, un'altra cosa è modulare nel periodo di riferimento da
quando queste nuove regole che sono state scritte - e che sono
state discusse all'epoca in commissione, tra l'altro, in un
dibattito acceso - rispetto ad una fase temporale che non consente
alle famiglie un'organizzazione, anche economica, del nucleo
familiare.
Detto ciò, bisogna però citare tutte le sentenze che sono
arrivate. Ricordo bene che a marzo tra tutti avevamo deciso di
aspettare la sentenza, oggi siamo qui a parlare delle sentenze, che
non commentiamo, ma che chiaramente hanno delle ricadute sulla
nostra gestione. La sentenza del TAR di Aosta che ha accolto il
ricorso di questi 17 genitori contro il nido di Pont-Saint-Martin,
quindi contro
l'Unité Mont-Rose
in pratica, ha contestato
questa questione dell'applicazione dal 1° gennaio, e quindi in
corso d'anno, non solare ma scolastico, che inficia in pratica
l'atto stesso, ma nello stesso provvedimento il tribunale ha
respinto il ricorso contro la delibera regionale. Cito quanto
recita la sentenza: "trattasi di atto non lesivo in quanto la
delibera regionale, pur prevedendo l'obbligo per gli Enti locali di
adottare misure di adeguamento tariffario, non stabilisce che gli
aumenti debbano essere disposti in corso d'anno", quindi bisogna
che ci accordiamo una volta per tutte se vogliamo l'autonomia degli
Enti locali o se vogliamo che la Regione decida per gli stessi, ma
su questo discuteremo. Verrò sulla parte poi del gruppo di lavoro
che abbiamo messo in campo con gli Enti locali, con i Presidenti
delle
Unité
, con le Unité, che sono una cosa rispetto al
CELVA, perché gli enti gestori in questo caso sono le Unité.
La prima considerazione è che la sentenza ha accettato questo e
può avere delle ripercussioni sugli altri enti gestori che hanno
applicato la tariffa dal 1° gennaio, che, seguendo il vostro
ragionamento, dovrebbero adeguarsi, per evitare magari altre
vicende, sulla questione della tariffazione a partire dal 1°
settembre. Ricordo anche che certe Unité rispetto a quella...penso
alla zona di riferimento qui vicina...ha applicato sì la tariffa,
ma gli standard li ha mantenuti. Questo per dire che si è lavorato
anche su una quadra nei confronti delle famiglie rispetto ad altre
zone, dove probabilmente, al di là delle sensibilità che esistono
fra genitori, che hanno delle professionalità...che poi hanno
prodotto il ricorso e quindi hanno ottenuto un diritto, in questo
caso il TAR stesso dice che la Regione ha semplicemente dato un
indirizzo, gli Enti locali dovevano adeguarsi in base al lasso
temporale del 1° settembre.
Detto ciò, l'annullamento della delibera regionale non
risolverebbe la questione. Nel merito quindi io condivido quanto è
stato detto, ma non è una vicenda di competenza della delibera
regionale o da legare alla delibera regionale per quanto riguarda
il lasso temporale di applicazione, sul resto si può discutere,
quindi questo nulla ha a che vedere con le modalità di accesso al
servizio rispetto ai tempi di decorrenza dei piani tariffari.
L'omogeneizzazione dei valori, tutto il discorso che è stato fatto
in commissione...tra l'altro, ricordo con un anno di applicazione
sperimentale che avevamo chiesto noi e che è stato ottenuto e alla
fine dell'anno si dice: "benissimo, com'è il flusso?", ricordo
anche che tutto questo è nato a seguito dell'ISEE, degli indicatori
da parametrare. Almeno questo avevamo deciso in commissione e dopo
un anno di applicazione cosa si dice? Vediamo la migrazione,
vediamo i cali o gli aumenti delle iscrizioni, vediamo per le fasce
di reddito come si è evoluta la situazione, dopodiché decidiamo se
è stata fatta una cosa giusta, se è stata fatta una cosa sbagliata,
perché noi dicevamo che la questione poteva essere rivista, altri
dicevano che in commissione era stato deciso questo assieme
all'allora Assessore e mi pare che ci fosse una condivisione su
questo.
In tutto questo ricordo che al punto n. 2 della delibera è
citato quell'anno sperimentale, non è una decisione definitiva. Ne
approfittiamo per dire che effettivamente oggi possiamo discuterne
perché le sentenze sono arrivate, non "la sentenza", ma "le
sentenze"... Ci dà la possibilità di capire oggi che cosa vogliamo
fare e in questo senso martedì io incontrerò prima il CELVA per una
delibera e poi i Presidenti
des
Unités des Communes
per discutere tra le altre cose anche questa questione, perché è
giusto che ci sia una discussione anche sul territorio per
confrontarci. Anche in questo caso per rispettare l'autonomia degli
Enti locali, perché questo, che è un principio nel quale noi
crediamo profondamente, non può essere un qualcosa a fasi alterne.
In certi momenti diciamo che va bene l'autonomia, in altri momenti
vogliamo decidere noi su altre cose. L'Amministrazione ha detto
quali dovevano essere le modalità, gli Enti locali hanno deciso
quando applicare queste modalità. Condivido anche il fatto però che
bisogna condividerla a monte onde evitare di trovarsi poi in
difficoltà economiche e doverla applicare per forza in una certa
data perché magari non ci sono le "esigenze" finanziarie.
Detto ciò, cosa vogliamo fare per il futuro, che credo sia lo
spirito dell'iniziativa, al di là della questione tecnica del
ritiro della delibera. Ho avuto modo di parlare in commissione, ma
vorrei ribadirlo qui anche a tutti gli altri colleghi: oggi quello
che ci dà la possibilità questo anno sperimentale è di capire come
vogliamo muoverci nelle varie Unité, come vogliamo muoverci, al di
là della regia regionale, in futuro rispetto ad un anno
sperimentale che ci darà dei parametri. Le novità devono darci la
possibilità di dire se abbiamo fatto bene o meno. Magari ci
potranno essere dei correttivi, magari avevamo ragione, però
facciamo tutti assieme una riflessione e questo lo faremo in
commissione.
Parallelamente vorremmo arrivare con questa mappatura del
welfare
che, di concerto con gli Enti locali, sta andando
avanti, e non solo con gli Enti locali, anche con il terzo settore,
con gli operatori socio-economici del territorio, con chi opera
all'interno del comparto e dei settori: penso alle OSS, per
esempio, che saranno coinvolte in questa cosa. Anche se non sono
codificate, abbiamo suggerito anche a loro, a parte i comitati che
sono nati...magari di fare delle riflessioni più in generale con
loro su come riuscire a disegnare una nuova mappa del welfare che
tenga conto dei bisogni del territorio e delle esigenze, di tutto
ciò che è stato investito negli anni sia infrastrutturalmente che i
contenuti, differenziando un'offerta dal punto di vista
territoriale e di contenuti, perché abbiamo una valle che deve
avere una logica: dalla montagna alla pianura, dai centri alla
città, dai piccoli ai grandi comuni...assieme agli Enti locali come
disegniamo questa nuova mappa del welfare, che di fatto già si sta
disegnando, ma che ha semplicemente bisogno di concertazione tra
tutti affinché tutti sappiano cosa fanno gli altri.
Detto ciò, tutti assieme decideremo il modello. Non è che
possiamo pensare che oggi si analizzi solo il pezzo degli asili
nido. Tant'è che uno dei punti dei 27 del programma - il collega
Gerandin lo sa bene - è la misura unica di sostegno alla famiglia,
la revisione della legge alla famiglia per dire: "una volta che
abbiamo unito tutte insieme le misure di sostegno alla famiglia,
quale modello vogliamo pensare per il futuro della Valle d'Aosta di
sostegno alla famiglia?". Non solo per i bimbi, anche per gli
anziani, anche per i diversamente abili: la famiglia è sempre
quella. Il ragionamento di questo punto programmatico che abbiamo
condiviso quindi è: "cosa pensate sulle microcomunità?", "cosa
pensate su...?", no, che idea abbiamo tutti assieme del welfare del
futuro della Valle d'Aosta, perché è un welfare durato tanti anni e
che è di eccellenza, che era di eccellenza, ma commisurato ad una
realtà socio-economica di un certo periodo storico. Oggi abbiamo
tante novità, ci sono anche tante idee che si sono messe in campo
nelle relazioni prodotte sia dai funzionari regionali, sia dagli
operatori del settore, sia dalle assistenti sociali, ognuno ha
prodotto qualcosa, dopodiché tutti assieme - visto che abbiamo
deciso di prenderci questo anno di riflessione, abbiamo trovato le
risorse per garantire comunque che i servizi vadano avanti -
disegneremo il welfare del futuro, che non è di certo analizzando
solo un singolo pezzo che si può disegnare. Non lo faremo nel giro
di un lasso di tempo lungo, nel senso che per l'autunno
presenteremo, a seguito dei dati che stiamo raccogliendo, un'idea
che nascerà da questo gruppo di lavoro che, partendo dagli Enti
locali e dall'Amministrazione, coinvolgerà tutti i pezzi del
territorio che sono interessati. Questa è l'idea di cui abbiamo già
abbozzato in commissione, che, per quanto mi riguarda e ci
riguarda, abbiamo cercato di condividere con tutti, mettendo a
disposizione in commissione come elemento di riflessione.
Oggi si tratta, al di là dell'iniziativa che non può essere
accettata semplicemente...perché tecnicamente non va nella
direzione neanche degli interventi che avete fatto, nel senso non è
che togliendo la delibera regionale si risolve la questione di
competenza comunale, anzi martedì ne parleremo...ma la
disponibilità tutti assieme, maggioranza e opposizione, nel
disegnare il welfare del futuro.
Dalle ore 20:25 assume la presidenza il Vicepresidente Marco
Viérin
.
Viérin M. (Presidente) -
Ha chiesto la parola il collega
Gerandin, ne ha facoltà.
Gerandin (GM) -
La risposta che ha dato l'Assessore
Viérin è assolutamente corretta, perché effettivamente c'è una
seconda parte in cui si dice: "la delibera regionale, pur
prevedendo l'obbligo per gli Enti locali di adottare misure di
adeguamento tariffario, non stabilisce che gli aumenti devono
essere disposti in corso d'anno". Io penso che l'equivoco sia nato
proprio da questo, nel senso che leggendo che c'era l'obbligo a
partire dal 2016, probabilmente non c'è stato un raccordo a livello
anche di CELVA, per cui ci si è mossi in ordine sparso ed
effettivamente la sentenza del TAR non cassa la delibera, dice che
la delibera esprimeva un concetto, che era quello di adeguare le
tariffe del 2016, ma non c'era scritta la data.
Assessore, lei ha annunciato un incontro con gli Enti locali, io
ritengo che in questa sede probabilmente sarebbe opportuno far
presente che in Valle d'Aosta, tenuto conto che comunque già nel
passato si è cercato di stabilire...e la stessa delibera stabilisce
delle rette per tutto il territorio uguali...sarebbe magari
opportuno, anche in regime di autotutela, proporre eventualmente a
chi ha applicato questo tipo di delibera...proprio per evitare che
i cittadini vadano a mettersi in mano a legali e fare cause di
questo genere, consigliarli. Poi se uno non ascolta, faccia ciò che
crede, però probabilmente un consiglio di questo genere, dicendo
che c'è una sentenza che comunque condanna le
Unité
a pagare
le spese legali, in più prevede che l'applicazione al 1° gennaio
delle tariffe non è consona, in quanto tra le altre cose la
definisce: "lesiva perché assunta dopo la scadenza dei termini di
presentazione delle domande di ammissione al servizio, fatta sulla
base di altri costi. Inoltre, è di tutta evidenza come un aumento
delle tariffe disposte in corso d'anno possa avere un impatto
devastante su interessi primari presidiati da norme costituzionali,
quali quella della tutela dei minori". È una sentenza da una parte
molto chiara e probabilmente - come ha detto giustamente
l'Assessore - non è revocando la delibera che si risolve il
problema. La nostra preoccupazione è che questa delibera
probabilmente ha indotto tanti ad avere un comportamento e
un'applicazione di questa tariffa non concertato, non univoco e
pertanto, tenuto conto di questi incontri che lei avrà a breve con
gli Enti locali, io direi almeno di consigliare i cittadini comuni
di evitare di fare ricorso al tribunale per far valere i propri
diritti.
Presidente -
Altri per dichiarazioni di voto? La parola
al collega Chatrian.
Chatrian (ALPE) -
Ricorda molto bene il collega Viérin
che discutemmo parecchio su questa scelta fatta solo su una parte
del
welfare
, discutemmo parecchio e ci mettemmo di traverso
dicendo: se decidete di modificare il welfare valdostano, prendiamo
tutti i servizi che vengono erogati nella nostra regione e
affrontiamolo nella sua interezza; ecco perché noi oggi abbiamo
presentato solo su questa iniziativa: perché il Governo regionale
allora decise comunque di modificare una parte di welfare in corso
d'anno.
Lei ha ripercorso in parte il dibattito che è avvenuto anche in
Consiglio ma soprattutto in commissione, dove abbiamo cercato di
correggere quella che fu un'imposizione del Governo e, come lei ben
sa, gli
standard
sono stati praticamente applicati
dappertutto però dal 1° gennaio, in buona percentuale, quanto meno
dove conosco molto bene sono stati applicati. Il problema poi non è
la percentuale se è alta o bassa, ma gli standard sono stati
applicati e ancora oggi non tutti sono sotto le Unité, perché ci
sono situazioni dove il gestore è comunque il Comune o le
associazioni, queste sono le tre tipologie che mi risultano ad
oggi.
Al di là della questione tecnica, comunque la questione politica
c'è, perché ha ragione lei a dire che nella delibera confezionata
dal Governo ad ottobre non c'è l'obbligo, ma ci sono tutti gli
inviti perché c'è la strozzatura economica, la strozzatura
finanziaria: ti taglio la finanza, ti obbligo a mettere in campo
degli standard e praticamente
obtorto collo
Unité, Comuni e
associazioni sono stati obbligati a dare corso a questa volontà.
Giusto o sbagliato che sia, così è andata, anche perché immagino
che politicamente non si poteva proprio scrivere nero su bianco:
"vi obblighiamo a", perché così è stato, un tacito accordo non
scritto, dove si consigliava vivamente, viste le diminuzioni
finanziarie, a modificare l'assetto. Al di là di questo, noi
pensiamo che comunque la questione vada affrontata e che si debba
cercare comunque di non affrontare nuovamente il tema...degli asili
nido in questo caso, poi affronteremo nel mese di settembre-ottobre
il discorso generale sul welfare valdostano...ma che non si
modifichino di nuovo equilibri, standard, servizi, qualità e scelte
di natura economico-finanziaria sulle famiglie, che impattano
violentemente sulle famiglie valdostane in corso d'anno.
Noi ritiriamo questa mozione, collega Viérin, con l'impegno che
lei si assume dicendoci che la prossima settimana avrà già degli
incontri, ma le chiediamo veramente l'impegno dal punto di vista
politico su questo, che non si modifichino le regole del gioco in
corso d'anno, nel momento in cui i genitori hanno già deciso un
percorso per propri figli e ad ottobre-novembre per l'ennesima
volta si va a modificare l'assetto non solo finanziario ma anche
legato alla qualità dei servizi.
Dalle ore 20:30 riassume la presidenza il Presidente
Rosset
.
Rosset (Presidente) -
Ha chiesto la parola l'Assessore
Viérin, ne ha facoltà.
Viérin L. (UVP) -
Solo per ringraziare i colleghi per il
ritiro dell'iniziativa a seguito dell'impegno e per ribadire due
concetti.
L'incontro di martedì è fissato anche per analizzare in
generale...prima della prima riunione che sarà l'8 agosto sulla
mappa del
welfare
, dove, tra l'altro, è coinvolta anche la V
Commissione consiliare, quindi ci sono tutti gli attori all'interno
di questo gruppo di lavoro per poter fare le riflessioni che sono
state oggi annunciate e che avevamo già rivendicato in commissione,
perché tante volte con l'Assessore avevamo detto: "perché non
facciamo un ragionamento d'insieme?", tant'è che la questione degli
asili nido era già nata un anno prima, dopodiché si era detto: si
ferma tutto e si prende un anno. L'anno scorso si è detto: si fa
questa prova sperimentale per poi vedere. Noi rilanciamo dicendo
che non analizziamo solo la questione degli asili nido, partendo
dalla questione negativa, al di là della sentenza, che non vale
solo per gli asili nido e su quello che in una parte di territorio
viene applicato in un certo modo, in un altro in un modo diverso:
su questo dobbiamo interrogarci, ma anche, per esempio, sulle
microcomunità. Abbiamo 24 utenti in certe zone per 4 OSS, in altre
20 utenti e 2 OSS, ci sono tante cose da analizzare.
Detto ciò, però in quella sede dovremo studiare sicuramente una
regia regionale, che dia una tutela agli Enti locali di avere una
certezza di bilancio che è stata ricordata ieri. Ricordo anche
però, per esempio, sull'articolo che rifinanziava la sanità non c'è
stata l'unanimità, mentre noi sappiamo - e ne abbiamo parlato ieri
anche con il collega Fosson - che questa è una sanità che necessita
di risorse finanziarie. Bisogna anche essere consapevoli oggi che
le risorse finanziarie le abbiamo rimesse, la riflessione l'abbiamo
aperta, tutti assieme cercheremo di entrare nel merito del
ragionamento generale del welfare.
"Le modifiche non si dovranno fare", collega Chatrian, ma lo
decideremo tutti assieme, non è che dobbiamo neanche essere contro
le modifiche, ci possono essere modifiche migliorative. "Non si
devono toccare gli equilibri", in corso d'anno lo condivido, per il
futuro magari tutti assieme riusciamo...ma semplicemente le cose
che ci siamo detti nel corso di quest'anno in commissione.
Ripeto quindi che ringrazio per il ritiro dell'iniziativa e da
parte nostra c'è il massimo impegno per disegnare tutti assieme un
futuro di welfare valdostano, che sicuramente prescinde dalle
persone che incarnano i ruoli sia amministrativi che tecnici per il
periodo di durata del nostro incarico. Non sono mica qui a
rappresentare me stesso. Sono in un settore nel quale sono entrato
in modo delicato per capire quali erano le criticità, che
parzialmente conoscevo in V Commissione e tutti assieme cercheremo
di affrontare le criticità esistenti. Non è una questione
finanziaria e ne abbiamo parlato perché le risorse le abbiamo
rimesse non solo in questo assestamento, c'è l'impegno per
rimettere le risorse per garantire i servizi anche per l'anno
prossimo, e si sa perché nell'accordo dei 27 punti c'era anche
l'accordo che si rimettessero i fondi nel sociale e nella sanità,
altrimenti l'UVP non si sarebbe presa un settore andando a gestire,
concordando in un nuovo punto programmatico che non è solo una
questione finanziaria: è una questione di mettere delle idee in
campo tutti assieme per ridisegnare il futuro di questa comunità in
questo settore, quindi questo è il massimo impegno che noi vogliamo
garantire.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Solo per una precisazione di cortesia.
Il mio passaggio sul fatto di modificare, ricalibrare, cambiare le
regole del gioco era riferito al fatto di cercare di non farlo
durante l'anno in corso, quando le famiglie si sono già assunte
degli impegni e hanno deciso di allocare parte dei loro stipendi
per gli asili nido, sapendo che ci sono certi servizi, certe
qualità, certi equilibri; poi ben vengano la rimodulazione e la
ristrutturazione del modello valdostano sugli asili nido e non
solo, ma nel
welfare
nel suo complesso; questo era il mio
ragionamento. Sono a favore di tutte le modifiche se sono
migliorative, se vanno a dare delle risposte puntuali a delle
esigenze territoriali molto diverse, ma rispettiamo come pubblico,
come ente pubblico e come Regione il più possibile quei genitori,
quelle famiglie che hanno deciso con quelle loro disponibilità
economiche, con quei servizi e con quella qualità di aderire a dei
servizi sul territorio.
Io penso che questa sentenza ci aiuterà a dire la prossima
volta, magari se durante l'autunno andremo a rivedere tutto il
welfare, che la decorrenza non sia dal 1° gennaio, perché mi sembra
che i genitori si sono assunti degli impegni diversi con delle
regole diverse. Questo era un po' il quadro che ho voluto fare
prima e che ho voluto chiarire, se non sono stato così preciso,
come gruppo ALPE.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Solo per dire che assolutamente condivido
che ci sia la necessità di fare un ragionamento generale sul
welfare
, è sicuramente la buona strada.
Era solo per ricordare all'Assessore che probabilmente le
tempistiche sono due: noi vorremmo che lei invitasse eventualmente
i Presidenti delle
Unité
che hanno aumentato queste tariffe
dal 1° gennaio a valutare bene qual è la situazione a seguito di
questa sentenza, perché vorremmo evitare alle famiglie valdostane
di rivolgersi... Questo è il ragionamento, perché poi una volta che
uno si è rivolto e ha avuto magari delle spese di carattere legale
non è il massimo tenuto conto che noi crediamo che questa sentenza
apra una via maestra sulla vera applicazione di queste tariffe.
Certo, non può fare altro che invitarli - su questo non c'è ombra
di dubbio -, però noi le chiediamo veramente che siano invitati ad
evitare che qualcuno vada a mettersi in mano a dei legali per avere
un esito favorevole solo perché sono cambiate le tariffe a gennaio
e non a settembre.
Presidente -
Ha chiesto la parola l'Assessore Viérin, ne
ha facoltà.
Viérin L. (UVP) -
Vorrei evitare che diventasse un
dialogo che non trova una fine. Mi pare di capire, almeno mi pareva
di aver capito che dicevamo tutti le stesse cose. Ci siamo assunti
l'impegno e mi sono assunto l'impegno, ma era già stato
programmato, martedì di incontrare le
Unité
. Ripeto: una
cosa è l'invito che ci sarà, e che, come ho detto, mi sono
impegnato a fare, che è lo stesso invito che era stato fatto nel
rivedere le tariffe, ma che non andava a dire di rivedere le
tariffe da un punto di vista temporale dal 1° gennaio. Il collega
Chatrian ha detto: "era un invito, che quasi però era un imporre",
era un invito rispetto alla delibera, tant'è che il TAR lo ha
riconosciuto. Io quindi starei alle prime risposte che sono state
date: la disponibilità ad incontrare sulla questione contingente e
la disponibilità a discutere nell'insieme del
welfare
.
Collega Chatrian, visto che si ribadisce la questione di non
cambiare le regole in corso di...nessuno ha detto che si
cambieranno le regole, non è stato fatto dall'Amministrazione
regionale, quindi possiamo anche discutere sul fatto, ci sarà
l'invito, ci sarà l'incontro. Detto ciò, vi è la massima
disponibilità a rivedere la questione nel suo insieme tutti
assieme.
Presidente -
La mozione viene ritirata, quindi si
conclude l'ordine del giorno.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK