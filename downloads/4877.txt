Consiglio Regionale della Valle d'Aosta - Oggetto del Consiglio n. 598 del 11 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 598 del 11 novembre 1982 - Resoconto
OGGETTO N. 598/VII - ISCRIZIONE ALL'ORDINE DEL GIORNO
DELL'ADUNANZA ODIERNA DI ALTRI OGGETTI: "DISEGNO DI LEGGE N. 440,
PRESENTATO DALLA GIUNTA REGIONALE IN DATA 21 OTTOBRE 1982,
CONCERNENTE: TESTO UNICO DELLE NORME REGIONALI IN MATERIA DI
PROMOZIONE DI SERVIZI A FAVORE DELLE PERSONE ANZIANE ED INABILI" E
"DISEGNO DI LEGGE N. 442, PRESENTATO DALLA GIUNTA REGIONALE IN DATA
8 NOVEMBRE 1982, CONCERNENTE: PERSONALE REGIONALE - ASSEGNO MENSILE
RIASSORBIBILE."
PRESIDENTE
: Colleghi Consiglieri, circa tre quarti d'ora
fa sono stati distribuiti i disegni di legge n. 440 e n. 442.
Penso che abbiate avuto il tempo di esaminarli e che, quindi, vi
siate fatti un'idea sulla loro eventuale iscrizione o meno
all'ordine del giorno. Pertanto richiedo che il Consiglio si
pronunci, o anche con discussione separata, sull'iscrizione dei due
disegni di legge che sono stati distribuiti.
Per ordine di numerazione, comincio con il n. 440 avente per
oggetto: "Testo Unico delle norme regionali in materia di
promozione dei servizi a favore delle persone anziane ed
inabili".
Come ho già ricordato, c'è il parere dell'Assessorato delle
Finanze ed il parere, con una serie di emendamenti, della I e della
IV Commissione.
Pertanto, apro la discussione sull'opportunità, che si manifesta
poi con un voto, per cui è necessaria la maggioranza speciale di 24
voti favorevoli, circa l'iscrizione o meno all'ordine del giorno
del disegno di legge n. 440.
Era iscritto a parlare il Consigliere Mafrica; ne ha
facoltà.
MAFRICA - (PCI):
Avevo iniziato prima un ragionamento che
intendo completare in questo momento. In Commissione Affari
Generali sono stati presentati due disegni di legge della Giunta e,
valutata l'urgenza degli stessi, il nostro gruppo ha consentito che
si riducessero i tempi della discussione in Commissione e che
venissero portati in quest'aula per una possibile iscrizione
d'urgenza.
Quello che voglio rilevare è che, però, mentre per i disegni di
legge della Giunta esistono delle corsie preferenziali e il parere
dell'Assessore alle Finanze, l'Assessore Chabod in questo caso,
viene dato in tempi rapidissimi, per le proposte di legge
presentate dai Consiglieri ci sono dei tempi molto lunghi.
Noi abbiamo presentato il 14 ottobre una proposta di legge per
il Quartiere Cogne che non è stata ancora assegnata alle
Commissioni perché manca il relativo parere dell'Assessorato delle
Finanze. Proposte di legge come questa, invece, dell'8 novembre
hanno fatto in tempo ad avere il parere delle Finanze.
A noi la cosa sembra molto chiara. C'è l'intenzione, da parte
dell'Assessore alle Finanze, di bloccare una proposta di legge dei
Consiglieri, in attesa che la Giunta ne possa presentare una
analoga perché non arrivi prima in Consiglio la proposta di legge
dei Consiglieri rispetto a quella della Giunta. Non ci sembra che
questo sia un comportamento corretto. Esistono dei regolamenti che
non devono valere soltanto per i gruppi consiliari, ma devono
valere anche per la Giunta. Quando ci sono dei casi effettivi di
urgenza, l'opposizione è in grado di valutare i motivi di questa
urgenza e di soprassedere rispetto ai regolamenti stabiliti.
Quando, invece, i motivi d'urgenza non ci sono e quando si fanno
aspettare delle proposte di legge dei gruppi di minoranza in attesa
di proposte dell'ultimo minuto della Giunta, non ci sembra che si
segua un procedimento corretto.
Quindi, noi protestiamo rispetto a questo comportamento
dell'Assessore alle Finanze e faremo pervenire una protesta scritta
al Presidente del Consiglio, all'Assessore alle Finanze ed ai
Presidenti della I e III Commissione.
Riprendendo il discorso di prima, comunque, siccome già in
Commissione abbiamo valutato che questi due disegni di legge
rivestono carattere d'urgenza, siamo favorevoli alla loro
iscrizione.
PRESIDENTE:
Altri che chiedono la parola sul disegno di
legge n. 440?
Vorrei fare una brevissima precisazione a quanto ha asserito il
Consigliere Mafrica e che è strettamente legata ad una strana
incongruenza del Regolamento.
Mentre il Regolamento cautela il Consigliere che, facendo una
proposta e non avendo una risposta entro 30 giorni si trova la sua
proposta iscritta d'ufficio all'ordine del giorno, perché se la
Commissione non si pronuncia nei 30 giorni d'autorità viene
iscritto l'argomento, non esiste alcun termine per la risposta da
parte dell'Assessorato delle Finanze, le cui norme per il parere
sono venute successivamente al Regolamento.
Allora, l'unico ostacolo era il tempo a disposizione della
Commissione e il Consiglio ha voluto tutelarsi dicendo che se la
Commissione non funziona, cioè se non si pronuncia entro 30 giorni,
l'argomento viene lo stesso iscritto all'ordine del giorno.
Però, successivamente, è stata approvata la legge di contabilità
e il Consiglio non si è tutelato per obbligare l'Assessorato delle
Finanze a pronunciarsi entro un determinato numero di giorni e,
quindi, in mancanza del pronunciamento, non è prevista
l'assegnazione d'ufficio alla Commissione del provvedimento su cui
le Finanze non si pronunciano. E' un argomento aperto.
Credo che con sollecitudine l'Ufficio di Presidenza darà, o
perlomeno, la Commissione del Regolamento dovrà dare
un'interpretazione a questa norma e credo che, generalizzando la
norma già esistente nel Regolamento stesso, si debba dire che se
l'Assessorato alle Finanze impiega un tempo superiore a quello
della Commissione stessa a pronunciarsi questo termine debba essere
superato d'ufficio e l'argomento assegnato alle Commissioni senza
il parere. Questa è la mia opinione personale. Su questo punto
chiederò che si pronunci la Commissione per il Regolamento.
Ho ritenuto doveroso fare questa breve precisazione al Consiglio
a seguito dell'osservazione del Consigliere Mafrica.
Chiedo se ci sono altri che si pronunciano sulla 440.
La parola al Consigliere Carlassare; ne ha facoltà.
CARLASSARE - (Dem. Prol. - Nuova Sin.):
Io convengo
sull'urgenza di questo provvedimento, però ritengo che sia
decisamente molto importante e che richieda pertanto un'attenta
riflessione non solo da parte dei singoli Consiglieri, perché io
sono convinto che essi non abbiano, in molti casi, una autonoma
capacità di esprimere un giudizio nel merito di questioni per cui
debbono consultarsi con organismi o persone che siano in grado di
formulare dei pareri.
Teniamo conto che sono stati presentati 5 o 6 emendamenti; in
pratica un quarto della legge viene modificato con emendamenti che,
personalmente, vedo per la prima volta in questo momento, per cui
mi è estremamente difficile dare un giudizio, sia sulla legge, sia
sui singoli articoli, in quanto non sono in grado di valutare in
pieno la correttezza e della legge stessa e degli emendamenti.
Chiedo pertanto che questa legge non venga iscritta all'ordine
del giorno.
PRESIDENTE
: Altri che chiedono la parola?
Metto in approvazione l'iscrizione all'ordine del giorno del
disegno di legge n. 440.
ESITO DELLA VOTAZIONE
Presenti e votanti: 28; maggioranza: 24; voti favorevoli: 27;
voti contrari: 1
Il Consiglio approva.
PRESIDENTE
: Metto in approvazione l'iscrizione del
disegno di legge n. 442 in via d'urgenza.
ESITO DELLA VOTAZIONE
Presenti e votanti: 29; maggioranza: 24; voti favorevoli: 29
Il Consiglio approva.
I disegni di legge n. 440 e n. 442 saranno discussi nella
giornata di domani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK