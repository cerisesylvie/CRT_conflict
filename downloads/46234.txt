Consiglio Regionale della Valle d'Aosta - Oggetto del Consiglio n. 2694 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2694 del 25 luglio 2023 - Resoconto
OGGETTO N. 2694/XVI - Interpellanza: "Cronoprogramma per la
realizzazione della telecabina Pila-Platta de Grevon e avvio di un
confronto nella commissione consiliare competente".
Marguerettaz (Presidente) -
Punto n. 44 all'ordine del
giorno. Per la presentazione, la parola alla collega Erika
Guichardaz.
Guichardaz E. (PCP) -
Torniamo su un argomento di cui
abbiamo già parlato altre volte: la mega struttura la Platta de
Grevon. E lo ribadiamo, per l'ennesima volta, che parliamo solo del
mega ristorante della Platta.
Come avevamo già evidenziato, l'accordo di programma, che è
stato sottoscritto il 27 marzo, prevede comunque di andare avanti
con la realizzazione anche di quel pezzo di progetto, e,
contestualmente, viene data anche l'autorizzazione, ai sensi
dell'articolo 38 della legge 11/1998, per la realizzazione del mega
ristorante. Un mega ristorante che non avrebbe potuto essere
realizzato senza queste deroghe, in quanto era in contrasto con il
Piano regolatore di Gressan; inoltre, aveva possibili ricadute
sulle adiacenti aree protette, come è stato detto correttamente
dall'ingegner Zoppo, era compreso in fascia F1-F2 di pericolosità
per frana e, pertanto, necessitava di una deroga rispetto agli
ambiti inedificabili.
La Giunta regionale, su proposta del Comune interessato, quindi
con l'Accordo di programma, ha autorizzato la Stellona e ha
dichiarato, o comunque sottoscritto in qualche modo, che questa
deroga agli ambiti inedificabili avveniva al fine della
salvaguardia di rilevanti interessi economici e sociali. Ad oggi a
noi non risulta esservi nessuno studio che dimostri quest'interesse
economico e sociale e soprattutto la sua salvaguardia, visto che
attualmente non esiste un'attività commerciale su quella cresta.
Quindi cosa si deve salvaguardare? Questa è una delle cose che
chiederemo all'Assessore.
La valutazione positiva e condizionata sulla compatibilità
ambientale, evidenziava moltissime criticità proprio su questo
pezzo e su questa struttura e, quindi, chiediamo quale sia la
documentazione che supporta la salvaguardia dell'interesse
economico-sociale per attivare quelle deroghe, le motivazioni degli
atti prodotti, le misure di cautela e mitigazione definite nei
tavoli tecnici che sono stati tolti dal controllo dei cittadini
(quindi non le abbiamo né viste né abbiamo potuto fare osservazioni
su quel tema). Chiediamo, in particolare quali sono queste misure
di mitigazione e le soluzioni alternative valutate che comportano
minori inconvenienti per l'integrità della zona interessata.
In merito invece agli aspetti di carattere economico, quello che
chiediamo, questa volta, è di conoscere un'altra cosa: ci è stato
detto che sarà Finaosta a finanziare la Stellona, che è passata da
5 milioni a 6 milioni e mezzo, mentre la richiesta di finanziamento
della Pila chiede una cifra quasi del doppio rispetto a questo.
Chiediamo all'Assessore di conoscere il cronoprogramma della
realizzazione dell'opera, sotto l'aspetto sia tecnico, sia
economico e se è stato richiesto alla Pila, per il tramite di
Finaosta, un
business plan
che definisca la fattibilità
economica di quel locale commerciale strutturato come da progetto
(ricordiamo che si tratta di un mega locale che, naturalmente, ha
bisogno dell'accensione di un mutuo).
Infine, rilevando che, in sede di dibattito diverse volte, c'era
stata la disponibilità dell'Assessore a un incontro - la prima
volta il 23 di febbraio, poi il 24 di marzo, parliamo del 2022,
circa un anno fa - ma l'Assessore non è mai venuto in
Commissione.
Il 5 aprile ha detto: "Si potrà effettuare un sopralluogo", e
un'oretta fa ci è arrivata proprio la notizia che ci sarà un
sopralluogo: evviva! Naturalmente, non potremo vedere gli accumuli
di neve, perché immagino che in questo momento sulla Platta de
Grevon di neve non ce ne sarà; sicuramente, invece, alcune delle
altre criticità che sono state evidenziate anche dal nostro gruppo
politico potranno essere ben osservabili dai Consiglieri.
Presidente -
Per la risposta, la parola all'assessore
Bertschy.
Bertschy (AV-VdA Unie) -
Chi è finito nella morsa
Minelli-Guichardaz, in queste due ultime interpellanze, tra metano
e Platta de Grevon...
Intanto, avremo modo di completare le cose che richiede anche
martedì e poi, ovviamente nei prossimi incontri, e anche di fare un
sopralluogo che è per la Quarta Commissione e per i Commissari che
avranno piacere di partecipare.
Per quanto riguarda la prima domanda: il cronoprogramma è
pubblicato, insieme a tutta la documentazione, nella sezione "Bandi
e avvisi" del sito della società: è visibile; se vuole io ne ho
stampato una copia e gliela lascio.
Per quanto riguarda invece il programma economico, ci si deve
riferire al Piano strategico che la società ha presentato: quindi è
quello presentato alla Finaosta.
Per quanto riguarda la seconda domanda - che è molto lunga,
quindi non leggo altrimenti perdo altri secondi -: per quanto
concerne le misure di mitigazione previste nel progetto definitivo
dell'opera, approvato con la deliberazione e utilizzato nell'ambito
della procedura di gara per l'affidamento dei lavori, conclusasi
con l'aggiudicazione degli stessi da parte del Consiglio di
amministrazione della scrivente società il 23 maggio 2023, soddisfa
tutte le richieste e le osservazioni formulate nell'ultima
Conferenza dei servizi del 13 dicembre 2022, prodromica al
perfezionamento dell'Accordo di programma e, più in generale,
quelle formulate a vario titolo da tutti gli enti competenti.
A seguito dell'integrazione e degli approfondimenti richiesti in
ambito dell'istruttoria di valutazione e di impatto ambientale al
progetto, conclusisi con il provvedimento dirigenziale 3193 del 31
maggio 2022, nell'ambito dell'ultima Conferenza dei servizi del 13
dicembre 2022, sono stati rilasciati i seguenti pareri: parere da
parte del Dipartimento Ambiente e biodiversità, sostenibilità aree
naturali protette aventi ad oggetto l'AZPS IT 1202020 Monte Avic e
Monte Emilius, Comuni di Cogne e Gressan; parere rilasciato l'8
novembre 2022 da parte del Dipartimento risorse naturali e corpo
forestale; parere rilasciato il 4 novembre 2022 da parte del
Dipartimento Soprintendenza per i beni e le attività culturali,
patrimonio paesaggistico e architettonico; parere rilasciato con
protocollo 1096 da parte del Dipartimento Soprintendenza per i beni
e le attività culturali, patrimonio paesaggistico e architettonico
avente ad oggetto: "Conferenza dei servizi per l'Accordo di
programma promosso dal Presidente della Regione su iniziativa
assunta dalla società Pila per la realizzazione di una nuova
telecabina"; parere rilasciato il 27 gennaio 2023 da parte del
Dipartimento programmazione risorse idriche e territorio avente
come oggetto: "Convocazione e servizi finali riguardanti la
realizzazione della telecabina Pila-Couis nei Comuni Gressan e
Cogne".
Per quanto riguarda la procedura di deroga, ex art. 38 della
l.r. 6 aprile 1998 n. 11, preme evidenziare che la deliberazione
della Giunta regionale relativa alla procedura e utilizzazione
prevista dal suddetto è ricompresa
ex lege
in quella di cui
all'articolo 26 quando è attivata la procedura di accordo di
programma prevista dal medesimo articolo.
In particolare la Giunta ha autorizzato altresì, ai sensi
dell'articolo 38 comma 12 l.r. 6 aprile 1998 n. 11, l'esecuzione
delle opere su proposta dei Comuni di Gressan e di Cogne i quali
hanno deliberato, rispettivamente il 23 febbraio 2022 e il 22
dicembre 2022, di qualificare le opere relative alla concessione
della nuova linea funiviaria Pila-Couis e alla realizzazione delle
opere complementari al comprensorio sciistico quale intervento
diretto alla salvaguardia di rilevanti interessi economici e
sociali.
Per quanto riguarda la domanda n. 3, il nuovo impianto
relativamente al bar ristorante che costa 4.396.837 euro, e non
euro 6.463.408 così come indicato nell'interpellanza - così mi
dicono; io l'ho cercato e non l'ho trovato - e viene interamente
coperto da risorse finanziarie della società senza ricorso a
capitali terzi.
Quell'importo che voi riferite si riferisce all'intero edificio
polifunzionale della stazione di monte comprese le opere
funiviarie.
Per quanto riguarda le modalità, la società sta facendo le sue
valutazioni e, in questo momento, si ritiene che rispetto alla
legge 14 novembre 2016 n. 20, articolo 9 comma 7, qualora si tratti
di gare d'appalto o di procedimenti amministrativi non ancora
conclusi, l'accesso ai documenti è differito alla conclusione dei
dati dei relativi procedimenti nel caso in cui la divulgazione del
documento oggetto di accesso possa recare danno alla Regione o a
terzi. Quindi, in questo momento, c'è il differimento di questi
documenti di accesso che, ovviamente, ci sono per aver organizzato
il Piano finanziario di gestione del ristoro.
Punto n. 4: ovviamente da parte nostra c'è la massima
disponibilità al confronto con i componenti del Consiglio regionale
ad un sopralluogo in sito, ma è comunque doveroso precisare che
l'intervento risulta regolarmente autorizzato e che sono state
avviate le procedure per la sua realizzazione. Martedì mattina
avremo modo di completare in maniera approfondita sia le parti
dell'interpellanza che ho dovuto leggere velocemente, che di fare
un sopralluogo nei luoghi indicati. Se poi avrà piacere di farlo in
mezzo alla neve, io sono disponibile anche d'inverno, basta che ci
indichiate anche voi quale data vi va bene: non le dico di andare a
sciare ma possiamo andarlo a vedere insieme alla neve.
Presidente -
Per la replica, la parola alla collega Erika
Guichardaz.
Guichardaz E. (PCP) -
Di me e della consigliera Minelli
si può dir tutto, ma non che non ci sia disponibilità, in qualsiasi
giorno a qualsiasi ora, per recarsi in alcuni luoghi; quindi,
sinceramente, Assessore, dal momento che questa è una richiesta di
oltre un anno fa, devo dirle che nessuna sua richiesta mi è
arrivata in oltre un anno e mezzo. Per tali ragioni, rimando al
mittente tranquillamente quello che lei mi ha chiesto.
Le opere sono già partite e, molto probabilmente, aveva senso
fare il sopralluogo prima che si iniziasse l'opera, come era più
utile fare l'approfondimento prima che iniziasse l'opera, ma
vediamo un muro sotto questo punto di vista.
Anche rispetto alle sue risposte, altra cosa che faccio di
solito è documentarmi: conosco benissimo quel verbale della
Conferenza dei servizi, ma lì dentro non c'è mezza misura di
mitigazione. Quello che le ho chiesto è quali sono le misure di
mitigazione, perché io lì non le ho ritrovate. Eppure stiamo
parlando di un tracciato che scende su una cresta e vede lo
sventramento di mezza montagna. Questo perché dobbiamo allargare in
maniera significativa quella pista; conosciamo benissimo la
fragilità dell'area superiore e ci ha ricordato anche il
consigliere Rosaire che c'è del
permafrost
in quella zona.
Noi quindi sappiamo benissimo anche cosa c'è in quella zona e ci
saremmo aspettati anche che la valutazione di impatto ambientale
comunque evidenziasse queste misure di mitigazione. Invece, come le
dicevo, si è pensato di sottrarre completamente tutta questa parte
alla partecipazione dei cittadini.
Rispetto al sopralluogo, anche qui non ci saranno i tecnici
interessati. Nel senso, va bene fare il sopralluogo con la società,
ma molto probabilmente sarebbe stato interessante poter avere, da
parte di chi ha dato quei pareri, soprattutto rispetto alla parte
ambientale, alla parte paesaggistica e via dicendo, alcune notizie
che naturalmente la Pila non potrà darci sotto questo punto di
vista; quindi, chissà che magari un domani non si venga in
Commissione per renderci edotti.
Ricordo poi che, rispetto a quel progetto, non solo noi abbiamo
fatto osservazioni ma Legambiente ha fatto osservazioni e anche
l'ex direttore della stazione, Guido Regruto, che è stato direttore
per diciannove anni, aveva fatto delle osservazioni, e forse valeva
la pena capire qual era la proposta alternativa. Dico: "Valeva la
pena" perché prendere semplicemente in considerazione e farle
conoscere in Commissione, magari avrebbe convinto tutti della bontà
di quel progetto, come magari avremmo invece deciso di modificare
in qualche modo quel progetto, soprattutto per quello che riguarda
il posizionamento del secondo tronco e quello che riguarda la
stazione di monte che, sappiamo bene, non essere nel piano ma
essere messa sulla cresta.
Sinceramente, io non avrei dato la bandiera nera a Lavevaz ma
l'avrei data questa volta a lei Assessore perché, a differenza del
solito atteggiamento costruttivo che lei ha, e glielo riconosco
perché su moltissime cose ha un atteggiamento costruttivo e di
confronto, su questo progetto ha alzato un muro incomprensibile;
almeno per me incomprensibile. Sicuramente ci sarà anche la volontà
di non volere un dibattito su scelte anche rispetto al futuro della
Valle d'Aosta, in questo senso e, sinceramente, ribadisco, vedo
questa chiusura un po' come la chiusura rispetto al condominio
Vista mare dell'Arco d'Augusto, un po' come dei segnali
d'allarme.
Non so, ci sarà un minimo comun denominatore su questi due
progetti e magari andando ad analizzare i dati potremmo ritrovarli.
Sicuramente, quello che dispiace è non essersi potuti confrontare
su questo progetto che, almeno per la comunità che io in qualche
modo ho rappresentato per cinque anni, sarà un progetto
importante.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK