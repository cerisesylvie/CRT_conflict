Consiglio Regionale della Valle d'Aosta - Oggetto del Consiglio n. 3344 del 22 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3344 del 22 febbraio 2024 - Resoconto
OGGETTO N. 3344/XVI - Approvazione di mozione: "Impegno ad un
confronto con le Commissioni consiliari competenti circa lo stato
della progettazione ed degli interventi che si svolgeranno nel
tratto della Strada Statale 26 tra Quart e
Saint-Christophe".
Marguerettaz (Presidente) -
Punto n. 56 all'ordine del
giorno. Per la presentazione della mozione, la parola al collega
Baccega.
Baccega (FI) -
Il gruppo di Forza Italia insiste su
questo argomento, che è quello della Statale 26, perché ritiene
proprio che ci siano degli interventi da fare con una certa
immediatezza, proprio perché è piuttosto complicato e piuttosto
difficile quel tratto di strada; un tratto di strada che da Quart a
Saint-Christophe, ai confini di Aosta, in qualche modo vede
veicolazioni piuttosto  importanti e su questo argomento ci
siamo abbastanza concentrati negli anni, sono ben sette gli atti
ispettivi che abbiamo proposto all'attenzione del Consiglio.
Ne richiamo uno in particolare: parlo dell'ordine del giorno del
1° dicembre 2022, che era collegato al DEFR (Documento di Economia
e Finanza Regionale), dove si parlava dell'infrastruttura viaria
regionale, che poi è stato approvato con 34 voti da parte del
Consiglio, e che chiedeva riscontri rispetto alle realizzazioni
programmate dall'ANAS, perché all'epoca c'erano stati dei
confronti, qui sotto in sala stampa, sugli investimenti
pianificati, e il Consiglio regionale avrebbe dovuto essere
informato per mezzo della Commissione competente sull'esito del
confronto.
La mozione vede dei ritardi, quindi la necessità di intervenire
rispetto ai ritardi che si sono accumulati, perché qualcosa in quel
tratto di strada, lo sa Assessore, sta succedendo, mi riferisco
soprattutto a dove incide la rotonda dell'aeroporto.
Lì si è appena insediato il centro commerciale Conad, si
insedierà il centro commerciale Euronics, che si sposta dalla parte
iniziale di Saint-Christophe; nella stessa zona è prevista la
realizzazione di un distributore di carburanti piuttosto importante
e poi ovviamente sono in fase di realizzazione i lavori per
l'aeroporto, quindi c'è anche un traffico piuttosto significativo.
Senza dimenticare che c'è la Protezione civile, c'è una USL che in
qualche modo, quando arriva l'elicottero dalla montagna, deve avere
la possibilità di muoversi con una certa facilità.
Tutto questo ancora di più aggravato dal fatto che su quel
tratto di strada al giorno incidono un certo numero di pullman, che
vanno a sostituire la ferrovia, che in questo momento è chiusa.
Per questo noi diciamo che c'è bisogno davvero di individuare un
modus operandi
di ristrutturazione che sia meno impattante
di quello che fu presentato nel 2017 e anche appaltato, perché era
davvero invasivo rispetto alle aree che si erano individuate: uno
spartitraffico esagerato, tutta una serie di inserimenti nei centri
commerciali che portavano via numerosi posti auto. Quindi c'è
l'esigenza di raccogliere sicuramente quello che hanno chiesto i
commercianti, gli artigiani, coloro che hanno delle attività
commerciali e artigianali in quell'ambito, quello che hanno chiesto
i due Comuni interessati, Saint-Christophe e Quart, ma soprattutto
anche in un ambito di sicurezza, per esempio i ciclisti: lì era
prevista una ciclabile e i ciclisti spesso sono in difficoltà su
quel tratto di strada; forse sarebbe stato meglio farla lì la
ciclabile, e non nel capoluogo.
Visto che ci sono questi 14 milioni che sono stati messi a
disposizione da parte dell'ANAS per le  strade valdostane, ma
rispetto a queste risorse non sappiamo quale sarà l'utilizzo (ci
sono ancora, credo, degli avanzi di amministrazione del passato),
noi chiediamo a lei di confrontarsi urgentemente con le Commissioni
competenti per comunicare quali percorsi si sono intrapresi, perché
abbiamo anche bisogno di conoscere, magari ci sono cose che si sono
dette ma non sono così esatte, nei rapporti appunto convenuti con
l'ANAS, e per presentare lo stato delle progettazioni e degli
interventi che si svilupperanno nelle zone interessate della
Statale 26, con particolare riferimento ai lavori della
realizzazione della nuova stazione aeroportuale della Statale 26,
là dove c'è il rischio che, davvero, ci siano molti più
insediamenti e che il tratto di strada rimanga quello che è: molto,
ma molto pericoloso.
Presidente -
La discussione generale è aperta. Qualcuno
intende prenotarsi? Assessore Sapinet, ne ha facoltà.
Sapinet (UV) -
Grazie collega Baccega che dà
l'opportunità di continuare il confronto su questo
dossier
,
un dossier che lei conosce molto bene avendo ricoperto questo ruolo
prima di me, dove è importante sicuramente fare dei passi avanti.
Come diceva il collega Marzi nello scorso Consiglio, raccogliamo un
testimone, dobbiamo fare dei passi avanti, passi che devono essere
fatti sicuramente con rapidità, ma soprattutto riguardo a questo
dossier devono essere accurati e assolutamente condivisi con tutti
gli attori. Io rispondo per conto del Governo, condividendo con i
colleghi di Giunta che sono coinvolti, considerato che l'iniziativa
parla della questione dell'aeroporto, delle ricadute sul settore
commerciale... e così anche come condiviso con i Presidenti delle
Commissioni coinvolte, che ringrazio.
Abbiamo già ricordato in quest'Aula e nella discussione
dell'interrogazione precedente di ieri il tema della
riqualificazione dell'area che insiste lungo la Strada statale 26
tra i due Comuni, di Quart e Saint-Christophe, che ha un carattere
prioritario per questa Giunta e per questa maggioranza, così come
gli altri interventi. Però andrei a suddividere questa situazione
che, di fatto, ha già - come abbiamo detto ieri - una copertura
finanziaria, come lei giustamente ricordava, da tutti gli altri,
comprese anche le criticità, per tranquillizzare anche il collega
Brunod.
I 14 milioni... e vedremo nei prossimi giorni se saranno 14, ma
dovrebbero essere, sicuramente saranno 14; è chiaro che speriamo
anche qualcosa di più. Verranno ufficializzati e, in seguito a
quell'atto, verranno definite le priorità su tutti gli altri
interventi, su questo la copertura, c'è sia lato Regione che ANAS,
ma l'abbiamo detto ieri.
Nel testo della mozione, giustamente, si fa cenno all'importanza
di questa zona ai fini commerciali, tanto più in vista dei prossimi
insediamenti di nuove attività: lo svincolo autostradale,
l'ingresso di Aosta est è centrale, anche ai fini della mobilità di
entrata e di uscita dalla città, ma soprattutto per quel che
riguarda la parte legata alla sicurezza.
In quest'ottica la collaborazione con ANAS è fondamentale, così
come è fondamentale - lo dicevamo in apertura - la collaborazione
con i Comuni interessati da questi interventi, al fine di tenere in
giusta considerazione quelle che sono le richieste e le
osservazioni raccolte in vista della nuova fase progettuale
dell'avvio dei lavori, anche memori di quello che fu il passaggio
precedente, che ricordava anche lei, nel 2017.
Non torniamo sulle tempistiche e sulle problematiche, le abbiamo
trattate ampiamente ieri, ma crediamo che quel momento da lei
proposto sarà anche il momento per fare il punto sulla situazione
dei lavori di realizzazione del
terminal
passeggeri, a
supporto dell'aeroporto Corrado Gex. Qui diventa difficile, e
questo è emerso, riuscire a dare una priorità alla rotonda rispetto
a tutto l'intervento che va portato avanti nella sua totalità.
Per ritornare alla sua richiesta del passaggio in Commissione,
che è contenuta all'interno della mozione, ritengo che un confronto
utile e fattivo si possa assolutamente affrontare, soprattutto
tenendo conto dei prossimi sviluppi su tutti i fronti aperti,
ovvero quando ANAS avrà elaborato la proposta per il nuovo progetto
lungo la Statale 26 tra Quart e Saint-Christophe, e tenuto conto,
ovviamente, delle esigenze del territorio con il quale ci stiamo
confrontando: Amministrazione comunale e tutti gli attori; la parte
commerciale, giustamente, ricordava, nel primo progetto, il venir
meno di tutta una serie di posti auto che sono sicuramente
strategici.
Concorderei alcune piccole modifiche alla mozione, confermando
la volontà di mantenere la massima attenzione e il confronto con
ANAS per l'aggiornamento di questa progettazione e i confronti
anche sugli altri interventi che ci vengono richiesti.
Andremmo a dare "concretezza", più che "urgenza", perché occorre
veramente prendersi il tempo, ma verremo volentieri a confrontarci
concretamente con le Commissioni competenti. E poi, oltre alle
progettazioni, anche "ad eventuali elaborati relativi agli
interventi che si svilupperanno".
Queste sono le proposte di emendamento.
Presidente -
Grazie Assessore. Qualche Consigliere vuole
prenotarsi? I proponenti rispetto all'emendamento? Ha chiesto la
parola il collega Baccega, ne ha facoltà.
Baccega (FI) -
Rispetto al suo intervento, ci sono degli
elementi sicuramente positivi: il fatto che questo passaggio
diventi prioritario è davvero fondamentale, perché sapere poi se
questi 14 milioni saranno 14 milioni, con l'auspicio che siano di
più ovviamente, se fossero di meno non va bene perché non si fanno
i comunicati stampa dicendo: "Abbiamo 14 milioni" e sapere poi dei
tempi.
Sarebbe quindi opportuno davvero andare in Commissione con
queste certezze.
Risorse, crono programma, cominciare i lavori, quando, avere la
progettazione... questo è significativo.
Mi sembra che le vostre richieste di emendamento possano
tranquillamente essere accolte perché vanno nella direzione che noi
auspicavamo con questa mozione, ovvero confrontarci in Commissione,
aprire il dibattito e dare corpo.
L'unica raccomandazione che mi sento di fare è che domani
mattina bisogna alzare il telefono e dire all'ANAS: "Ragazzi, qui
bisogna davvero dare una priorità", perché lei l'ha detto,
carattere prioritario, per dare priorità bisogna fare degli atti,
scrivere una lettera, alzare il telefono e dire: "Questo progetto
deve arrivare quanto prima alla Commissione competente".
Presidente -
Ci sono interventi ancora in discussione
generale? Non ci sono interventi, chiudo la discussione generale.
Vi sono dichiarazioni di voto? Non ci sono dichiarazioni di voto.
Metto in votazione la mozione così emendata.
Presenti, votanti e favorevoli: 33
La mozione emendata è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK