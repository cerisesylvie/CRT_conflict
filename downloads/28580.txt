Consiglio Regionale della Valle d'Aosta - Oggetto del Consiglio n. 110 del 28 aprile 1969 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 110 del 28 aprile 1969 - Resoconto
OGGETTO N. 110/69 - Acquisto di azioni della Centrale del
Latte di Aosta. (Ritiro di mozione - Approvazione di ordine del
giorno)
Dolchi (P.C.I.)
- Signor Presidente, Colleghi
Consiglieri, poche parole per ribadire la necessità contenuta nella
mozione che secondo noi si addivenga a dare esecuzione alle norme
statutarie e della convenzione che prevedono l'acquisto, da parte
degli Enti pubblici Regione e Comune, di quelle azioni non
acquistate nei due anni successivi all'inizio di attività della
Centrale del latte da parte della categoria produttori o
rivenditori.
Il problema che, il Consiglio lo ricorda, è stato rinviato su
richiesta dell'Assessore il quale riteneva di dover approfondire il
problema in sede di commissione. Da una successiva interpellanza lo
stesso Assessore ha assicurato che in sede di discussione di
mozione sarebbe stato precisato il pensiero della commissione in
proposito a questo argomento.
Io vorrei ribadire che la mozione è stata da noi presentata
soprattutto perché alla luce di questi primi esercizi risulta,
oltre che il fatto di non assolvere ad un impegno preciso e
stabilito dallo Statuto, stabilito dall'atto costitutivo della
Società, risulta anche assurdo il fatto che gli Enti pubblici
intervengono nel pareggio del bilancio così come ha fatto il
Consiglio regionale, destinando un contributo straordinario alla
fine dell'esercizio 1968 e pure intervenendo finanziariamente,
avendo l'onere dei passivi che si realizzano nelle Centrali del
Latte, non ha una autonoma possibilità decisionale in quanto è
ancora presente quella figura piuttosto anormale dell'Istituto S.
Paolo che ha anticipato le quote azionarie per i produttori e per i
rivenditori e che in virtù di questa anticipazione ha quattro
Consiglieri nel Consiglio di amministrazione.
Riteniamo quindi che l'approvazione della mozione e quindi
l'acquisto da parte del Comune di Aosta e dell'Amministrazione
Regionale delle residue azioni non vendute - e ci risulta che
nessuna di queste azioni sia stata acquistata dai produttori o dai
rivenditori - normalizzi una situazione, metta in condizione gli
Enti pubblici di avere una piena rappresentanza e una completa
autonomia decisionale in proposito.
È quindi in questo spirito che ci auguriamo che il Consiglio
voglia aderire alla nostra mozione di impegnare la Giunta a
provvedere all'acquisto delle azioni.
Maquignaz
(D.C.)
- È vero quanto diceva il
Consigliere Dolchi che, in base all'atto costitutivo, trascorsi i
due anni la Regione avrebbe dovuto acquistare le azioni nel caso
che gli agricoltori conferenti non le avessero prese.
E altrettanto avrebbe dovuto fare il Comune, però io dico
questo, che non è che gli Enti pubblici non abbiano controllato la
gestione della Centrale, noi abbiamo due rappresentanti, il Comune
ha i suoi due rappresentanti e le posso assicurare che tutte le
decisioni importanti sono state prese dopo avermi interpellato, ed
io a mia volta parlavo in Giunta, quindi le decisioni importanti,
come ripeto, vengono fatte dopo aver sentito e avuto il parere,
direi favorevole dell'Amministrazione regionale.
Penso che altrettanto abbiano fatto i rappresentanti del Comune.
La verità però è che la Società svolge un'attività che ha delle
caratteristiche di servizio pubblico e questa, lo sappiamo, costa e
quindi piuttosto io vorrei soffermarmi un momento ad illustrare un
po' la situazione della Centrale del Latte, per poi giungere alle
conclusioni, cioè dare poi il mio orientamento per quanto concerne
la mozione.
Ho analizzato attentamente il quadro delle spese di gestione e
da lì si può notare con dei dati precisi, dei dati che si desumono
dai bilanci consuntivi, che i costi della mano d'opera sono
aumentati di dodici milioni rispetto a quelli che erano
inizialmente dai 31 milioni e 9 sono passati a 43 e 9, sono cifre
arrotondate ma comunque sono 12 milioni di differenza.
Parlo di stipendi, salari e contributi.
Per quanto riguarda le imposte, le tasse usuali, quelle normali,
sono pure aumentate sensibilmente dal 1° esercizio da 1 milioni 778
mila sono passate a 5 milioni 544 cioè 3 milioni e sei in più.
La tassa di registro poi sui proventi lordi del 2,50% - per cui
si è fatta tutta quell'azione per cercare di resistere ma anche la
Commissione centrale poi ha dato torto - la dobbiamo pagare, sono
altri 6 milioni all'anno che gravano sulle spese di gestione, senza
contare i 15 milioni di tutti gli arretrati che abbiamo pagato
l'anno scorso con quel provvedimento.
Quindi c'è un totale di 21 milioni e 700 mila che sono aumenti
inevitabili, aumenti su cui non si può discutere, sono stati
mantenuti sin dall'inizio sia il prezzo del latte al conferitore,
sia quello del latte al consumo, invariati, dico, fino all'anno
scorso al 31 ottobre, quindi si capisce chiaramente che quegli
aumenti di mano d'opera, di contributi, di tasse, è chiaro che se
non si muovono i due termini cioè l'acquisto del latte e il prezzo
del latte all'acquisto e alla vendita, è chiaro che il bilancio è
passivo.
Quindi direi che non è che ci sia mancato un controllo, è una
situazione dovuta a quelle caratteristiche di servizio pubblico che
ha la Centrale, per cui per la sezione bilancio c'è ben poco da
fare.
Se poi si aggiunge che la Centrale è entrata in funzione dopo
alcuni anni dalla sua costruzione e quindi con delle attrezzature
non in perfetto stato e anzi direi addirittura un po' sorpassate,
si ha il quadro completo della situazione.
La sostituzione dell'impianto dell'imbottigliamento con i
contenitori a perdere ha portato notevoli vantaggi al consumatore
dal punto di vista igienico-sanitario, però viene a costare più di
dieci lire al litro.
Tenuto conto che l'impianto è entrato in funzione a fine marzo,
mentre l'aumento del prezzo del latte è avvenuto al 31 ottobre, ai
21 milioni e 700 che dicevo prima per gli altri oneri, per gli
altri aumenti, vanno aggiungi gli undici milioni e 100 mila che
sono dovuti proprio a questo mancato aumento in concomitanza con il
nuovo impianto dell'imbottigliamento.
500 mila poi sono circa le passività del Caseificio.
Quindi il totale delle passività per l'anno 1968 è di 33 milioni
e 381 mila, cifra che sembra allarmante, se però la si esamina
attentamente, come ripete la Commissione che si è soffermata molto
su questo, sono cose inevitabili, non c'è niente da fare.
La Società ha già fatto richiesta del rimborso di questi 33
milioni perché i 20 milioni che noi abbiamo dato l'anno scorso sono
serviti a pagare i 15 milioni di arretrati dell'imposta di registro
e per i 5 milioni che erano le passività dell'esercizio 1967.
Quindi la richiesta adesso inoltrata dalla Centrale si riferisce
ai 33 milioni, passività dell'esercizio 1968 e che io ritengo
dovremo pagare perché altrimenti la Banca non potrà più pagare.
Un piccolo sguardo invece ai macchinari acquistati, tanto perché
i Consiglieri sappiano come si trova attualmente la Centrale, oltre
alla nuova imbottigliatura che si rendeva necessaria perché quella
di prima non aveva più quei requisiti igienico-sanitari, si sono
acquistati due autocarri per la distribuzione del latte. Autocarri
che sono stati esaminati attentamente, che sono idonei per quel
tipo di bottiglie che abbiamo adesso, e questo però serve per la
distribuzione.
Si è acquistata una nuova caldaia a vapore, alla Centrale ce
n'era una sola e nel caso di un eventuale guasto si sarebbe
paralizzato completamente il servizio, quindi un'altra spesa che
era indispensabile.
Un più moderno lava bidoni per assicurare la pulizia dei
recipienti e una pesalatte di precisione con la registrazione del
peso.
Quindi le attrezzature della Centrale si può dire che oggi sono
notevolmente migliorate.
Come prospettive per il futuro l'acquisto dei macchinari nuovi
dovrebbe comportare una diminuzione delle spese di manutenzione, le
vendite del latte alimentare sono sensibilmente aumentate con il
nuovo sistema di imbottigliamento e questo è segno che il
consumatore ha apprezzato questo nuovo servizio.
E questo secondo me è la cosa più importante, cioè assicurare
alla nostra popolazione un servizio idoneo sotto tutti gli
aspetti.
La lavorazione dei superi con la quotazione attuale della
fontina non costituisce più una preoccupazione per quanto concerne
le passività, ho desunto dall'ultimo bilancio 1968 e ho visto che
il costo netto del Caseificio è di 48 milioni e 9, gli incassi del
caseificio 48 milioni e 4, una differenza di 455 mila. Siccome non
è facile fare la suddivisione netta delle due gestioni, si suppone
che da 500 mila a un milione siano queste passività.
Quindi dicevo solo che il caseificio non presenta dei timori per
quanto concerne l'aggravio delle passività, e del resto la
lavorazione dei superi si rende necessaria e indispensabile perché
non è possibile avere giornalmente il quantitativo di latte
necessario per l'uso alimentare.
Quindi dicevo che anche se noi consideriamo che nell'esercizio
1969 noi avremo questa diminuzione di 11 milioni e 6, dovuta al
mancato aumento del latte al momento del cambiamento
dell'attrezzatura per l'impianto dell'imbottigliamento, quindi 11
milioni e 6 non li potremo recuperare, qualchecosa si potrà
recuperare per le nuove attrezzature, però dai 20 ai 25 milioni
all'anno noi ce li troveremo sempre come passività.
Questo tanto perché sia chiaro qual è la situazione e per poter
dimostrare che l'Ente pubblico controlla, solo che ci sono degli
aumenti inevitabili per cui queste passività resteranno.
Invece, ritornando adesso alla mozione, come dicevo prima, lo so
che in base all'atto costitutivo noi dovremmo acquistare. Lo so che
è scaduto da due anni e che se anche aspettiamo un cinque o sei
mesi penso che non cambia mica niente, cioè che non è che cambi la
situazione della Centrale del Latte.
Io avevo proposto, vi ho detto l'altro giorno qual era stato,
qual era il mio orientamento e qual era l'orientamento che ne era
venuto fuori nella discussione che noi abbiamo fatto in seno alla
Commissione dell'Agricoltura. Commissione che è consultiva, però
dice che lì si era esaminato a fondo il problema, l'interesse
sarebbe questo: di cercare di avere le categorie interessate in
seno al Consiglio di Amministrazione, cioè produttori e
conferitori.
Secondo me è una cosa che dovrebbe servire e che è sempre per
una questione di principio che l'interessato sia presente, che
discuta dei suoi problemi nel momento opportuno.
Quindi l'unica mia preoccupazione era quella di avere la
rappresentanza dei rivenditori e dei conferitori in seno a questo
Consiglio di Amministrazione. Io avevo espresso un orientamento del
tutto personale e avevo riferito l'orientamento della Commissione
all'Agricoltura, quindi siamo liberi di esaminare, però dico solo
che l'unica cosa a cui tengo è che ci siano queste rappresentanze
in seno al Consiglio di Amministrazione.
Milanesio
(P.S.U.)
- Questo argomento della
Centrale Laitière d'Aoste è già stato affrontato in altre
circostanze, in altre occasioni e oggi penso sia opportuno e utile
arrivare ad una conclusione.
Del resto l'esposizione dell'assessore e le dichiarazioni che lo
stesso ha reso sono tali, io ritengo, da consentire di trovare una
soluzione positiva che compensi un po' le varie esigenze che sono
state espresse in questo Consiglio. E cioè per intenderci che
compensi la pubblicità totale della Centrale Laitière e anche a mio
avviso la rappresentanza all'interno del Consiglio di
Amministrazione di determinate categorie che con la Centrale
Laitière evidentemente hanno a che fare, che sono "magna parte" del
problema della produzione e della distribuzione del latte.
Per cui se il Consiglio potesse addivenire a una soluzione che
mi permetto di proporre, penso che risolveremmo in uno i due
problemi, cioè fare ottemperare da parte della Regione e del Comune
di Aosta a quell'impegno che era stato assunto nell'atto
costitutivo della Centrale Laitière e cioè che dopo i primi due
esercizi, qualora i produttori e i rivenditori non avessero
acquisito quelle azioni che venivano a loro destinate e che erano
depositate nel frattempo presso l'Istituto Bancario S. Paolo,
qualora quest'assorbimento non fosse avvenuto, gli Enti pubblici
sarebbero intervenuti per assorbirli loro stessi.
Ebbene io ritengo che il tempo sia ampiamente trascorso, del
resto queste categorie difficilmente si riescono a mettere
d'accordo per portare avanti un'azione di questo tipo, la Centrale
del Latte ha quelle difficoltà di gestione che sono connaturate a
questo tipo di servizio pubblico, per cui è logico prevedere quello
che ha detto l'Assessore, che cioè le passività ci sono, ci saranno
e continueranno ad esserci, forse si potrà studiare una forma
migliore, più opportuna, di valorizzazione di prodotti magari
caseari di questa Centrale del Latte, però una cosa certa è che fin
da oggi noi possiamo prevedere un passivo in continuazione di
questa Centrale del Latte.
Quindi il problema che tutti ci ponevamo era questo: se questo
passivo deve essere sopportato dalla Regione, come accade, non dico
neanche dal Comune di Aosta ma dalla Regione, come accade, è
giusto, è doveroso che Regione e Comune, che gli Enti pubblici, che
l'Ente pubblico possieda totalmente questa Società per azioni,
altrimenti si potrebbe creare una situazione per altre aziende, per
altre attività di tipo assai strano, per cui là, dove c'è una
partecipazione della Region, queste Società che configurano un fine
di pubblica utilità dovrebbero chiedere sempre il sanamento del
deficit di gestione alla Regione pur mantenendo per altri servizi
privati la loro quota di azione.
Evidentemente la Regione può e deve intervenire a copertura
totale di un deficit qualora essa stessa sia proprietaria di questa
Società, qualora questa Società si individui con una partecipazione
totalmente pubblica.
Quindi se per esempio si arrivasse alla determinazione di
acquisire queste azioni e di dare una rappresentanza a queste
categorie dei produttori e dei rivenditori, una rappresentanza
secondo me dovrebbe essere adeguata, ma pur sempre minoritaria, in
quanto l'interesse preminente che si deve esprimere nel Consiglio
di Amministrazione della Centrale del Latte deve essere quello
dell'Ente pubblico, che in questo caso rappresenta i consumatori,
rappresenta il cittadino, rappresenta l'utente. Ora io avevo
preparato assieme ai Capigruppo, a Ramera della DC e Chamonin del
Rassemblement, un ordine del giorno che aveva due significati, uno
quello di proporre questa soluzione e l'altro quello di invitare,
così tra le righe anche se non c'è scritto, l'opposizione a
ritirare la mozione presentata, perché sostanzialmente quelle
esigenze che vengono rivendicate verrebbero raccolte da questo
ordine del giorno se fosse fatto proprio dal Consiglio. Io dò
lettura di questo ordine del giorno che suona così:
"Il Consiglio Regionale della Valle d'Aosta, preso atto
dell'atto costitutivo della Centrale Laitière d'Aoste che prevede
l'assorbimento da parte della Regione e del Comune di Aosta
successivamente ai due primi esercizi delle azioni di categoria B e
C non acquisite dai produttori e rivenditori, poiché sia la Regione
che il Comune non hanno provveduto a tutt'oggi ad ottemperare alla
suddetta disposizione, dà mandato alla Giunta di provvedere
all'acquisto delle residuazioni con l'invito d'inserire nel
Consiglio di Amministrazione una adeguata seppur minoritaria
rappresentanza delle categorie dei produttori e dei
rivenditori".
Io, così, so che una richiesta di inserimento, anche di un
rappresentante o di rappresentanti della minoranza consiliare, era
stata avanzata dal Consigliere Germano, io penso che sia un po'
alla Giunta valutare questa, diciamo così, opportunità, tenuto
conto che queste nomine per la loro caratteristica e per il
regolamento di questo Consiglio spettano alla Giunta, quindi
dovrebbe essere la Giunta a valutare, a mio avviso, questa
opportunità che non è da scartarsi perché per quello che mi
riguarda contribuisce a rendere questi organismi anche così più
trasparenti nella loro gestione e diciamo così oggetto anche di un
controllo di uno stimolo critico che potrebbe pervenire da
eventuali opposizioni o minoranza.
Tonino (P.S.I.U.P.)
- Visto che l'Assessore ha parlato
della Commissione all'Agricoltura di cui il sottoscritto fa parte e
che sembrerebbe che, così genericamente parlando, anche il
sottoscritto fosse stato d'accordo ad una sospensione del problema,
ritengo dover chiarire la mia posizione avvenuta nell'ultima
riunione della Commissione Agricoltura in cui si aveva discusso
questo problema, e che avevo per l'appunto espresso il parere che
la Centrale del Latte venisse assorbita dagli Enti pubblici, in
osservanza dello Statuto medesimo.
La maggioranza era invece di diverso avviso: proponevano di
sospendere, mi pare per un anno, ogni decisione in merito, e che,
in quello scorcio di tempo, di interpellare sia i conferitori, sia
i rivenditori per vedere se si decidevano di assorbire le azioni
relative come disposto dallo stesso Statuto.
È vero che la Commissione ha attentamente esaminato i deficit
della Centrale ed è altresì vero che abbiamo dovuto constatare come
quelle spese non potevano essere corrette in nessun modo. Ritengo
però doveroso, in questa sede, ripetere la mia opposizione che non
è opposizione per essere solo tale ma che trova
giustificazioni.
Giustificazioni, in primo luogo vuol essere rispetto degli
Statuti, perché se ci mettiamo sull'ordine di non rispettare le
norme statutarie dei vari statuti apriamo le porte a delle diverse
interpretazioni di statuti stessi e che possono poi portare, a
seconda dei vari interessi, a scegliere ognuno dei propri canali e
determinare così una tale confusione che suonerebbe spregio a
precise norme statutarie.
Vi è uno Statuto e pertanto io penso che questo Statuto debba
essere rispettato. In secondo luogo credo che i conferitori, se
fosse stata una gestione utile quella della Centrale del Latte,
avrebbero a tempo debito provveduto ad assorbire le azioni di loro
spettanza.
Abbiamo esaminato in sede di Commissione la situazione della
Centrale e appunto da quell'esame si può capire quali siano stati i
motivi per cui sia i conferitori, sia i rivenditori non si siano
interessati all'assorbimento delle loro azioni che lo Statuto
predisponeva.
Terzo motivo di questa mia posizione è l'assurdità in cui viene
a trovarsi l'Amministrazione regionale che deve giustamente
intervenire finanziariamente per colmare il deficit della Centrale
senza peraltro avere alcun potere decisionale in merito.
In ordine a queste mie osservazioni e in omaggio alle osservanze
statutarie mi dichiaro d'accordo con i presentatori della
mozione.
Bordon (D.C.)
- Non avevo nessuna intenzione di prendere
la parola, ma per i precedenti colloqui che ho avuto con
l'Assessore all'Agricoltura, ed incoraggiato dalle saggie parole
che ha detto Tonino alla fine del suo intervento, mi permetto di
fare alcune osservazioni che già feci con Maquignaz.
Probabilmente io non intervengo più in queste discussioni perché
non è che si sia proprio dell'altra generazione, ma insomma un
certo numero di anni di differenza col momento attuale ci divide e
probabilmente non siamo più all'altezza dei tempi per amministrare,
in quanto che nella mia vita - e questa è una boutade - fui
Presidente anch'io, non Presidente della Giunta, non Presidente di
complessi, ma ebbi il piacere di essere Presidente per tanti anni
di una latteria turnaria di un piccolo paesino e vi garantisco che
per fare quadrare il bilancio di una latteria turnaria, quando non
avevamo la famosa mucca da mungere che era Regione, non era cosa
molto facile. Si trattava di discutere con tutti i proprietari che
erano tutti agricoltori in condizioni peggiori delle attuali, di
discutere il prezzo del casaro, il prezzo della legna, della luce,
del macchinario e chi più ne ha più ne metta perché la cosa è molto
più facile, però io mi stupisco di una cosa soltanto e posso anche
avere torto, io mi stupisco quando esamino la situazione di una
qualsiasi iniziativa, magazzini, stabilimento latteo-caseario, che
noi ci vediamo davanti agli occhi tutti i giorni e che, a un certo
momento, ci rendono un po' preoccupati perché in Valle d'Aosta noi
abbiamo per esempio, rimanendo al problema di cui stiamo
discutendo, lo stabilimento latteo-caseario, abbiamo - e lo diciamo
sempre con l'amico Maquignaz - da un parte delle continue richieste
dei produttori del latte che vogliono aumentare il prezzo - e
allora subito interveniamo tutti, chi più chi meno, chi è più
vicino a questa categoria, chi meno e insistiamo, perché il prezzo
del latte venga aumentato, perché la classe del contadino sappiamo
tutti le difficoltà che ha o che hanno ecc. Nello stesso momento,
dall'altra parte, abbiamo i rivenditori del latte che dicono: "noi
non ci accontentiamo forse più di queste lire, vorremmo un maggior
margine perché aumentano le imposte ecc. ecc.". In corrispondenza a
queste due forze - come giustamente ha detto Maquignaz - noi
abbiamo il consumatore, ma per il consumatore guai se si tratta di
aumentare il prezzo, perché il latte è l'elemento base del vitto, è
l'elemento che è più richiesto dalla classe che ne ha più bisogno
finanziariamente, che sta meno bene economicamente, quindi non mi
voglio dilungare perché voi avete già capito questo mio concetto,
ma la verità è questa: con questo sistema a un certo momento c'è la
mano d'opera, abbiamo avuto un paventato, minacciato sciopero di
alcuni giorni or sono, a un certo momento hanno chiesto o si sono
accordati su una proposta di aumento che io ho ritenuto anche molto
equa, in confronto a certe richieste, però la verità è che i costi
continuano a aumentare, il latte aumenta; aumentare il prezzo non
lo si può e la Regione viene fuori.
E a un certo momento eravamo qui dentro, ci siamo sentiti dire:
"bisognerà comperare una macchina nuova e vedrete che questo
deficit diminuirà", e oggi Signori siamo arrivati a 35 milioni.
Ebbene, io non voglio intervenire per portare una nota stonata, no,
io voglio proprio richiamare l'attenzione dei Signori che sono qui
presenti, dei Signori Consiglieri, ma io vi dico che avanti così
non si può andare, perché non c'è più nessuna impostazione
economica che sia a posto, noi allora diciamoci quello che ha detto
Milanesio. Milanesio ha detto: "questo stabilimento, per la sua
natura, per la sua vendita, per quello che ha da fare, è passivo",
e allora non perdiamo più tempo qui dentro, comperiamo queste
azioni che è lo Statuto che ce le fa prendere, lasciamo fuori
queste due categorie, come invece giustamente diceva Maquignaz,
mettiamole dentro le due categorie, che si bagnino anche loro, che
vedano quali sono le difficoltà, che sappiano che se non ci fosse
la mucca Regione da mungere non so che cosa mungerebbe lo
stabilimento latteo-caseario.
Ma se noi perdiamo questi concetti che, secondo me, sono dei
concetti abbastanza semplici, abbastanza normali, diciamoci invece
che tutto è politicizzato, lo stabilimento latteo-caseario per la
sua natura, mi ripeto, è bene che vada avanti così e non
preoccupiamoci più.
Quest'anno sono 35 milioni, l'anno venturo saranno 40, saranno
50, quello che sarà lo paghiamo e arrivederci e grazie.
Perché il buon Tonino quando dice "comperiamo subito queste
azioni perché almeno la Regione avrà il potere decisionale per
limitare il passivo", bene, se noi avremo la forza di fare questo,
e allora comperiamole subito queste azioni, ma ricordatevi bene,
Signori, che tutti gli Enti pubblici quando amministrano qualche
cosa non possono per dei motivi politici rispondere mai no,
all'aumento del latte si risponderà sì agli agricoltori perché
sennò si perderanno dei voti, all'aumento del latte risponderanno
no alla vendita, per paura di perderne, e vedrete i bilanci della
Regione come andranno a finire!
Ad ogni modo, detto questo, noi eravamo del parere con
Maquignaz, che aveva studiato a fondo il problema, di concordare
con lui e di dire: "facciamo ancora pressione presso questi
venditori del latte", i produttori del latte, i venditori, che
comperino queste quote! Perché non è giusto che rimangano a margine
di tutte le difficoltà, Signori, si tratta di sei mesi, non so che
cosa vi ha proposto, se lo ritenete valido bene e sennò
comperiamole subito perché non sono i cinque milioni che ci
preoccupano. Ma per tutto il resto che ho detto io, ci si deve
preoccupare.
Germano (P.C.I.)
- Il discorso di Bordon avrebbe un senso
se attualmente l'Istituto Bancario, nel Consiglio di
Amministrazione, si accollasse parte del deficit che compete per le
sue azioni, ma non se le accolla!
E quindi il fatto che l'Istituto Bancario sia nel Consiglio di
Amministrazione e che la Regione sia quella che deve pagare i
deficit, non si capisce perché debbano esserci i rappresentanti
dell'Istituto Bancario.
Il discorso che fa l'Assessore all'Agricoltura invece è un
discorso diverso, noi possiamo essere d'accordo che ci siano i
rappresentanti e dei produttori e dei rivenditori, in modo che
siano una testimonianza presso la loro categoria.
Il discorso però che portiamo avanti noi ha questa aggiunta, che
Milanesio ha fatto, qui ci troviamo di fronte a un Ente che potremo
limitare ma inevitabilmente è un servizio pubblico, avrà un
deficit, allora se partiamo da questo punto di vista perché volete,
come esecutivo, avere voi tutta la responsabilità di questo?
In tutti gli Enti, in tutti gli organismi dove il Consiglio è
presente con una sua partecipazione, dove è ricorrente un deficit,
è bene ed è giusto che ci siano i rappresentanti della minoranza.
Questo avviene in tutti, non so, un Ente ospedaliero, qualsiasi
Ente dove il Consiglio abbia, dove c'è la rappresentanza della
minoranza.
Perché deve essere solo l'esecutivo, la maggioranza, che deve
avere questo; associate anche l'opposizione, c'è la possibilità
perché abbiamo da eleggere quattro e quindi possono essere tre
della maggioranza e uno dell'opposizione, lo stesso lo può fare il
Consiglio comunale, e quindi noi abbiamo un Ente che non siamo
obbligati a fare riferire ogni due mesi dall'assessore
all'Agricoltura perché abbiamo il nostro rappresentante che ci può
tenere informati e seguiamo, come complesso del Consiglio, come
Consiglieri, tutto quello che avviene. Quindi la nostra richiesta è
in questo senso.
E quindi se nell'ordine del giorno si tiene conto anche di
questo noi possiamo esaminare.
Vi è però un altro aspetto: a me risulta che il Consiglio
comunale elegge i rappresentanti del Comune nella Centrale del
Latte, i due rappresentanti del Comune, perché adesso sono due,
sono nominati dal Consiglio comunale, io non vedo perché qui debba
essere la Giunta e chiederei di poter esaminare un momento lo
Statuto costitutivo, la Convenzione costitutiva, non so come si
chiama, perché penso che debba essere il Consiglio regionale a
nominare questi rappresentanti.
Lei Assessore ha per caso...
Maquignaz
(D.C.)
- Cioè non trovo in questo
momento quello che interessava, però io penso che se è competenza
del Consiglio, lo porteremo al Consiglio, quindi resta
impregiudicato la relativa competenza su questo. Io non so se altri
vogliono chiedere la parola prima, risponderei per ultimo, non so
se...
Dolchi (P.C.I.)
- Una questione che potrebbe sembrare
formale, ma che secondo me ha un certo aspetto sostanziale, non
solo per questa mozione, ma in genere per le mozioni che vengono
presentate.
Mi sembra che ci sia un certo accordo sul fatto che, trattandosi
di un servizio pubblico, la Centrale Laitière debba avere,
soprattutto per i riflessi negativi sugli esercizi finanziari, un
capitale di proprietà degli Enti pubblici.
E quindi implicitamente questo accordo di massima risponde alla
frase dell'Assessore Maquignaz che aveva detto: "anche se
aspettiamo cinque o sei mesi non cambia niente".
Non cambia niente né in un senso né nell'altro, ma è chiaro che
se i produttori, i rivenditori non hanno fino ad oggi ritenuto di
acquistare delle azioni e quindi, diventando proprietari, di
partecipare agli utili o alle passività della Centrale Laitière,
adesso che hanno, dopo più di tre esercizi, la chiara dimostrazione
che sono delle passività, d'accordo sul principio che è un servizio
pubblico, se mai tenderà ad aumentare queste passività e non a
diminuire sarà sempre più difficile che acquistino azioni per
diventare proprietari di un Ente di questo tipo.
Ecco dicevo questo perché mi sembra che l'accordo ci sia, a noi
interessa la sostanza, cioè l'acquisto delle azioni e l'intervento
diretto nella gestione con pieno potere autonomo decisionale anche
perché, come diceva il Consigliere Germano, l'Istituto S. Paolo non
partecipa alle perdite, impresta solo i soldi, che hanno sostituito
l'apporto dei produttori e dei rivenditori, e ritengo che sia anche
contento di togliersi questo peso.
Quindi ci interessa la sostanza, siamo d'accordo, però mi sembra
che quando si presenta una mozione e c'è un certo accordo del
Consiglio a confermare la validità della mozione, o a modificarne
solamente parzialmente il testo deliberativo, mi sembra che sarebbe
più corretto, non solamente da un punto di vista formale, ma anche
da un punto di vista sostanziale, che si addivenisse o alla
votazione della mozione o alla presentazione di emendamenti che
migliorino, nel senso della volontà unanime del Consiglio, che
migliorino il dispositivo deliberativo.
Ecco, cioè, mi sembra e faccio appello ai Consiglieri in questo
senso, che quando ci sono delle mozioni, da qualsiasi parte vengano
presentate, su cui si può concordare o che possono essere accolte
con lievi emendamenti, mi sembra inutile la presentazione di ordini
del giorno che dicono lo stesso di quello che dice la mozione solo
per fare ritirare la mozione.
Mi sembra per esempio che in questo caso specifico si possa -
visto che siamo tutti d'accordo di impegnare la Giunta a voler
predisporre l'acquisto delle azioni, e di invitare la Giunta nel
caso fosse di sua competenza alla nomina - aggiungere al
dispositivo proposto questo auspicio, questo voto, affinché siano
presenti nel Consiglio di Amministrazione della Centrale Laitière
produttori, rivenditori e rappresentanti della minoranza come
capita in tutti questi Enti, senza che un ordine del giorno, che
dice le stesse cose, si sostituisca alla mozione e richieda il
ritiro della mozione stessa.
Tonino (P.S.I.U.P.)
- Io vorrei brevemente dire di essere
perfettamente d'accordo che i rappresentanti di conferitori,
rivenditori facessero parte di questo Consiglio di
Amministrazione.
Milanesio
(P.C.U.)
- L'ordine del giorno
presentato, evidentemente, rappresenta, significa la posizione
della maggioranza in ordine a questo problema, posizione che si è
determinata evidentemente da un dialogo, da un dibattito e quindi
mi pare che quella sia prassi corretta di fronte ad una mozione che
deve provocare un voto, no, mi pare che sia prassi corretta da
parte della maggioranza presentare un proprio ordine del giorno che
potrà essere in parte sostitutivo, in parte anche consenziente con
la mozione presentata dall'opposizione.
Questo perché, per ragioni diciamo così di fair play,
consentitemi almeno questa volta questa espressione, cioè, noi non
vogliamo ridestare una mozione sulla quale parzialmente siamo
d'accordo. Quindi preferiamo a questo punto che sia caso mai
l'opposizione a ritirare la mozione se vede accolte determinate sue
esigenze, determinate sue istanze, e mi pare che questa sia una
prassi seguita anche al Parlamento, anche negli altri complessi sia
regionali che comunali.
Io non ho molto da aggiungere a quanto ho detto per illustrare
l'ordine del giorno, la nostra preoccupazione è quella di fare in
modo che al più presto gli Enti pubblici siano titolari completi e
senza riserve della Centrale Laitière.
Questo per impostare la loro politica, la politica degli Enti
pubblici, quella che riterranno più opportuna, dato per scontato
che ci sarà un deficit che forse potrà anche essere superiore a
quello che si è registrato fino ad oggi, proprio perché si tratta
di adempiere al servizio di pubblica utilità.
Abbiamo anche detto che siamo d'accordo a dare una
rappresentanza alle categorie che in qualche modo sono interessate
alla conduzione della Centrale Laitière e queste categorie sono in
primo luogo, dicevo, i consumatori, cioè i cittadini rappresentati
dall'Ente Pubblico e in secondo luogo coloro i quali conferiscono
il prodotto e quelli che lo vendono, successivamente.
Abbiamo anche detto che sarebbe opportuno che questa
rappresentanza, di coloro che hanno interesse alla gestione della
Centrale del Latte e diciamo così in secondo piano, cioè i
rivenditori e i produttori, fosse una rappresentanza minoritaria
perché non ci fosse la prevalenza su questi interessi, su quelli di
ordine generale.
Il Consigliere Germano ha avanzato la proposta di una
rappresentanza della minoranza consiliare alla gestione della
Centrale del Latte. Ora io ritengo che questo argomento sia di
competenza della Giunta per cui il Consiglio può esprimere al
massimo un voto, può dichiararsi in linea favorevole al principio
di questo tipo tenendo conto però che se l'atto costitutivo non
dispone diversamente ebbene è la Giunta, a mio avviso, che deve
fare queste nomine e c'è poco da fare, perché nelle competenze sia
del Consiglio che della Giunta si evince chiaramente che, salvo
quello che è espressamente delegato al Consiglio per la nomina in
Commissioni ecc. ecc., è la Giunta che deve esercitare il suo
potere.
Quindi io penso che si potrebbe rivolgere un invito a
rappresentare anche la minoranza nel Consiglio di Amministrazione,
lasciando poi alla Giunta l'opportunità di valutare questo aspetto
che secondo me ha un suo valore e che deve essere tenuto in
considerazione.
Maquignaz
(D.C.)
- Volevo dare una risposta al
Consigliere Tonino, però vedo che in questo momento non c'è, cioè
lui aveva fatto l'osservazione che non era d'accordo in
Commissione, io già l'altro giorno ho detto che la Commissione era
orientata in quel modo, a maggioranza, cioè non è che abbia detto
tutti i membri, però lui non c'è.
Per quanto riguarda l'ordine del giorno che ha presentato il
Consigliere Milanesio, io penso che lo si possa accogliere per il
fatto che riunisce un po' le esigenze che sono state presentate qui
per quanto concerne i compiti dell'Amministrazione regionale in
base all'atto costitutivo e nell'atto stesso tempo viene incontro a
quello che era una mia preoccupazione, una preoccupazione della
Commissione di avere questa rappresentanza in seno al Consiglio di
Amministrazione della Centrale.
Per quanto riguarda invece i dettagli, i particolari, io penso
che quanto ha detto Milanesio sia giusto, cioè che oggi noi
dovremmo stabilire se siamo d'accordo o meno di fare l'acquisto
delle azioni per poi riservarci invece di esaminare chi è che ha la
competenza della nomina della designazione di questi membri, perché
se lo Statuto lo precisa, allora tanto chiaro, se non viene
precisato è chiaro che è di competenza della Giunta. Quindi io
rinvierei la questione di sapere per la nomina dei rappresentanti e
oggi mi pare invece che l'ordine del giorno, la decisione del
Consiglio, dovrebbe essere invece solo rivolta al principio di
acquisto di queste azioni che sono ancora invendute nella Società.
Se invece noi abbiamo trovato qualcosa nello Statuto, ma mi pare
che in questo momento non si sia trovato niente, quindi penso che
questo lo si può rinviare ad una successiva decisione ben sapendo
che, se è competenza del Consiglio, la nomina verrà fatta dal
Consiglio regionale.
Dolchi (P.C.I.)
- Concordo con l'Assessore Maquignaz,
anche il testo deliberativo della mozione presentata, con l'invito
allo stanziamento della parte uscita del bilancio preventivo 1969
perché era stata presentata prima della discussione del bilancio,
il testo della mozione parla anche di prevedere il relativo
stanziamento, era stato presentato prima della discussione del
bilancio, anche, dicevo, il testo deliberativo della mozione
presentata si limita alla richiesta di impegno nei confronti della
Giunta dell'acquisto delle azioni. Su questo concordo con
l'Assessore Maquignaz.
Però visto che nell'ordine del giorno si precisa anche un
invito, si manifesta anche un invito affinché sia inserita nel
Consiglio di Amministrazione un'adeguata, seppur minoritaria,
rappresentanza delle categorie dei produttori e dei rivenditori,
indipendentemente dal fatto che questo avvenga nell'ambito del
Consiglio, se sarà di competenza consiliare o da parte della
Giunta, se sarà di competenza della Giunta, noi non abbiamo nulla
in contrario che questo invito sia fatto, si vedrà poi, come diceva
l'Assessore Maquignaz, se sarà il Consiglio a dover procedere
materialmente alla nomina o se sarà la Giunta.
A completamento dell'ordine del giorno e per riconfermare quanto
è stato da noi detto, noi chiederemmo solamente che in questo
invito ci fosse anche la dizione della minoranza consiliare. E
quindi l'ordine del giorno che noi saremmo disposti a votare
sarebbe completato dalle seguenti quattro parole: alla fine dice
"seppur minoritaria rappresentanza delle categorie dei
produttori, dei rivenditori e della minoranza consiliare
".
Ecco se i presentatori dell'ordine del giorno mantengono questo
invito alla Giunta o al Consiglio, comunque all'organo che sarà
chiamato a fare queste nomine, e lo vedremo dopo con precisione, o
lo vedrà l'Assessore, la Giunta chi sarà, sia confermato in questo
invito il desiderio che oltre ai produttori e rivenditori sia
presente anche una minoranza consiliare, noi lo riteniamo utile
alla gestione, alla dialettica non solo politica ma amministrativa
nell'interno della Centrale Laitière, che mi sembra dalla
discussione, dal dibattito di questa mattina, è stato confermato
che è un servizio, un servizio di interesse pubblico.
Maquignaz
(D.C.)
- Mi pare che qui sia un po' più
difficile, un po' più impegnativo, perché i rappresentanti intanto
sono solo quattro, quindi noi incominciamo ad affermare che
dovrebbe essere rappresentata la categoria degli agricoltori e dei
rivenditori.
Quindi sono come minimo due o tre persone che sono già stabilite
lì. Quindi cosa rimane? Rimane ancora un elemento al massimo due,
non so come si possa accogliere l'ultima proposta in quanto che per
carenza di nostri rappresentanti in seno al Consiglio di
Amministrazione, tengo a precisare che io non ho nulla in contrario
che ci sia anche un elemento della minoranza perché, anzi, è bene
che ci sia, che veda e che discuta, però io penso che ci diano
delle difficoltà per poter accoglierla e che è una cosa che va
esaminata successivamente come dicevo, oggi lo potremo accettare
come raccomandazione ma non metterlo nell'ordine del giorno perché
non so se è possibile accogliere questo.
Germano (P.C.I.)
- Brevissimo, sono otto, sono quattro
della Regione e quattro del Comune, sappiamo che se la Regione
mette per esempio il produttore, il Comune metterà il rivenditore,
quindi si può risolvere il problema, lasciando sempre la
maggioranza, poi viene nominato da voi, non è mica obbligatorio che
sia anche come posizione politica la posizione politica nostra,
quindi è salvaguardata ampiamente...
Maquignaz
(D.C.)
- D'accordo, d'accordo, quindi io
dicevo noi, io lo accolgo perfettamente come suggerimento, come
raccomandazione, non so se invece va inserito nell'ordine del
giorno.
Però non ho mica, non ho capito bene la dizione, vorrei solo che
si rilegga cosa diceva.
Germano (P.C.I.)
- "Dà mandato alla Giunta di provvedere
immediatamente all'acquisto delle residue azioni con l'invito di
inserire nel Consiglio di Amministrazione una adeguata seppur
minoritaria rappresentanza delle categorie dei produttori", si può
mettere o dei rivenditori e della minoranza consiliare, così è già
presupposto che...
Milanesio
(P.S.U.)
- Per uscire dall'impasse si
potrebbe fare così, innanzitutto resta da accertare se la, diciamo
così, la competenza della nomina è della Giunta o del Consiglio,
resta ancora da accertare, perché sullo Statuto e sull'atto
costitutivo non si è trovato niente, almeno per il momento, poi c'è
un altro problema da affrontare, e cioè occorre che identità di
atteggiamento si verifichi da parte della Regione e da parte del
Comune di Aosta, perché i due soci in questo momento che
rappresentano l'Ente pubblico nella Centrale Laitière sono il
Comune di Aosta e la Regione.
Quindi forse potrebbe essere sufficiente in questa fase, non so
se l'Assessore Maquignaz è d'accordo, potrebbe essere sufficiente,
in questa fase, dare mandato alla Giunta di provvedere
immediatamente all'acquisto delle azioni e poi di esaminare
successivamente sia il problema delle categorie dei produttori e
rivenditori che il problema dell'opposizione, discutendolo anche
con il Comune di Aosta, perché non dobbiamo dimenticare che ci
dovrà essere una identità di vedute, di atteggiamenti perché i soci
saranno poi Regione e Comune di Aosta. Quindi forse pur accogliendo
sul piano, diciamo così verbale, tutte queste osservazioni, sarebbe
bene limitare per il momento l'ordine del giorno a dar mandato alla
Giunta di provvedere immediatamente all'acquisto delle residue
azioni, e poi la Giunta successivamente formulerà una proposta al
Consiglio, di intento anche con il Consiglio Comunale, per
esaminare come dovranno essere ripartite le azioni che rimangono,
cioè la rappresentanza che rimane da individuare e da inserire.
Forse ci si potrebbe fermare a questa parte per il momento
dell'ordine del giorno, successivamente, tenendo conto della
discussione che c'è stata, l'Assessore formulerà una proposta al
Consiglio e alla Giunta; ecco questo dicevo.
Dolchi (P.C.I.)
- Mi sembra che il problema è
strettamente legato anche alle iniziative, alle decisioni comunali
e che l'avvenire non deve farsi discutere solamente su quattro,
cioè quelli di competenza regionale, ma su otto, io penso che il
primitivo ordine del giorno, quello presentato dal Consigliere
Milanesio, potrebbe essere integrato in questo modo: "dà mandato
alla Giunta di provvedere immediatamente all'acquisto delle azioni
con l'invito a trattare con l'Amministrazione comunale
l'inserimento nel Consiglio di Amministrazione di una adeguata
seppur minoritaria ecc. ecc.". Allora l'invito è alla Giunta,
all'Assessore Maquignaz di trattare con il Comune e quindi di
vedere non più solamente la nomina di quattro ma la nomina di otto
e anche l'eventuale ripartizione delle azioni in modo da provvedere
poi, o Giunta o Consiglio, quella sarà una questione successiva,
non definiamo adesso le rispettive nomine.
Montesano (P.S.U.)
- Allora qual è il testo definitivo
dell'ultimo capoverso? Allora io rileggo il testo che mi è stato
trasmesso adesso dal Consigliere Germano.
"Il Consiglio regionale della Valle d'Aosta, preso atto
dell'atto costitutivo della Centrale del Latte di Aosta che prevede
l'assorbimento da parte della Regione e del Comune di Aosta
successivamente ai due primi esercizi delle azioni di categoria b)
e c) non acquisite dai produttori e rivenditori, poiché sia la
Regione che il Comune non hanno provveduto a tutt'oggi a
ottemperare alle suddette disposizioni, dà mandato alla Giunta di
provvedere immediatamente all'acquisto delle residue azioni con
l'invito a trattare con il Comune d'inserire o l'inserimento nel
Consiglio di Amministrazione di una adeguata seppur minoritaria
rappresentanza delle categorie dei produttori o dei rivenditori e
della minoranza consiliare".
Minoranza consiliare: siccome bisogna trattare anche con il
Comune di Aosta, minoranza consiliare di questo Consiglio o del
Comune? È meglio specificarlo, Consiglio regionale. Allora la
mozione viene ritirata, come?
(voci)
...Allora ci sono altri
interventi?
Allora chi approva l'ordine del giorno alzi la mano, chi non
approva? Astenuti?
Il Consiglio approva, la mozione viene ritirata.
Allora si passa al n. 6 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK