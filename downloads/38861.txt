Consiglio Regionale della Valle d'Aosta - Oggetto del Consiglio n. 2304 del 28 luglio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2304 del 28 luglio 2016 - Resoconto
OGGETTO N. 2304/XIV - Proposta di regolamento: "Modificazioni
al regolamento regionale 12 febbraio 2013, n. 1 (Nuove disposizioni
sull'accesso, sulle modalità e sui criteri per l'assunzione del
personale dell'Amministrazione regionale e degli enti del comparto
unico della Valle d'Aosta. Abrogazione del regolamento regionale 11
dicembre 1996, n. 6)".
Rosset (Presidente) -
Riprendiamo i lavori con il punto
14.004 all'ordine del giorno. Ha chiesto la parola il consigliere
Farcoz, ne ha facoltà.
Farcoz (UV) -
La proposta in esame reca modificazioni al
regolamento regionale del 12 febbraio 2013 n. 1 (Nuove disposizioni
sull'accesso, sulle modalità e sui criteri per l'assunzione del
personale dell'Amministrazione regionale e degli enti del comparto
unico della Valle d'Aosta. Abrogazione del regolamento regionale 11
dicembre 1996, n. 6), al fine di apportare le modificazioni
necessarie a semplificare le procedure selettive e ad adeguare la
normativa esistente ai recenti orientamenti giurisprudenziali
emersi in materia. In particolare, le principali novità riguardano:
l'introduzione del corso-concorso quale procedura per l'assunzione
di personale a tempo indeterminato presso la Regione, gli enti
pubblici non economici dipendenti dalla medesima, gli enti locali e
le loro forme associative, con conseguente adeguamento dell'intero
testo normativo; una disciplina più dettagliata per le procedure
selettive uniche gestite dall'Amministrazione regionale per conto
dei suddetti enti; la possibilità di procedere ad assunzioni, anche
a tempo indeterminato, attingendo, previa convenzione, alle
graduatorie in corso di validità dei medesimi enti.
Le modificazioni proposte sono frutto della collaborazione tra
il Dipartimento personale e organizzazione, la struttura
organizzativa Centro unico retribuzioni e fiscale, procedimenti
fiscali, CUG e concorsi e il gruppo di lavoro costituito con la
deliberazione della Giunta regionale n. 783 del 2015, che
ringraziamo. La proposta di regolamento si compone di tredici
articoli.
L'articolo 1 modifica l'articolo 3 del regolamento 1/2013, al
fine di adeguare la disciplina ivi contenuta alla fattispecie del
corso-concorso. In tal senso, l'articolo 2, che modifica l'articolo
4 del regolamento 1/2013, introduce il corso-concorso quale
modalità di accesso al pubblico impiego, precisando che il
corso-concorso può essere indetto per esami o per titoli ed esami,
nonché definendo le possibili prove previste per il
corso-concorso.
L'articolo 3 inserisce l'articolo 4 bis dopo l'articolo 4 del
regolamento 1/2013. Più precisamente, il comma 1 definisce
l'articolazione del corso-concorso, mentre il comma 2 individua la
frequenza minima al corso cui è subordinata l'ammissione all'esame
finale. L'articolo 3 bis, recante modificazioni all'articolo 5 del
regolamento 1/2013, prevede anche il corso-concorso a fianco del
concorso, in relazione ai criteri di priorità e alla rinuncia
all'assunzione.
L'articolo 4, che modifica l'articolo 6, comma 1, del
regolamento 1/2013, prevede la possibilità di assumere anche a
tempo indeterminato utilizzando le graduatorie di altri enti di cui
all'articolo 1, comma 1, del regolamento 1/2013, previa stipula di
convenzione.
L'articolo 5, che modifica l'articolo 11, comma 1, del
regolamento 1/2013, definisce, alle lettere a), d) ed e), le
specifiche disposizioni contenute nel bando in caso di
corso-concorso; il medesimo articolo aggiorna altresì le
disposizioni relative ai candidati con disabilità.
L'articolo 6 interviene sull'articolo 13, comma 4, del
regolamento 1/2013, precisando le modalità con cui deve essere
disposta la revoca o la modifica del bando di concorso.
L'articolo 7 modifica l'articolo 14 del regolamento 1/2013. In
particolare, il comma 1 stabilisce l'obbligo di indicare la
votazione conseguita nel caso in cui lo richieda il bando di
concorso. Il comma 2 uniforma al testo della legge 5 febbraio 1992,
n. 104, la disposizione di cui all'articolo 14, comma 4, del
regolamento 1/2013, in relazione ai candidati con disabilità. Il
comma 3, infine, modifica l'articolo 14, comma 6, rinviando al
bando di concorso la definizione delle modalità di comunicazione
del versamento del contributo di ammissione alla procedura
selettiva.
L'articolo 8 modifica l'articolo 15 del regolamento 1/2013. Il
comma 1, in primo luogo, riduce i requisiti che determinano
l'esclusione dalla procedura selettiva, conformemente ad alcuni
recenti orientamenti giurisprudenziali, e dispone l'esclusione nel
caso di presentazione della domanda in forma diversa da quella
prevista dal bando. Il comma 2 introduce la pubblicazione
dell'elenco dei candidati ammessi con riserva all'albo notiziario
dell'ente, ai fini di una maggiore certezza per il computo dei
dieci giorni concessi per la regolarizzazione della domanda. Il
comma 3 introduce il comma 3 bis all'articolo 15, stabilendo che il
candidato che non abbia dichiarato, anche solo parzialmente,
l'esonero dall'accertamento linguistico preliminare, senza
procedere alla regolarizzazione, è tenuto a sostenere
l'accertamento linguistico previsto per la procedura selettiva. Il
comma 4, che modifica l'articolo 15, comma 4, dispone l'ammissione
sotto condizione dei candidati che abbiano richiesto
l'equiparazione o l'equivalenza di un titolo di studio conseguito
all'estero, entro il termine per la presentazione della
domanda.
L'articolo 9 modifica l'articolo 23 del regolamento 1/2013. Più
precisamente, il comma 1 stabilisce che siano definiti dalla
Commissione esaminatrice, qualora non previsti dal bando, le
modalità e i contenuti delle prove, i criteri di valutazione,
nonché le tracce. Il comma 4 stabilisce che tutte le prove siano
predisposte nella prima giornata di esame, a garanzia della parità
di trattamento tra i candidati.
L'articolo 10, che interviene sull'articolo 31, comma 7, prevede
la possibilità di assumere, anche a tempo indeterminato,
attingendo, previa convenzione, alle graduatorie di altri enti,
coerentemente con le modificazioni già illustrate.
L'articolo 11 introduce, all'articolo 36, il comma 2 bis,
necessario a precisare che sono considerati commissari interni i
dipendenti degli enti che bandiscono, per il tramite
dell'Amministrazione regionale, procedure selettive per la
copertura di posti nel proprio organico.
L'articolo 12, che modifica l'intero articolo 40, recante
disposizioni in materia di procedure selettive uniche, precisa che
la disciplina ivi contenuta riguarda sia le procedure per
l'assunzione a tempo indeterminato sia quelle a tempo determinato,
introducendo le ulteriori modifiche che ne conseguono e
disciplinando le modalità di gestione delle graduatorie esitate da
procedure selettive uniche. Infine, l'articolo 13 reca la
disposizione transitoria.
Ringrazio la Commissione per aver inserito all'ordine del giorno
ieri questo atto importante per l'Amministrazione regionale e il
Consiglio che ha voluto accettare la dichiarazione e l'iscrizione
d'urgenza.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Abbiamo avuto modo in Commissione,
qualche giorno fa, di audire il Presidente della Regione su questo
documento. Ci è stato riferito che era urgente e che l'obiettivo
era di iscriverlo d'urgenza e portarlo oggi in Consiglio.
Dal punto di vista tecnico ci sono degli aggiustamenti che
chiariscono delle criticità avvenute negli anni. Penso che il
passaggio principale sia all'articolo 8, che in primo luogo riduce
i requisiti che determinano l'esclusione dalla procedura selettiva.
Penso sia un articolo positivo, perché succede che per diverse
ragioni i candidati vengono esclusi per cose banali o dimenticanze,
quindi si fa in modo che ci sia un più ampio plafond per poter
partecipare.
L'altra novità è il corso-concorso: l'Amministrazione crea certe
condizioni e questo penso sia positivo. Abbiamo qualche
perplessità, invece, sulla previsione di una eventuale prova
pratica a scelta della commissione esaminatrice, che è stata
inserita all'interno di questa proposta di regolamento regionale.
Un'altra particolarità è nell'articolo 9, dove permane qualche
dubbio, nel momento in cui è la commissione esaminatrice che
prevede criteri e modalità di valutazione delle tracce. Non
conoscendo fino in fondo la materia, non so se questa è una novità
o se è solo una riscrittura dal punto di vista tecnico. Sono delle
perplessità che abbiamo su questi due temi, perché il passaggio
fondamentale è che ci siano dei criteri più oggettivi possibili nel
momento in cui si fanno le selezioni.
Annuncio il nostro voto di astensione su questa proposta, pur
riconoscendo soprattutto il fatto di ridurre gli elementi che
sovente hanno determinato l'esclusione dalle procedure selettive. È
positivo anche l'inserimento del corso-concorso, in modo che ci sia
la possibilità di frequentare in corso preparatorio prima della
selezione.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Solo per sottolineare due aspetti.
Innanzitutto per ringraziare i colleghi che ieri hanno accettato di
votare l'iscrizione in aula, dopo che il CPEL si era espresso e che
il provvedimento era passato in Commissione.
Ringrazio il relatore, che ha già spiegato i punti determinanti.
Di fatto questa è una rimodulazione tecnica, con un adeguamento
delle possibilità nell'ambito dei concorsi alle difficoltà
evidenziate molto spesso, incontrate dalle commissioni esaminatrici
o riguardanti l'analisi della possibilità di essere o non essere
ammessi come candidati, per degli aspetti non significativi, ma che
comunque non permettevano di proseguire. Quindi sicuramente queste
sono modificazioni positive. Sul resto, credo che tecnicamente sia
stato fatto un passo avanti importante nella logica di dare
certezza alle modalità di svolgimento dei concorsi e di poter avere
quindi un'espressione significativa e importante che garantisca
l'equilibrio nell'ambito delle selezioni che vengono fatte a
livello della Regione e degli enti locali. Non dimentichiamo che,
in questo caso, c'è il senso del comparto unico, per cui si
potranno utilizzare concorsi svolti eventualmente da altri e
viceversa, con un'economia di scala. Se c'è già un concorso in
atto, non se ne rifà uno analogo, ma si attinge dalla graduatoria:
se dei Comuni o delle Unités hanno bisogno di personale,
giustamente si dovrà tenere conto dei concorsi che siano già stati
svolti, quindi ci sarà un'economia di scala importante.
Presidente -
Non ci sono altri interventi. Poniamo in
votazione l'articolo 1. La votazione è aperta.
La votazione è chiusa.
Esito della votazione:
Presenti: 32
Votanti           
: 25
Favorevoli: 25
Astenuti: 7 (Bertin, Certan, Chatrian, Cognetta, Gerandin,
Morelli, Roscio)
Il Consiglio approva.
Dall'articolo 2 all'articolo 13, con gli emendamenti della II
Commissione (articolo 3bis e all'articolo 8): stesso risultato.
Metto in votazione il regolamento nel suo complesso. La
votazione è aperta.
La votazione è chiusa.
Esito della votazione:
Presenti: 32
Votanti           
: 25
Favorevoli: 25
Astenuti: 7 (Bertin, Certan, Chatrian, Cognetta, Gerandin,
Morelli, Roscio)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK