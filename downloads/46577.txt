Consiglio Regionale della Valle d'Aosta - Oggetto del Consiglio n. 2985 del 23 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2985 del 23 novembre 2023 - Resoconto
OGGETTO N. 2985/XVI - Interpellanza: "Delocalizzazione del
Consultorio posto nella zona ovest dell'ex-maternità in altra sede
decentrata".
Sammaritani (Presidente) -
Passiamo al punto n. 54
all'ordine del giorno. Per l'esposizione, la parola al consigliere
Lucianaz.
Lucianaz (RV) -
Quest'atto ispettivo prende spunto da
un'iniziativa dibattuta in aula a fine settembre scorso, in seguito
all'interpellanza delle omissis colleghe, dico "omissis" perché
nella versione originale avevo segnato "avvenenti" ma giustamente
l'Ufficio di Presidenza ritiene che "avvenente" sia un termine
offensivo... io dico: "Neppure più gli aggettivi qualificativi
gentili si possono utilizzare!", ma i tempi sono questi.
Se io dicessi "avvenente" al collega Manfrin... ti offenderesti
tu? Quindi non so cosa ci sia di offensivo. Comunque ritorniamo
alla normalità; sappiate che c'è ancora gente che chiede normalità
in questo mondo.
Quest'interpellanza si focalizza sull'intenzione del Governo
regionale di procedere al trasferimento del Consultorio
dell'ex-maternità sito in Via Saint-Martin-de-Corléans 248 ad
Aosta. Si richiama la conseguente risposta da parte dell'Assessore
alla sanità che in quell'occasione ha sostenuto che il
trasferimento avverrebbe per motivi connessi al rischio di
staticità e/o comunque di non conformità dei locali in cui si trova
l'attuale Consultorio posto nella zona ovest della città e che, di
conseguenza, si starebbe ipotizzando lo spostamento dell'intero
servizio dall'ex Maternità - che, ricordiamo, è un immobile in
comodato d'uso gratuito del quale la USL non paga nessun affitto -
in una sede privata situata in tutt'altra zona della città, agli
antipodi per la precisione, gravato probabilmente da un alto
affitto che è oggetto di una delle domande di
quest'interpellanza.
Apprendendo dagli organi d'informazione, solerti nel riportare
le veline provenienti dalle stanze del Governo, della probabile
delocalizzazione dei servizi consultoriali ora presenti nella sede
dell'ex-maternità, si rammenta che nello stesso stabile, seppur su
propaggini adiacenti, esercitano anche altri uffici regionali,
nell'attuale ex-maternità, coesistono insieme ai servizi
consultoriali, altri servizi socio-sanitari, come la psichiatria,
il servizio di psicologia, il corso di laurea in infermieristica,
la medicina legale.
Si evidenzia che nella medesima struttura dell'ex-maternità
esistono spazi, attigui alla psichiatria posta al primo piano,
attualmente vuoti e verso cui l'Amministrazione pare non abbia
fornito segnali di particolare interessamento, nonostante più di
una segnalazione nel passato e anche di recente; in particolare nel
periodo del Covid, c'era un'affannosa ricerca di posti letto, tanto
da determinare il completo sconvolgimento della struttura
perfettamente funzionante per gli anziani di Variney. C'era posto
all'interno di strutture regionali idonee che non si sono
utilizzate e non solo per il Covid.
Non dimentichiamo infine che i lavori di sistemazione edilizia,
compresi i pavimenti e adeguamento degli arredi, sono stati
effettuati nel Consultorio di cui si parla non più tardi del 2011,
con notevole impegno di spesa da parte dell'Azienda sanitaria
locale, all'epoca sollevata dalla segnalazione di gravi criticità
della struttura, tanto da richiederne la delocalizzazione.
Per tutti questi motivi s'interpella il Governo regionale per
conoscere:
1) "Quali siano i gravi problemi di staticità genericamente
indicati dagli organi d'informazione che suggerirebbero la
delocalizzazione di una sola parte del Consultorio nella zona ovest
dell'ex-maternità in un'altra sede - che naturalmente non è
agevolmente raggiungibile nonostante si parli del perfetto
funzionamento dei mezzi pubblici ad Aosta -". A parte questo, la
zona nuova non sarebbe facilmente raggiungibile da una grossa fetta
della popolazione di quell'area della città. Rammentato che
l'Assessore alla sanità, dovrebbe essere a conoscenza del fatto che
all'ex-maternità, precisamente nella zona attigua al reparto di
psichiatria, che è posto al primo piano, esiste appunto un'ala
completamente vuota ed eventualmente riutilizzabile, il che porta -
per dirla alla Marzi - al conseguente sillogismo che si sostanzia
nel congetturare quale soluzione si prospetta per gli altri servizi
tutt'ora elargiti, cioè psichiatria, corso di laurea in
infermieristica e medicina legale, attualmente ubicati nella stessa
struttura sebbene non al piano terra.
2) "A quanto ammonta il totale speso da parte dell'Azienda
sanitaria nel triennio 2010-2012 per interventi di manutenzione,
ordinaria e straordinaria, proprio nel Consultorio
dell'ex-maternità, di cui si parla, naturalmente comprese
tinteggiature e arredi che nel tempo sono comparsi?".
3) "A quanto ammonterebbe, e per quale arco di tempo, la pigione
presso la struttura in località Croix-Noire, che si prospetta".
4) "Se non sia stata presa o non s'intenda prendere in
considerazione nessun'altra ubicazione più pratica all'interno
della galassia patrimoniale dell'immobiliare di proprietà della
pubblica Amministrazione regionale, considerati i notevoli costi
che andranno a gravare sul bilancio dell'Azienda sanitaria
locale".
Presidente -
Risponde l'assessore Marzi.
Marzi (SA) -
Nella seduta del Consiglio regionale dello
scorso 28 settembre, abbiamo risposto a un'iniziativa a risposta
immediata in merito a un ipotetico trasferimento dell'attività di
fisioterapia riabilitativa in località Croix-Noire. Comincio così,
semplicemente per collocare quanto sto per dire.
Rispetto a quanto enunciato nelle premesse dell'interpellanza,
la nostra risposta non ha trattato alcun trasferimento del
Consultorio che trova oggi sede presso la ex-maternità di Via
Saint-Martin-de-Corléans; sempre nella risposta non abbiamo citato
rischi di staticità e/o comunque di non conformità della struttura
in cui si trova il servizio, ma la necessità di un adeguamento,
complessivo alle nuove normative di sicurezza che pertanto comporta
una riduzione dei servizi e del carico di utenti e del personale
che accedono a quella sede. L'ipotesi si limita quindi allo
spostamento del solo servizio di riabilitazione e non delle
attività consultoriali.
Venendo alla seconda domanda: il totale delle spese di
manutenzione sostenute nel triennio 2010-2012, complessivamente per
tutta la parte di fabbricato ex-maternità destinato all'Azienda
USL, è pari a 6 mila euro per la manutenzione ordinaria e 700 mila
euro per quella straordinaria; inoltre, per quanto riguarda gli
arredi la spesa, sempre nel triennio di riferimento, ammonta a euro
578 mila.
Il canone locativo - venendo alla domanda n. 3 - nella struttura
in località Croix-Noire che sarebbe destinata a ospitare il
servizio di riabilitazione adulti - quindi la parte che verrebbe
spostata lasciando il Consultorio nella sede ex-Maternità: questo,
naturalmente, come citato poc'anzi per diminuire gli accessi alla
struttura e quindi i servizi di riferimento - è pari a un costo
mensile di circa 3 mila euro per un periodo ipotizzato tra i 36 e i
48 mesi, cioè nelle more dello spostamento definitivo di tali
attività presso la struttura di Via Brocherel, oggi - tra l'altro -
oggetto di accordo di programma tra Regione, Comune di Aosta e
Azienda USL, il quale prevede, tra l'altro, la gestione di un
poliambulatorio centro diagnostico.
Venendo alla domanda n. 4: l'individuazione di sedi appropriate
per la delocalizzazione del servizio di riabilitazione è stata
oggetto di analisi in primo luogo da parte dell'Azienda che ha
rilevato l'indisponibilità in Aosta di spazi aziendali idonei a
ospitare i servizi di cui trattasi, tenuto anche conto di quelli
già riservati o opzionati per altre attività che sono legate a
progetti in corso, tra cui quelle del PNRR.
A seguito dell'indisponibilità emersa, l'area territoriale
dell'Azienda USL ha avviato un'interlocuzione con il Comune di
Aosta, al fine d'individuare possibili sedi fruibili e adattabili a
ospitare i servizi di riabilitazione che sono quelli da
delocalizzare, in attesa - come già specificato - dell'attivazione
di Brocherel.
Si è pertanto optato per una soluzione che prevede l'eventuale
collocamento - ancora in fase di valutazione - dei servizi di
riabilitazione per i minori, non in questa fase ma per il futuro,
in una struttura del Comune di Aosta.
Delocalizzazione invece già a oggi del servizio di
riabilitazione adulti in una struttura presso la Croix-Noire: lo
spostamento dell'area adulti di recupero e della rieducazione
funzionale, oggetto appunto anche del Question Time delle colleghe,
è stato individuato in un'area di facile accessibilità servita da
mezzi pubblici e che garantisce anche ampia possibilità di
parcheggio.
Come ho già avuto modo di riferire, si tratta di una struttura
tra le altre cose - e questo non è un aspetto secondario - già
autorizzata come sanitaria e la richiesta di locazione è stata
ritenuta congrua dai competenti uffici dell'Azienda USL.
Presidente -
Replica il consigliere Lucianaz.
Lucianaz (RV) -
Abbiamo appreso un po' di cose, la
ringrazio per la risposta. La cifra del nuovo affitto ritenuta
congrua non è stata fornita, comunque ci fidiamo della congruità
della misura di 3 mila al mese... Scusi, allora mi era
sfuggito.
36-48 mesi perché Via Brocherel sia funzionante: ce lo auguriamo
tutti; una sorta di pessimismo latente però va bene, in 36-48 mesi
avremo finalmente funzionante quella struttura che da decenni
riposa in Corso Ivrea.
Per quanto riguarda il servizio di riabilitazione degli adulti
va bene, quindi apprendiamo che tutti gli altri servizi rimarranno
in quella sede, ad esclusione della riabilitazione. La spesa per i
lavori, facendo i calcoli della serva, è stata di circa 1 milione e
200 mila euro fra manutenzioni e arredi risistemati.
Direi che la riduzione del carico delle utenze a quanto pare si
prospetta come la soluzione migliore e siamo fiduciosi di questa
scelta che avete fatto.
Ringrazio per la risposta dettagliata e ribadisco che prenderò
nota che l'unico servizio che verrà de localizzato è quello della
riabilitazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK