Consiglio Regionale della Valle d'Aosta - Oggetto del Consiglio n. 608 del 12 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 608 del 12 novembre 1982 - Resoconto
OGGETTO N. 608/VII - INIZIATIVE PER IL MIGLIORAMENTO DELLA
RICEZIONE TELEVISIVA SUL TERRITORIO VALDOSTANO. (Trattazione di
interrogazione e di interpellanze e approvazione di
mozione).
PRESIDENTE:
Do lettura del testo della mozione presentata
dai Consiglieri Mafrica, Cout, Tonino, Carral, Bajocco e Péaquin,
che viene abbinata all'interrogazione presentata dal Consigliere
Carlassare, iscritta al punto n. 8 ed alle interpellanze presentate
dal Consigliere Minuzzo e dai Consiglieri Martin e Lustrissy,
iscritte rispettivamente ai punti nn. 16 e 25, di cui verrà data
egualmente lettura:
MOZIONE
CONSIDERATO che è ancora aperta la discussione in merito al
rinnovo della convenzione tra la Regione Valle d'Aosta e la
RAI;
TENUTO CONTO delle sempre più pressanti richieste di poter
usufruire di un servizio completo da parte di cittadini valdostani,
abitanti in Comuni in cui vi è una pessima ricezione dei programmi
della RAI ed in cui, in particolare, non è possibile ricevere la
terza rete televisiva;
OSSERVATO che i programmi di estensione della terza rete,
finora noti, prevedono che ancora per numerosi anni non si possa
raggiungere la copertura integrale del territorio
valdostano;
IL CONSIGLIO REGIONALE DELLA VALLE D'AOSTA
DELIBERA
di impegnare la Giunta regionale a far inserire nella nuova
convenzione tra Regione e RAI, in cambio di contropartite da
definirsi, l'impegno della RAI ad estendere immediatamente a tutto
il territorio valdostano la possibilità di ricezione delle tre reti
televisive pubbliche.
INTERROGAZIONE
RICEVUTA in data 27.10.1982 una comunicazione, con allegata
la fotocopia di una lettera di protesta e di rivendicazione,
sottoscritta da 53 firme, dove si denuncia il fatto che la
ricezione dei programmi televisivi nella collina di Montjovet è
praticamente impossibile nonostante che detti utenti paghino
regolarmente alla RAI il canone dovuto;
CONSTATATO che, tra le altre cose, viene richiesto un deciso
intervento delle Autorità regionali per risolvere celermente la
situazione di disagio;
INTERROGA
il Presidente della Giunta regionale per sapere:
a)
se accogliendo l'invito dei sottoscrittori di detta
protesta ha ritenuto opportuno intervenire presso la RAI affinché
renda possibile la ricezione dei programmi televisivi nella collina
di Montjovet;
b)
in caso affermativo quale è stata la risposta della
RAI.
INTERPELLANZA
LETTA la petizione dei residenti nel Comune di Montjovet dove
viene lamentata l'impossibilità di ricevere in modo decente i
programmi irradiati da imipianti gestiti dalla sede RAI di
Aosta;
CONSIDERATO che la citata petizione è l'ennesima denuncia
fatta da nostri corregionali per la difficoltà di ricevere i
programmi in lingua italiana e francese;
PRESO ATTO che la terza rete RAI dopo tre anni di entrata in
funzione non copre ancora interamente le esigenze della comunità
valdostana che peraltro paga regolarmente il canone radiotelevisivo
anche se in molti casi sono pochi i canali che riescono a ricevere
e spesso malamente,
INTERPELLA
il Presidente della Giunta regionale per sapere:
1)
se e quali interventi abbia fatto per far sì che
gli utenti valdostani abbiano assicurata la ricezione dei programmi
irradiati in Valle di Aosta in virtù della convenzione stipulata
con la RAI;
2)
se risponde al vero che anche in Valle di Gressoney
vi sono grossi problemi per la ricezione televisiva.
INTERPELLANZA
PRESO ATTO della petizione inviata al Consiglio e agli organi
regionali da parte di abitanti del Comune di Montjovet, nella quale
si denuncia la carenza di ricezione delle emissioni televisive
nella loro zona;
CONSTATATO che tale situazione si riscontra anche in altre
località della Regione;
RICHIAMATA la convenzione intervenuta a suo tempo tra la RAI
e la Regione Valle d'Aosta,
INTERPELLANO
il Signor Presidente della Giunta regionale per conoscere nel
dettaglio quale sia lo stato di attuazione della convenzione stessa
alla data odierna e nel contempo quali siano i possibili interventi
per migliorare la ricezione televisiva nelle zone della nostra
Regione che ancora lamentano gravi carenze.
PRESIDENTE:
Ha chiesto di illustrare la mozione il
Consigliere Cout; ne ha facoltà.
COUT - (PCI):
Il problema della RAI è un problema che
come tanti altri è diventato ormai ricorrente: sistematicamente,
proprio perché ci sono delle disfunzioni, vengono avanzate nei
confronti del Consiglio e della RAI delle petizioni o anche delle
richieste da parte degli enti minori, perché in alcune zone o non
si riceve bene il primo o il secondo canale o comunque rimane
sempre da risolvere il problema della terza rete.
Quindi, direi che è necessario cercare di risolvere quanto prima
questo problema.
Purtroppo nei programmi nazionali della RAI non viene prevista
una soluzione, se non in tempi molto lunghi, per questi nostri
piccoli problemi.
Nella convenzione mi pare sia detto che la terza rete va estesa
fino a coprire il 65% dell'utenza e che se dovessero sorgere degli
interventi in più, verrebbe data precedenza a quelli del sud.
Siamo dell'idea che, così come è già stato fatto qualcosa di
notevole per ciò che riguarda la trasmissione in Valle dei
programmi di Antenne 2 o della Suisse Romande, pensiamo che proprio
adesso che si sta per rinnovare la convenzione scaduta nel 1974 con
la RAI, sia necessario fissare un accordo fra Regione e RAI per
un'ulteriore estensione dei programmi televisivi.
Secondo il nostro parere, è necessario che in questa convenzione
vengano soprattutto previsti dei tempi ed un protocollo in cui
siano previsti i costi e tutto quanto sarà necessario affinché
questo sia possibile nel breve periodo, perché mi risulta per
sentito dire che anche se si andasse a fare una convenzione con
degli impegni normali, la stessa RAI avrebbe dei problemi per
garantire un'immediata esecuzione dell'estensione della rete.
Se comunque per la Regione ci fosse da spendere qualcosa in più,
penso che sarebbero soldi ben spesi perché i cittadini al di sotto
di Saint-Vincent o al di sopra di Saint-Nicolas hanno lo stesso
diritto degli abitanti del resto della valle che ormai da alcuni
anni ricevono la terza rete. Inoltre, è giusto che vengano coperte
le zone d'ombra che ci sono ancora e che nella Valle del Lys possa
essere finalmente trasmesso il programma per la minoranza
walser.
Comunque, se non si riuscisse ad inserire qualcosa di molto
preciso in questa convenzione, pensiamo che per tutto ciò che
dovesse restare ancora sospeso o scoperto si cerchi eventualmente
di dare un indirizzo generale per un intervento al di fuori di
questa convenzione, che dovrebbe essere fatto fra la Regione, la
RAI e gli enti locali, che ancora una volta potrebbero essere le
Comunità Montane, oppure i Comuni i quali, su indicazione della
Regione, potrebbero andare a risolvere alcuni casi più precisi.
Pensiamo che soprattutto ci debba essere un intervento della
Regione nei confronti della RAI per ciò che riguarda il contenuto
della nuova bozza, affinché venga prevista se non altro
l'estensione della terza rete al di sotto di Saint-Vincent ed al di
sopra di Saint-Nicolas. Questo ci sembra possa essere risolto anche
con una spesa non eccessiva, come abbiamo già detto in un incontro
di alcuni mesi fa con la RAI.
Quindi, quello che chiediamo con la mozione in oggetto è che la
Regione si impegni nella stesura della bozza per avere questo
impegno preciso da parte della RAI, affinché non a lunghi termini,
ma nel più breve tempo possibile possa essere ridotto questo
problema che sta diventando annoso, nel senso che tutto quanto è
previsto dalla convenzione del 1974, è stato realizzato, ma dal '74
in poi ci sarebbe stata anche la possibilità di risolvere qualcosa
in più che pensiamo possa essere risolto dall'83 in avanti.
PRESIDENTE:
Ha chiesto di parlare il Consigliere
Lustrissy; ne ha facoltà.
LUSTRISSY - (DP):
Assieme al collega Consigliere Martin,
ho presentato l'interpellanza prendendo spunto da un'ennesima
petizione dei cittadini valdostani che si lamentano della cattiva
ricezione dei programmi televisivi.
Partendo da un diritto costituzionale come quello
dell'informazione, dovremmo nel limite del possibile assicurare che
i cittadini della Valle d'Aosta vengano messi su un piano di parità
e nelle condizioni di ricevere i programmi televisivi che noi
intendiamo come informazione non solo della TV nazionale, ma di
tutte le televisioni possibili che in Valle d'Aosta, a livello di
informazione pubblica, possa dare al cittadino quella possibilità
di pluralità, di informazione necessaria per la formazione dei
giudizi.
Pertanto, chiediamo al Presidente della Giunta (ed in questo
senso potremmo anche concordare con la mozione presentata dal PCI,
naturalmente con qualche emendamento) se sia possibile in sede di
revisione di convenzione con la RAI una verifica dello stato di
attuazione degli adempimenti finora convenuti, cercando di
risolvere nel più breve tempo possibile questa situazione che dura
da molti anni, per la quale abbiamo richieste continue di
intervento da parte di zone della Valle d'Aosta che ancora non
possono ricevere un'informazione generale e generalizzata,
soprattutto per quanto riguarda la rete tre che è pur sempre
informazione regionale, sia pure con i limiti attuali.
Riteniamo sia molto più interessante potenziare la possibilità
di ricezione di un'informazione regionale diversificata, al fine di
avere, nel limite del possibile, un pluralismo dell'informazione, a
parte quella derivante dall'iniziativa privata, incluse anche
quelle che sono le emissioni pubbliche dell'area francofona che ci
interessano per arrivare a coprire tutto il territorio della Valle
d'Aosta, per cui attendiamo dal Presidente della Giunta delle
garanzie in merito a questo problema.
PRESIDENTE:
Ha chiesto di parlare il Consigliere Minuzzo;
ne ha facoltà.
MINUZZO - (PSDI):
E' chiaro che la petizione presentata
dai cittadini di Montjovet ha dato la possibilità di portare i
Consiglieri regionali a discutere di questo problema che definirei
la questione RAI, perché al di là dei problemi di ricezione dei
programmi televisivi vi è anche quello della ricezione dei
programmi radiofonici. Infatti nell'ultima lamentela in ordine di
tempo, non certo di importanza, che abbiamo potuto leggere ieri o
l'altro ieri sulla Gazzetta del Popolo, sotto forma di una lettera
inviata dalla Sig.ra Guglielmina Bérard, si protestava che, avendo
la RAI adottato la stereofonia in modulazione di frequenza, buona
parte dei notiziari vengono trasmessi in modulazione di frequenza,
onda che non è ricevuta a Cogne per le carenze di ripetitori.
Oltre tutto, a me risulta che la RAI sta rovinando il mercato
immobiliare della città di Aosta, in quanto sembra stia comprando a
suon di due milioni al mq. alloggi ed immobili in via Chambéry, con
la prospettiva poi di affittare già un edificio che dovrebbe essere
costruito sempre nei pressi dell'attuale sede regionale, dove
trasferire tutti gli impianti.
Intanto non sappiamo cosa farà di questi immobili e come li
venderà. La RAI sta spendendo miliardi anche per costruirsi una
mastodontica sede, senza tenere conto delle esigenze degli utenti
della nostra comunità, perché, come diceva il Consigliere Cout, la
terza rete è ancora abbastanza limitata come espansione sul
territorio valdostano.
Ad un convegno a Saint-Pierre qualcuno ha avuto modo di dire che
in percentuale la Valle d'Aosta è quella che è maggiormente servita
dalla terza rete e copre il 60% di utenza. E' chiaro che servendo
Aosta, Saint-Vincent e la media Valle verso Courmayeur, di fatto
sia servita la percentuale più alta di utenza; ma se teniamo conto
di quello che dovrebbe essere effettivamente il servizio che deve
svolgere la RAI, di natura sociale, vediamo che questo 40% che è
lasciato fuori corrisponde proprio a quella popolazione con più
difficoltà di comunicazione, che pertanto avrebbe maggiore
necessità di essere servita dagli impianti della RAI.
Non voglio dilungarmi più a lungo sul problema, perché ci
sarebbe molto da dire: invito il Presidente della Giunta, in
concerto con il Consigliere Lustrissy quando dice che sarebbe
disponibile a votare la mozione con degli opportuni emendamenti, se
non sia il caso di andare a ricostituire quella "famosa Commissione
che allora era presieduta dal compianto collega Salvadori, che
peraltro aveva fatto un buon lavoro e sembrava stesse per
raccogliere dei risultati positivi.
Di fatto invece questi risultati non si sono concretizzati,
tant'è che gli stessi abitanti e lo stesso Comune di Gressoney
hanno dibattuto il problema della ricezione dei programmi in quella
Valle. Vorrei sentire dal Consigliere Lustrissy se era questo che
intendeva, cioè una Commissione per andare a verificare se è stata
rispettata per intero la vecchia convenzione, ed in base a quello,
andare a stipulare la nuova.
Se vogliamo dare l'incarico alla Commissione presieduta dal
Consigliere Nebbia, nessun problema, purché ci sia anche un
controllo del Consiglio regionale su quelli che devono essere gli
impegni che la RAI va ad assumersi.
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (UV):
Per chiarire bene quale è la nostra
posizione su questa mozione, bisogna fare un passo indietro.
L'unica maniera seria di affrontare il problema sarebbe quella
di ricordare che da molti anni è stata promessa la riforma
dell'informazione per via hertziana, aerea e televisiva, in modo da
definire quali sono i poteri delle Regioni in materia.
Nel 1976 la Regione autonoma Valle d'Aosta aveva organizzato un
convegno nazionale in materia, era stato promesso dall'allora
Ministro delle Poste e Telecomunicazioni Vittorino Colombo che in
pochi mesi avremmo avuto quella legge. Mancando questo punto di
riferimento, in realtà dobbiamo muoverci in una situazione
estremamente difficile, che presenta degli ostacoli non
indifferenti.
Quando il Consigliere Mafrica mi aveva posto delle domande sulle
posizioni della Regione nei confronti della RAI per la discussione
della nuova convenzione, avevo fatto delle affermazioni che,
convenzioni RAI-Stato alla mano, non siamo stati in grado di far
valere nei confronti della RAI.
La RAI fa questo semplice ragionamento: ci dice che per
convenzione è tenuta a garantire certi servizi con il pagamento del
canone, per cui se la Regione chiede dei servizi supplementari,
cioè Antenne 2 o la Suisse Romande, deve pagare il costo per le
installazioni e per il personale che è richiesto in più. La cosa si
ripete per la terza rete; per convenzione la RAI è tenuta a fornire
il servizio in queste percentuali, in più il Consigliere Cout ha
ricordato anche l'altra stranissima formula per il nord Italia nei
confronti del Mezzogiorno.
A questo bisogna aggiungere l'orografia della Regione Valle
d'Aosta che è particolarmente tormentata ed il fatto che i canali
disponibili sono limitati.
Inoltre, i canoni da pagare in più sono particolarmente gravosi
perché sono indicizzati; l'accordo del '74 prevede delle spese di
un certo tipo; adesso stiamo liquidando una somma di 600 milioni di
lire, perché con questa indicizzazione fatta sulle medie ISTAT, in
cui è previsto il costo del personale RAI o magari anche il costo
per costruire una sede faraonica, di cui parlava il Consigliere
Minuzzo, vengono fuori delle spese notevoli. Quindi, occorre una
certa prudenza.
D'altra parte quanto è stato esposto è vero; bisogna allora
cercare di conciliare le due cose, pertanto propongo che la mozione
venga posta in votazione impegnando "la Giunta regionale a far
inserire nella nuova convenzione fra Regione e RAI, in cambio di
puntuali contropartite", - dico puntuali per chiarire che noi
possiamo pagare in più per l'installazione specifica, ma non
possiamo accettare il principio di pagare tutti i costi, ivi
compreso quello del personale, che in futuro dovesse aumentare,
perché prendiamo un onere che è difficilmente quantificabile.
"L'impegno della RAI ad estendere immediatamente a tutto il
territorio"; qui deve essere però una questione di onestà da parte
nostra; io lascerei perdere queste parole perché giustamente il
Consigliere Cout ha sottolineato che possono rappresentare una
pressione più forte sulla RAI, però deve essere chiaro, per fare un
esempio, che Gressoney-La-Trinité, dove sosteniamo un costo di 6
miliardi di lire, non rientra né nell'immediato né in tutto il
territorio, perché un minimo di buon senso ci deve essere.
Inoltre, per evitare confusioni, premetto subito che le linee, i
canali della protezione civile hanno priorità su qualsiasi altro
canale per obbligo, quindi quelli devono essere liberi e non
disturbati da altri canali.
Ci sono delle situazioni particolari a Etroubles o vicino a
Champorcher, ed anche in alcune zone a Fénis e Saint-Marcel, dove
occorrerà un tempo maggiore.
La Giunta regionale è favorevole a votare la mozione con la
formulazione che ho testé illustrato.
In secondo luogo, dato che in linea di massima la convenzione è
pronta, pregherei i Consiglieri di cominciare a studiarsela non
appena l'avrò distribuita e di fare alla Giunta regionale le
proposte necessarie, tenendo presente che non è possibile sostenere
la posizione che avevamo sostenuto per primi, vale a dire la
gratuità di questo servizio, perché la RAI dice di essere tenuta
per convenzione a non fare niente al di là di quanto stabilito, per
evitare che il bilancio non le venga approvato.
PRESIDENTE:
C'è una proposta del Presidente della Giunta
di aggiungere una parola nel testo deliberativo, i proponenti sono
d'accordo?
Ha chiesto di parlare il Consigliere Cout; ne ha facoltà.
COUT - (PCI):
Siamo d'accordo che venga aggiunta quella
parola che chiarisce molto bene quali devono essere i termini;
siamo d'altronde d'accordo sul concetto espresso di una certa quale
elasticità nell'interpretazione del programma di estensione della
rete che deve poi essere attuato, anche perché pensiamo che tutto
questo sia normale.
PRESIDENTE:
L'emendamento proposto dal Presidente della
Giunta consiste nel togliere le parole "da definirsi" ed aggiungere
la parola "puntuali" prima di "contropartite".
Metto in approvazione la mozione nel testo emendato:
MOZIONE
CONSIDERATO che è ancora aperta la discussione in merito al
rinnovo della convenzione tra la Regione Valle d'Aosta e la
RAI;
TENUTO conto delle sempre più pressanti richieste di poter
usufruire di un servizio completo da parte dei cittadini
valdostani, abitanti in comuni in cui vi è una pessima ricezione
dei programmi della RAI ed in cui, in particolare, non è possibile
ricevere la terza rete televisiva;
OSSERVATO che i programmi di estensione della terza rete,
finora noti, prevedono che ancora per numerosi anni non si possa
raggiungere una copertura integrale del territorio
valdostano,
IL CONSIGLIO REGIONALE DELLA VALLE D'AOSTA
DELIBERA
di impegnare la Giunta regionale a far inserire nella nuova
convenzione fra Regione e RAI, in cambio di puntuali contropartite,
l'impegno della RAI ad estendere immediatamente a tutto il
territorio valdostano la possibilità di ricezione delle tre reti
televisive pubbliche.
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK