Consiglio Regionale della Valle d'Aosta - Oggetto del Consiglio n. 2149 del 25 luglio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula
Oggetto del Consiglio n. 2149 del 25 luglio 2001 - Resoconto
OGGETTO N. 2149/XI Accertamento di un caso di B.S.E. bovina
in Valle d’Aosta. (Interpellanze)
Interpellanza Preso atto che è stato accertato nella nostra
Regione un caso di B.S.E. bovina;
Dato atto che nell’immediatezza del fatto è stata
fornita, dai competenti servizi regionali, idonea informazione
sull’accaduto;
Richiamati tutti i dibattiti consiliari avvenuti
nell’ultimo anno sul tema del cosiddetto morbo della
"mucca pazza";
Ritenuto opportuno avere ulteriori informazioni sul caso
verificatosi e sul fenomeno in generale;
il sottoscritto Consigliere regionale
Interpella
l’Assessore competente per sapere:
1) se nell’allevamento in cui si è verificato il
caso di B.S.E. e nell’alpeggio frequentato dalla
bovina si sia mai fatto uso delle cosiddette "farine animali";
2) se ritiene plausibile (e sulla base di quali elementi) che la
bovina in questione abbia consumato "farine animali" in Svizzera,
da dove proviene;
3) se intenda assicurare maggiori controlli, con particolare
riferimento ai capi provenienti dall’estero.
F.to: Curtaz
Interpellanza Premesso:
- che anche nella nostra regione è stato accertato un caso di
BSE;
- che precedentemente i NAS avevano requisito presso stalle
ubicate in Valle d’Aosta mangimi a base di farine
animali, il cui uso è proibito per le potenziali correlazioni con
la patologia dell'encefalopatia bovina spongiforme;
- che l’Assessore alla Sanità nel rispondere ad
interpellanze presentate dal Gruppo di Forza Italia aveva
rassicurato circa la totale assenza di presupposti - mangimi di
origine animale - al rischio BSE nelle stalle valdostane e aveva
avallato la veridicità della campagna pubblicitaria patrocinata
dalla Regione sulla "garanzia di sicurezza delle carni bovine di
razza valdostana";
i sottoscritti Consiglieri regionali
Interpellano
l’Assessore alla Sanità per sapere:
1) sulla base di quali dati oggettivi è stata impostata la
campagna di cui in premessa e su quali dati si fondavano le
risposte fornite alle iniziative richiamate;
2) quali sono le cause che hanno determinato il caso di BSE di
cui in premessa;
3) se alla luce degli ultimi avvenimenti ritenga ancora valide e
fondate le certezze manifestate nelle risposte precedentemente
fornite.
F.to: Frassy - Tibaldi
Presidente
La parola al Consigliere Curtaz.
Curtaz (PVA-cU)
Ci dobbiamo occupare tardivamente, ma i
tempi del Consiglio non sono quelli della cronaca, del caso di BSE
in Valle d’Aosta. Direi che ce ne dobbiamo occupare
con una punta di amarezza perché è un tipo di interesse del quale
avremmo fatto volentieri a meno.
Ma come l’Assessore avrà potuto apprezzare dalla
nostra interpellanza, non abbiamo inteso dare un taglio polemico e
neanche sottolineare come alle continue rassicurazioni date
attraverso gli organi di stampa, e in questa sede, circa la quasi
impossibilità che nella nostra Regione capitassero casi del
cosiddetto "morbo della mucca pazza", ci troviamo invece di fronte
a un caso conclamato e a doverci probabilmente interrogare sulle
certezze che erano state manifestate.
Direi che lo scopo della nostra interpellanza è un po' quello di
avere dei chiarimenti, è quello di capire perché, nonostante le
dichiarazioni esternate su questo punto, quando
l’argomento mucca pazza era
all’ordine del giorno in Italia e in Europa e qui il
tema veniva considerato di secondaria importanza perché la
tradizione dell'allevamento ed i controlli erano tali da far
scongiurare questo pericolo, ora ci troviamo di fronte a un caso
concreto. Si tratta soprattutto di capire se questo sia, come ci si
augura, un caso anomalo, isolato, oppure se vadano fatte delle
valutazioni meno consolatorie, se c’è il pericolo
che altri casi vengano accertati.
Soprattutto ci interessa capire come questo sia potuto avvenire,
se il morbo sia stato contratto in Svizzera, come è stato subito
ipotizzato, quale fondatezza ha questa ipotesi, se sono stati
utilizzati da questo piccolo allevatore delle farine animali oppure
questo sia avvenuto nell’alpeggio frequentato in
estate dalla bovina ammalata.
Direi che l’oggetto dell'interpellanza è volto
soprattutto ad avere dei chiarimenti, per quanto mi riguarda, senza
polemiche e senza allarmismi, ma tuttavia le domande sono date
dalla necessità di avere ulteriori informazioni su un tema che ha
interessato in maniera forse eccessiva e poco razionale per un
certo punto l’opinione pubblica, ma che deve essere
comunque considerato ancora importante e sul quale credo non solo
il Consiglio regionale, ma l’opinione pubblica
abbiano il diritto di avere le più ampie informazioni possibili,
anche se devo dire, ne ho dato atto anche nella premessa, che mi è
che l’informazione sull’accaduto sia
stata puntuale e tempestiva. Le domande sono quelle inserite nel
testo, mi riservo all’esito della risposta
dell’Assessore di fare ulteriori osservazioni.
Presidente
La parola al Consigliere Frassy.
Frassy (FI)
Brevemente, nell’aggiungere
alcune considerazioni che stanno alla base della nostra
interpellanza sull’argomento, alcune considerazioni
che partono ovviamente da una promessa che è doverosa: la BSE non è
un problema valdostano e non è neppure un problema che è nato in
Valle d’Aosta.
Riteniamo però di dover fare su questo aspetto della BSE delle
riflessioni su due concetti che riteniamo importanti perché sono
poi due concetti sui quali deve misurarsi la capacità di un
governo, in questo caso regionale, di operare in situazioni di
emergenza. Sono i concetti della sicurezza e della
tranquillità:
- sicurezza che riteniamo essere un concetto che ha delle
implicazioni di tipo sanitario perciò riguarda tutta la procedura
di controllo, di certificazione, di attenzione affinché
l’aspetto sanitario sia monitorato in maniera
efficace e continuativa;
- tranquillità che è la capacità da parte
dell’amministrazione pubblica di dare
un'informazione corretta e di non ingenerare quella situazione di
panico e di sfiducia che comporta poi il crollo dei mercati e tutta
una serie di fenomeni negativi.
Sulla vicenda BSE ci sono tanti punti interrogativi perché
ancora oggi la scienza non ha delle risposte esaustive su quella
che è l’evoluzione della malattia, su quelle che
sono le cause scatenanti della malattia.
Sono state comunque attuate una serie di misure di profilassi e
di prevenzione per evitare, rispetto alle conoscenze nostre, il
dilagare di questo contagio, paradossalmente oggi si dice che è più
sicuro di quanto non lo fosse ieri consumare le carni bovine e
probabilmente sull’onda di questi ragionamenti già
mesi fa, quando eravamo in pieno allarme, emergenza mucca pazza,
l’Assessorato insieme all’AREV, per
motivi non meglio identificati - possiamo dire - ad oggi,
probabilmente l'Assessore potrà esserci d'ausilio nel chiedere
questi motivi, ha ritenuto che le carni bovine di razza valdostana
- è l’Assessorato dell’agricoltura,
ma mi sembra che qui l’interlocutore forse sia
l’Assessorato della sanità, ma per carità
l’iniziativa è stata politica immagino - erano
garanzia di sicurezza e di sapore superiore.
Un'affermazione come questa, impegnativa in un momento critico
come era allora e come rischia in certi momenti di ritornare ogni
volta si verifica un nuovo caso di BSE, è un'affermazione che ha
delle implicazioni perché un messaggio di questo tipo o viene
supportato da certi fatti oppure rischia di ottenere
l’effetto opposto: perdita di credibilità da un
punto di vista economico e di mercato del prodotto, perdita di
credibilità dell’Amministrazione che si fa
sostenitrice di una campagna forte, che tende a rassicurare, ma che
poi si trova ad essere smentita dai fatti.
E uso il plurale: "dai fatti" perché, a seguito di quella
campagna elettorale o meglio in seguito a quella campagna di
stampa, un lapsus freudiano?, ma poteva forse essere elettorale
perché in effetti erano ancora da venire le elezioni politiche e
sappiamo che sulla zootecnica qualcuno ha cercato di imbastire un
discorso elettorale e - apro una parentesi - ancor oggi sta
cercando di gestire in quel di Roma un riscontro elettorale.
Su questo aspetto è curioso, è una parentesi che rapidamente
chiudo, è curioso leggere come qualcuno dica:
"Siamo contenti
che l’ordine del giorno che abbiamo presentato sia
stato recepito dal Governo"
.
È il Senatore Rollandin che parla e si compiace con sé stesso
per il fatto che in un decreto legge, convertito proprio qualche
giorno fa, il 19 luglio, siano state prorogate le date di alcuni
benefici inerenti le misure di tipo finanziario, ma anche di tipo
sanitario sostanziale sull'emergenza BSE. Dopodiché io potrei
essere la parte politica che viene qui e recita la sua parte e di
conseguenza attacca un’altra parte politica.
Invece "L’Informatore zootecnico", che non penso
sia organo di stampa accreditabile in quota Forza Italia, penso
proprio che sia un organo lontano da Forza Italia e forse anche da
altri partiti, dice un’altra cosa: dà parere
favorevole l’Associazione siglata MIPAF
sull’emendamento al decreto sugli aiuti alla BSE
presentato in Commissione agricoltura della Camera dal relatore di
maggioranza, Giovanni Iacini, che per la cronaca è un Deputato di
Forza Italia?
(interruzione dell’Assessore Vicquéry, fuori
microfono)
? non so nella vita civile cosa facesse, probabilmente non è
veterinario.
Chiudo la parentesi per dire che bisogna fare attenzione quando
si fa della vetrina perché la vetrina poi può rischiare di essere
un boomerang o avere effetti opposti o di infrangersi come è
successo in quel di Genova per altre vetrine, ma questa è
un’altra storia.
A marzo, e qui mi ricollego, avevo parlato di campagna
elettorale mentre era campagna stampa, ma in un periodo elettorale,
comunque a marzo 2001 esce la notizia delle cinque stalle in cui
erano stati riscontrati mangimi con frammenti di ossa animali, cioè
quei mangimi che sono vietati a seguito delle note norme
comunitarie e nazionali.
Ora esce il caso della BSE nella stalla di Champdepraz e
possiamo dire che l’affermazione fatta in piena
emergenza mucca pazza forse è un'affermazione un po' avventata che
rischia oggi di non rendere credibili eventuali e successive
comunicazioni sull'argomento. Allora con la nostra iniziativa
vorremmo conoscere oggi con il senno del poi quali sono stati i
dati oggettivi sui quali si è fondata la campagna di stampa a cui
ho fatto riferimento nell’illustrazione di questa
interpellanza. Penso che questo sia un elemento centrale per capire
quali sono i meccanismi di comunicazione all’interno
dei servizi dei vari assessorati, cioè come vengono filtrate le
notizie.
Dopodiché gli altri due punti sono sufficientemente chiari nella
loro descrizione in interpellanza e li richiamo brevemente: se ci
sono degli elementi allo stato attuale sulle cause del caso di BSE
che è stato riscontrato nella stalla di Champdepraz e se
l’Assessore, ma soprattutto la Giunta, cioè la parte
politica ritiene che quelle certezze espresse in quella campagna
stampa siano ancora valide e fondate o se forse sarebbe stato
opportuno avere ulteriori dati prima di fare un'iniziativa di quel
tipo.
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
I sentimenti di amarezza che prova il
Consigliere Curtaz li abbiamo provati innanzitutto il collega
Perrin ed io, direi che abbiamo provato anche sentimenti che vanno
ben al di là dell’amarezza e che non possono essere
esplicitati in un contesto civile come questo e i sentimenti che
abbiamo provato erano dovuti al fatto che, a fronte di una serie di
controlli precisi ad alto livello, capillari e diffusi su tutto il
territorio regionale, ci siamo trovati di fronte a un caso di BSE
di una vacca di 14 anni che obiettivamente avrebbe già dovuto
essere macellata prima, ma tanto è.
A fronte di questa situazione mi accingo a rispondere
puntualmente prima alle domande del Consigliere Curtaz e poi a
quelle del Consigliere Frassy.
Rispetto alla prima domanda:
"se
nell’allevamento in cui si è verificato il caso di
BSE e nell’alpeggio frequentato dalla bovina si sia
mai fatto uso delle cosiddette "farine animali""
, è in corso da
parte dei servizi veterinari dell’azienda USL, in
collaborazione con il NAS di Aosta e con il Centro di referenza
nazionale per la BSE di Torino, un'accurata indagine epidemiologica
nel rispetto delle disposizioni ministeriali che prevedono fra
l’altro la raccolta delle informazioni sui mangimi
eventualmente utilizzati in azienda e in alpeggio.
Nell’allevamento del Sig. Daniele D'Herin preciso
che non erano presenti mangimi al momento del sequestro cautelativo
operato dai carabinieri NAS di Aosta di concerto con
l’Unità budgetaria dell’USL e
l’abbattimento e la distruzione di tutti gli animali
che hanno condiviso gli stessi fattori di rischio.
Il Sig. D'Herin ha precisato a questo proposito che i suoi
bovini sono sempre stati alimentati con mangimi acquistati presso
l’Agraria di Champdepraz, prodotti dal mangimificio
Borello ubicato nella Regione Piemonte, mangimificio che a quanto
ci risulta non ha mai avuto problemi di certezza di provenienza del
mangime.
In merito all’abbattimento e alla distruzione dei
capi precitati la Commissione bonifica sanitaria regionale, alla
presenza mia e del collega Perrin, riunitasi in data 18 luglio
2001, ha stabilito le modalità di indennizzo dei capi da abbattere
e abbiamo deciso di dare il massimo dell’indennizzo
ammissibile, lire 3.700.000 a capo, e ha verificato
l’ammontare dell'indennità per il riavviamento delle
aziende con bovini positivi per BSE previste dalla legge 9 marzo
2001, n. 49, erogate dall’Agenzia per
l’erogazione in agricoltura.
Per ottenere ulteriori informazioni in merito al capo
contraddistinto dalla marca auricolare CH1464 è stata segnalata la
sua positività anche al Servizio veterinario del Canton Valais.
È stato deciso dalla Commissione bonifica sanitaria di macellare
anche gli altri 4 capi per misura precauzionale, e rispondo in
questo anche al Consigliere Frassy, proprio per dare tranquillità a
tutti i cittadini perché la legge stabilisce che devono essere
macellati i capi che hanno condiviso gli stessi fattori di rischio
ed è tutto da dimostrare che i 4 capi hanno condiviso gli stessi
fattori di rischio, ma per tranquillità e per tagliare la testa al
toro?
(ilarità dell’Assemblea)
? scusate questo modo di dire, abbiamo fatto questa scelta.
Rispetto alla seconda domanda, in merito al caso di BSE
accertato in Valle d’Aosta, è stato interpellato il
Preside della facoltà di Medicina veterinaria di Milano, Professor
Giorgio Poli, noto studioso delle encefalopatie spongiformi
trasmissibili e il Professore ha affermato testualmente che:
"Non è possibile escludere?"
due negazioni che non sono
uguali a un'affermazione
"? che la contaminazione del capo sia
avvenuta in Svizzera perché i dati epidemiologici raccolti finora
nell’ultimo decennio evidenziano che nella maggior
parte dei casi la malattia ha inizio negli animali fra i 6 e i 12
mesi di età"
.
Siamo di fronte a un caso che farà scuola da un punto di vista
epidemiologico e che servirà sicuramente per dare delle risposte
più vicine alla realtà agli studiosi del problema.
Ricordo che l’importazione in Italia di animali
vivi della specie bovina originaria della Svizzera è vietata fin
dal 1996 e proprio per questo motivo, se non vi è stata più
importazione da quell’anno si presume che non
dovrebbero esserci altri casi di BSE, ma è una presunzione pura e
semplice.
Rispetto alla terza domanda, per evitare
l’introduzione clandestina di capi bovini dalla
Svizzera, in particolare di vitelli di pochi giorni, i quali
essendo di mole ridotta potrebbero essere introdotti in Valle
d’Aosta anche con automezzi non adibiti al trasporto
di bestiame, l’Assessorato ha chiesto con lettera in
data 7 dicembre 2000, per cui con tempi non sospetti, alla
Direzione della circoscrizione doganale di Aosta, al Comando della
guardia di finanza, al Direttore dell’Ufficio
veterinario di confine, al settore polizia di frontiera, al Comando
gruppo dei carabinieri, al Comando carabinieri per la sanità, ai
NAS, alla sezione polizia stradale di intensificare i controlli
alla barriera del Traforo del Gran San Bernardo.
Purtroppo il caso di BSE in Valle d’Aosta
conferma le nostre preoccupazioni che avevamo già nel mese di
dicembre dell’anno scorso rispetto ai capi svizzeri.
Su questo avevamo anche fatto incontri con gli allevatori
valdostani invitando loro stessi di fare opera di propaganda presso
i loro colleghi perché evitassero di comprare capi svizzeri.
Per quanto invece riguarda l'introduzione abusiva attraverso i
valichi collegati alla vicina Svizzera soprattutto nel periodo
estivo di bovini destinati ad essere immessi negli allevamenti
valdostani, è stato allertato anche il Corpo forestale regionale
che ha assicurato la propria disponibilità a garantire una costante
azione di sorveglianza sul territorio con lettera del 25 giugno
ultimo scorso. Questo riguarda il passaggio sugli alpeggi del
vallone soprattutto del Gran San Bernardo.
L’accertamento di un caso di BSE in un bovino
nato nel 1987 in Svizzera e importato in Valle
d’Aosta nel 1990 non è certo legato al riscontro di
positività per frammenti ossei di volatile in un mangime
complementare per vitelli prodotti dalla ditta Zoomi di Marco
Mottura di Asti, né al riscontro di positività per frammenti ossei
di animali acquatici in una farina di lino macinata distribuita
dalla ditta mangimi Settebello di Bosconero. Questo è da escludere
in modo assoluto perché questi sono i mangimi trovati in Valle
d’Aosta con delle piccolissime percentuali di farina
animale. Tali mangimi, utilizzati in alcuni allevamenti valdostani,
contenevano infatti un tenore di frammenti ossei bassissimo non in
grado - dicono gli specialisti del settore, non
l’Assessore alla sanità - di provocare un accumulo
di particelle proteiche (proteina prionica) nel tessuto nervoso e
di generare quindi l'encefalopatia spongiforme bovina.
La presenza di questi frammenti ossei nei mangimi precitati
sembrerebbe più legata a una contaminazione della catena di
lavorazione che a un'aggiunta fraudolenta di proteine animali.
Negli allevamenti della Lombardia e dell’Emilia
Romagna in cui sono stati registrati dei casi di BSE è stato
verificato l’uso giornaliero per le bovine ad alta
lattazione di mangimi con tenore di proteine animali dai 250 ai 500
grammi al giorno, quantità sicuramente in grado, dicono gli
esperti, in caso di farine prodotte con materiali specifici a
rischio e infetti, di provocare nel tempo
l’insorgenza della malattia.
Per cui siamo su due fronti totalmente diversi ed è per questo
motivo che si presume che la malattia sia stata contratta in
Svizzera fermo restando quanto dirà l’indagine
epidemiologica che ha dei tempi di accertamento molto
complessi.
Si fa presente inoltre che il piano di controllo mangimi negli
allevamenti e nelle rivendite è stato concordato fra i competenti
servizi veterinari dell’USL e i carabinieri del NAS
anche per evitare duplicazioni di intervento.
A titolo informativo preciso che la sezione zooprofilattica di
Aosta ha finora esitato 48 campioni di mangime di cui 4 positivi
per presenza di frammenti ossei di animali.
Rispondendo puntualmente all'interpellanza del Consigliere
Frassy, innanzitutto non mi pare di aver fatto delle affermazioni
basate su certezze perché ho ripreso per scrupolo il verbale della
riunione della seduta pomeridiana del Consiglio regionale del 29
novembre 2000, dove rispondevo ad un'interpellanza del Consigliere
Tibaldi e fra le altre cose affermavo in tutta sincerità:
"?
Questo è quanto a tutt’oggi possiamo dire.
Sicuramente sull'origine e sugli aspetti scientifici della malattia
non mi azzardo a fare commenti perché siamo lontanissimi non dico
da certezze, ma da approssimazioni? Dobbiamo puntare come
amministratori a tutelare principalmente il consumatore e mi pare
che da questo punto di vista siamo tranquilli?".
Aggiungevo:
"? È chiaro che la Valle d’Aosta è
un microcosmo rispetto al sistema generale e che è di tutta
evidenza che i prodotti che vengono commercializzati e venduti in
Valle d’Aosta provengono per la maggior parte
dall’esterno, di certo i servizi veterinari sono
rigidissimi perché ogni capo che viene importato in Valle
d’Aosta viene controllato a Pont-Saint-Martin o
negli stabilimenti di sosta?"
e dal punto di vista dei
controlli dei capi che vengono in Valle d’Aosta
assicuro nuovamente che possiamo stare tranquilli, altra cosa è
dire che i 43.000 circa capi presenti in Valle
d’Aosta sono indenni da BSE. Nessuno lo dirà mai e
nessuno potrà mai dirlo!
Devo dire, a onor del vero, che lo stesso Consigliere Tibaldi
replicava molto opportunamente:
"? Di questo oggi prendiamo atto
con soddisfazione. Se le affermazioni rilasciate
dall’Assessore hanno una rispondenza nei fatti,
possiamo considerarci abbastanza tranquilli, anche se la Valle
d’Aosta è un microcosmo di quella realtà europea
molto vasta e naturalmente non è isolata da transiti e da
comunicazioni per cui non è impensabile che il morbo alberghi,
prima o poi, in qualche bovina valdostana e di conseguenza possa
essere elemento di contagio per l’uomo?".
Ma proprio su questo l’interpellanza mi dà la
possibilità di dire che stiamo parlando, e vado al punto sulla
campagna pubblicitaria, non di un capo della razza D'Herens. Il
capo che è stato riscontrato affetto da BSE è un capo della razza
D'Herens DOC che non ha avuto durante i suoi 14 anni di presenza in
Valle d’Aosta alcun tipo di contaminazione esterna
ed incrocio di nessun genere.
La campagna che è stata fatta dall’AREV,
patrocinata dall’Amministrazione regionale, era una
campagna per tutelare la razza valdostana DOC e sotto questo punto
di vista riconfermo la validità di quella campagna che si è svolta
nel mese di marzo e che è stata interrotta per opportunità, su
questo concordo con il Consigliere Frassy, dopo che in Valle
d’Aosta sono stati scoperti i primi casi di mangimi
contaminati.
È stata interrotta per opportunità, ripeto, ma per quanto
riguarda l’importanza di valorizzare la carne
valdostana non c’è ombra di dubbio.
Affermavo sempre in data 29 novembre 2000 che:
"? Il progetto di valorizzazione della carne valdostana,
curato dall’Assessorato dell'agricoltura? si
inserisce in un ideale contesto operativo che permetterà il
monitoraggio di ogni singolo capo dal concepimento
dell’animale al consumo alimentare della
carne.
Gli obiettivi del progetto possono essere così sintetizzati:
valorizzare la carne delle razze bovine valdostane, certificare
l’origine del prodotto e la sua tracciabilità,
garantire il consumatore circa il prodotto finale, migliorare il
prodotto dal punto di vista qualitativo?".
Quali sono stati i riscontri rispetto a quella campagna? I
riscontri sono stati positivi perché i pochi macelli e cooperative
che vendono esclusivamente carne valdostana hanno avuto un
mantenimento dei livelli di vendita, sono stati gli unici in Valle
d’Aosta che non hanno perso dei clienti.
Questo ci hanno riferito perché così è stato, ma devo anche dire
che la campagna che è stata impostata dall’AREV si è
basata non su propaganda, si è basata su un tentativo di fare
corretta informazione, il tentativo di dire:
"Guardate che la
carne valdostana è testata, segue queste procedure, pertanto
possiamo stare relativamente tranquilli"
.
Concordo con le osservazioni fatte dal Consigliere Frassy
rispetto a quelli che lui ha definito i due concetti: sicurezza e
tranquillità.
La sicurezza delle procedure di controllo: sotto questo punto di
vista i controlli sono ferrei, abbiamo raggiunto un sistema in
Valle d’Aosta che ha toccato l’apice,
siamo ufficialmente indenni da brucellosi, siamo ufficialmente
indenni da TBC.
A scanso di equivoci, perché nel prossimo autunno non mi si
venga a dire che ho dato delle certezze in data odierna, dico anche
che siamo comunque preoccupati per la campagna autunnale essendoci
un numero di capi presenti in Valle d’Aosta non dico
abnorme, ma sicuramente superiore alla media degli ultimi anni.
Pur avendo appena ottenuto ultimamente il certificato di Regione
ufficialmente indenne da TBC, cosa che non avveniva da anni ed
anni, siamo comunque preoccupati perché questa commistione di capi
in Valle d’Aosta ci induce a dire che i controlli li
faremo ancora con maggiore forza e con maggiore rigidità. Lo
diciamo in quest’aula, lo diciamo per rassicurare i
cittadini che stiamo operando con tutte le forze per dare delle
garanzie non solo agli allevatori, ma a tutti i cittadini.
Questo è quanto possiamo impegnarci a fare.
"Di certo la
tranquillità?"
dice il Consigliere Frassy
"? si esplicita
tramite la capacità di dare informazioni corrette"
.
Il Consigliere Curtaz lo ha riconosciuto: gli organi di stampa
in occasione del caso di BSE hanno dato delle informazioni
assolutamente corrette, abbiamo detto immediatamente che non
c’era rischio per la salute umana perché non
c’è e non c’è mai stata una
condivisione dei fattori di rischio.
Tenete presente che un'interpretazione larga va nella direzione
di considerare presenza di fattori a rischio e condivisione di
fattori di rischio anche i capi che hanno avuto comunque un
contatto con i capi infetti ed è notizia di queste ore che il neo
Ministro dell’agricoltura sta dando disposizioni in
senso di apertura rispetto a queste logiche rigide che alcuni
volevano dare.
Teniamo presente che in Italia al 17° caso se ne sono aggiunti
altri 3, siamo a 20 casi di BSE nel nostro Paese rispetto a
centinaia di migliaia di capi in Inghilterra ed è una situazione
ottimale e questo probabilmente permetterà di emanare delle
disposizioni che consentiranno di consumare di nuovo la fiorentina,
di tranquillizzare ulteriormente il consumatore.
Certamente dobbiamo porci in una logica da un lato di controllo
e dall’altro di dare certezze al consumatore. Non
abbiamo problemi di perdita di credibilità, anzi ribadiamo che la
campagna per la tutela della razza valdostana andava fatta e che
dovrà essere ripresa a breve termine.
Si dà atto che, dalle ore 17,44, riassume la presidenza il
Presidente Louvin.
Président
La parole au Conseiller Curtaz.
Curtaz (PVA-cU)
Sarò brevissimo perché prendo atto delle
risposte dell’Assessore.
Non mi sembra che siano emerse delle cose nuove rispetto a
quelle che avevamo sentito in occasione del verificarsi di questo
evento.
Lo scopo dell'interpellanza era quello di raccogliere ulteriori
informazioni; direi che l’Assessore, da un certo
punto di vista è anche comprensibile, è stato piuttosto abbottonato
nelle sue esternazioni, nel senso che è stato rassicurante, ma fino
ad un certo punto. Mi sembra questo ad onor del vero un
atteggiamento ragionevole.
Voglio fare un'ultima osservazione da cittadino che segue queste
cose e che segue anche le vicende dell’agricoltura,
un’osservazione che mi aspettavo venisse fatta
proprio dall’Assessore. Questo caso presenta
un'anomalia perché ci saremmo aspettati un caso eventuale di BSE in
un grosso allevamento, in chi commercia, in chi fa traffici,
insomma i sospettabili sarebbero stati altri.
Ora io pongo un problema, non ho una soluzione che sia
rassicurante, però il fatto che questo caso di BSE si sia
verificato in un allevamento, almeno apparentemente, per quelle che
sono le mie cognizioni, di un piccolo agricoltore che lo fa per
passione, che non svolge questa attività con intenti speculativi,
mentre sappiamo che ci sono allevatori che sono ormai più
commercianti che agricoltori e che quindi operano speculazioni con
pochi scrupoli, questa osservazione mi porta a fare una domanda a
cui non so dare una risposta.
E cioè se il verificarsi di questo caso in un piccolo
allevamento sia una circostanza più o meno preoccupante rispetto al
fatto che si fosse eventualmente verificato un caso analogo in un
allevamento di grosse dimensioni.
Président
La parole au Conseiller Frassy.
Frassy (FI)
Alcune brevi considerazioni alla risposta che
l’Assessore ha fornito alla nostra interpellanza,
brevi considerazioni perché l’Assessore - che
l’ha riconosciuto in più di un passaggio - ha
condiviso il percorso del ragionamento sostenuto
nell’interpellanza e
nell’illustrazione della stessa.
C’è solo un elemento di contraddittorietà sul
quale è opportuno che ci si chiarisca, soprattutto prima che parta
la nuova campagna per quanto riguarda le carni di razza
valdostana.
Nella premessa noi diciamo che:
"l’Assessore
alla sanità nel rispondere alle interpellanze presentate dal nostro
gruppo aveva rassicurato circa la totale assenza di presupposti -
mangimi di origine animale - ? e aveva avallato la veridicità della
campagna pubblicitaria?"
e questo nei fatti è perché,
rispondendo a una nostra iniziativa del marzo e discussa ad aprile,
ma anche adesso rispondendo a questa iniziativa e comunque in
quella occasione l’Assessore affermò che la filiera
della carne valdostana era la migliore al mondo che è
un'affermazione pesante, Assessore, impegnativa.
Quando però poniamo le stesse domande oggi, alla luce di quello
che c’è stato: le cinque stalle dove
c’erano i frammenti ossei del caso di Champdepraz,
l’Assessore risponde intanto che il mangime era una
modica quantità perciò non è necessario allarmarsi, che la mucca di
Champdepraz aveva 14 anni, era ormai esausta, non era sicuramente
più da farne carne e tra l’altro era anche svizzera?
adesso abbiamo anche i clandestini svizzeri a quattro zampe, ma
questo è un altro problema.
Il problema di fondo è invece che lei, Assessore, non ha dato
una risposta a quella richiesta, a cui è difficile forse dare una
risposta, di quali fossero i dati oggettivi sui quali si è fondata
quella campagna perciò facciamo un invito
all’Assessore alla sanità, che è
l’interlocutore di questa interpellanza ed è anche
il responsabile della salute pubblica, anche se poi sappiamo che
probabilmente la campagna ricadrà nelle competenze
dell’Assessore all’agricoltura, e
l’invito che gli facciamo è di fare attenzione
perché una campagna che, come voi avete riconosciuto, ha dovuto
essere sospesa non può ripartire in assenza di elementi nuovi e
devono essere elementi nuovi significativamente convincenti,
altrimenti sono soldi buttati via, ma si ottiene un effetto
praticamente inconsistente rispetto allo scopo che ci si
prefigge.
Perciò, non essendo stati oggi forniti questi elementi
oggettivi, auspichiamo che prima di far partire una nuova campagna
di autunno, se sarà questo il periodo in cui dovrà svolgersi questa
nuova campagna, ci siano degli elementi oggettivi che siano
possibilmente anche oggetto di comunicazione, altrimenti il
messaggio sarà debole e rischierà di ottenere un effetto diverso
rispetto a quello voluto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK