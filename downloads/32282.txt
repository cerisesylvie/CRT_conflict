Consiglio Regionale della Valle d'Aosta - Oggetto del Consiglio n. 1065 del 24 febbraio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1065 del 24 febbraio 2010 - Resoconto
OGGETTO N. 1065/XIII - Discussione congiunta del D.L. n. 82:
"Modificazioni alla legge regionale 23 agosto 1991, n. 33
(Promozione della fondazione "Centro di studi storico-letterari
Natalino Sapegno")", e della proposta di atto: "Modificazioni allo
statuto della Fondazione "Centro di studi storico-letterari
Natalino Sapegno", di cui alla legge regionale 23 agosto 1991, n.
33 (Promozione della Fondazione "Centro di studi storico-letterari
Natalino Sapegno")".
Président
- Je vous rappelle qu'on fera une unique
discussion et après il y aura deux votations. La parole au
rapporteur, la Conseillère Hélène Impérial.
Impérial (UV)
- Merci, M. le Président.
Natalino Sapegno nasce ad Aosta il 10 novembre 1901, spende gli
anni della sua giovinezza a Torino, dove frequenta le scuole
elementari ed il ginnasio; nel 1918 si iscrive, non ancora
diciassettenne, alla facoltà di Lettere di Torino. Legato da
fraterna amicizia a Piero Gobetti, scrive assiduamente sulle sue
riviste. La carriera d'insegnante inizia con un anno di supplenza,
nel 1923, all'Istituto Magistrale di Aosta; si aggiudica poi una
cattedra alle scuole medie superiori e nel 1924 si trasferisce a
Ferrara, dove per dodici anni, accanto all'insegnamento nel locale
istituto tecnico, accresce la sua formazione letteraria. Durante
questi anni produce un centinaio di saggi, recensioni ed articoli
su varie riviste; nel 1930 consegue la libera docenza, presso le
Università di Bologna e di Padova; nel 1936 viene chiamato
all'Università di Palermo e dopo un solo anno giunge a coprire
l'unica cattedra di Letteratura italiana all'Università di Roma.
Nel frattempo nel 1936 esce presso La Nuova Italia il primo volume
del
Compendio di storia della letteratura italiana
, di cui
pubblicherà il secondo volume nel 1941 ed il terzo nel 1947.
Gli anni fra il 1938 e il 1950 sono gli anni che vedono la piena
espressione della sua maturità critica in numerosi saggi su
Manzoni, Leopardi, Porta, Alfieri, Carducci, Verga ed altri, alcuni
del quali saranno successivamente raccolti, in due importanti
volumi:
Pagine di storia letteraria
e
Ritratto di
Manzoni.
Per buona parte degli anni '50 è assorbito da quel
commento alla Divina Commedia che appare tra il 1955 e il 1957.
Negli anni '60 produce altri importanti volumi:
Storia
letteraria del Trecento,
la
Storia della letteratura
italiana,
la
Storia letteraria delle regioni
d'Italia.
Lasciato nel 1976 l'insegnamento universitario, prosegue
instancabile l'attività di critico, con articoli e saggi per le più
varie destinazioni e rivede con nuove edizioni le sue opere
precedenti. Nel 1980 viene pubblicato l'ultimo di cinque volumi di
scritti in suo onore, contenente le sue pagine disperse.
Nell'autunno del 1989, pochi mesi prima di spegnersi, esprime il
desiderio che la sua biblioteca sia donata alla Valle d'Aosta. La
Fondazione "Centro di studi storico-letterari Natalino Sapegno",
voluta dalla famiglia e dalla Regione Valle d'Aosta allo scopo di
accogliere e di utilizzare it suo lascito, nasce per l'attaccamento
del Maestro alla sua terra natale, dove oggi riposa, dall'aprile
1990.
La Fondazione "Centro di studi storico-letterari Natalino
Sapegno" vede dunque la luce nel 1991, per mezzo della legge
regionale 33 del 23 agosto 1991, su iniziativa della Giunta
regionale della Valle d'Aosta concordemente con la famiglia Sapegno
"per onorare e perpetuare la memoria del Professore".
Gli
scopi della fondazione declinati nello statuto della fondazione
stessa sono i seguenti: promuovere gli studi e le ricerche
nell'ambito delle letterature italiana e francese; favorire
l'accesso dei giovani alle discipline umanistiche e creare le
condizioni per un rapporto continuativo tra la ricerca
storico-letteraria e la scuola, in particolare istituendo borse di
studio a favore di giovani studiosi e ricercatori e promuovendo
iniziative di aggiornamento degli insegnanti; favorire lo scambio e
la diffusione d'informazioni nell'ambito culturale italiano ed
europeo oltre che valdostano, anche in collaborazione con enti,
associazioni, istituzioni e altri organismi operanti con
convergenti finalità di formazione e promozione culturale; infine
favorire ogni iniziativa utile al progresso degli studi c delle
ricerche, in particolare promuovendo c organizzando, anche con enti
pubblici e privati italiani e stranieri, convegni, seminari,
incontri di interesse culturale e scientifico.
L'attività della fondazione ha avuto inizio nel settembre 1992,
con l'insediamento del Consiglio di amministrazione e la nomina
degli altri organi. Il Consiglio di amministrazione della
fondazione, attualmente in carica, come ben illustrato dal
Presidente e dal Direttore della fondazione nel corso
dell'audizione in II Commissione consiliare, ha rappresentato
all'Amministrazione regionale alcune esigenze di modifica allo
statuto della fondazione, al fine di consentire il miglior
funzionamento degli organi ad essa preposti.
Le richieste di modifica dello statuto, per le quali si è
necessariamente pervenuti al disegno di legge oggi in discussione,
riguardano, in particolare, la composizione dell'organo di
revisione contabile: il Consiglio di amministrazione della
fondazione ha evidenziato che l'onere per il compenso di tale
organo, attualmente previsto dalla legge regionale n. 33/1991 in
composizione collegiale di tre membri, è decisamente sproporzionato
rispetto alla consistenza economica del bilancio della fondazione
stessa. Tale modifica della composizione dell'organo di revisione
contabile, come già sottolineato in precedenza, comporta la
necessità di modificare la legge istitutiva della fondazione. Si
coglie inoltre l'occasione per adeguarla alle disposizioni recate
dalla legge regionale 10 aprile 1997, n. 11, in materia di nomine e
designazioni di competenza regionale, le quali attribuiscono, in
via residuale alla Giunta regionale il compito di provvedere alla
nomina dell'organo di amministrazione e di revisione della
fondazione; ricordiamo, infatti, che, come esplicitato
nell'allegato alla "legge nomine" del 1997, è posta in capo al
Consiglio esclusivamente la nomina del Comitato scientifico della
fondazione. Le disposizioni transitorie e la dichiarazione
d'urgenza mirano a salvaguardare la continuità degli organi di
amministrazione e di revisione in carica alla data di entrata in
vigore del presente intervento normativo fino all'insediamento dei
nuovi organi.
Président
- La discussion est ouverte.
La parole au Conseiller Louvin.
Louvin (VdAV-R)
- Grazie.
Abbiamo ascoltato con attenzione le note biografiche che ci ha
riproposto la collega Impérial, sempre utili a ricordare
l'importanza della figura di Natalino Sapegno e forse anche
ricordare a questo Consiglio come, da 19 anni, stiamo non soltanto
sostenendo una fondazione che ha dato ottimi frutti in termini di
prodotto culturale, di iniziative sempre di alto profilo e
significativamente anche raccordate con il mondo educativo
valdostano, ma siamo anche in attesa di vedere soddisfatta
un'aspettativa pluridecennale, che è quella di vedere questa
fondazione dotata della sede che le è stata a suo tempo assegnata e
per la quale i lavori di ristrutturazione dovrebbero ormai essere
giunti al termine per poter finalmente, speriamo nel giro di poco
tempo - forse il Presidente ci dirà qualcosa al termine di questa
discussione - dare anche il supporto materiale, la localizzazione
definitiva a questo centro di studi e di ricerca che penso possa
essere utile non solo in termini di prestigio, ma anche di azione
culturale per tutta la regione.
Noi abbiamo fatto in Commissione - e riproponiamo attraverso una
serie di emendamenti - essenzialmente un rilievo a questo disegno
di legge; naturalmente siamo favorevoli a che siano perseguiti gli
obiettivi di economia e di risparmio che sono collegati alla
riduzione del numero dei revisori dei conti: l'organismo di
vigilanza contabile giustamente deve gravare il meno possibile
sulle finanze di questa fondazione; come pure nulla abbiamo da
eccepire ai chiarimenti che sono apportati per quanto riguarda la
durata dei mandati, non credo che ci siano in merito necessità di
sorta.
La nostra diversità di opinione rispetto alla proposta del
disegno di legge in discussione riguarda lo spostamento dell'asse
come soggetto nominante dal Consiglio regionale alla Giunta; siamo
andati a rivedere per questo anche i contenuti e la natura degli
enti per i quali sono previste nomine in capo rispettivamente alla
Giunta e al Consiglio da parte della legge n. 11/1997 e ci
avvediamo come un certo numero di designazioni in vari organismi,
soprattutto di natura culturale, fra cui la fondazione Centro
internazionale diritto società ed economia, ed altri, siano ancora
rimasti in capo al Consiglio.
Ora non vediamo obiettivamente... anche perché poi, Presidente,
non ci siamo mai accapigliati sulle nomine della Fondazione
Sapegno, non mi risulta, non ricordo in questo Consiglio delle
grandi discussioni, né dei dissensi di alcun genere, ma ci piace
consentire a quest'Assemblea e non delegare alla Giunta regionale
direttamente la nomina dei rappresentanti, che rimangono oltretutto
in numero di tre, all'interno del Consiglio di amministrazione
della fondazione.
Proprio per le ragioni di pluralismo culturale che tutto sommato
dovrebbero sempre permanere all'interno di questi organismi, che
non sono degli enti strumentali, sono delle fondazioni nelle quali
esprimiamo una rappresentanza che è di raccordo, ma che è anche di
significativo riconoscimento di valore, di cultura, di cui sono
portatrici le persone che vengono nominate da questo Consiglio,
consentire che sia l'Assemblea regionale a continuare ad esprimerle
ci pare una cosa assolutamente degna di approvazione. Per questa
ragione sottoponiamo all'attenzione del Consiglio due emendamenti
in quanto collegati, ma la ragione e il contenuto sono gli stessi,
a cui faranno seguito emendamenti anche in parte amministrativa per
quanto riguarda lo statuto.
Questo è il nostro punto di vista che ribadiamo nell'esprimere -
per quanto riguarda l'operato di questa fondazione, sia per quanto
riguarda la giornata Sapegno, la giornata Mafrica a cui ha dato
vita e tutte le iniziative di sostegno culturale che ha promosso
finora - il nostro più vivo compiacimento.
Président
- La parole au Président de la Région,
Rollandin.
Rollandin (UV)
- Grazie, Presidente. Ringrazio la collega
Impérial per la relazione che ha voluto svolgere su questo disegno
di legge e modifica dello statuto, che va nell'ottica di seguire un
suggerimento che è venuto dagli stessi membri della fondazione.
Voglio sottolineare che queste modifiche che noi apportiamo sono
state sollecitate dall'attuale Consiglio di amministrazione per un
adeguamento che riteniamo corretto.
Non posso che condividere le valutazioni su quella che è stata
l'attività della fondazione, che è sicuramente di pregio. Il fatto
di dare la possibilità in Valle di continuare quest'opera che il
compianto Natalino Sapegno aveva portato avanti, credo sia di
prestigio e di grande effetto come risultati sulla scuola e sulle
produzioni letterarie, sugli incontri, su quelle che sono state
negli anni le varie iniziative con le varie università che sono
state portate avanti nei convegni annuali ed in altri convegni che
sono stati un'opera meritoria della fondazione.
Giustamente il collega Louvin ha fatto un accenno anche ai
lavori e in proposito posso dire che i lavori sono conclusi; la
Direzione restauro e valorizzazione dell'Assessorato istruzione e
cultura sta operando per la conclusione della pratica
amministrativa e, in particolare, per l'ottenimento dei certificati
di collaudo e agibilità. I tempi previsti per la consegna
dell'immobile sono entro il mese prossimo, quindi la Tour de
l'Archet, che è costata 3.300.000 euro, potrà essere visitata per
la presenza di una sede prestigiosa che qualifica tutta la
Valdigne. La fondazione ha avuto un contributo di 125.000 euro
dalla Compagnia San Paolo, per il resto sono interventi a livello
regionale. L'intervento è di 110.000 euro per l'attività di
relazione annuale, per le prospettive che la stessa si propone.
Senza ripetere quello che è stato detto, non può che esserci da
parte nostra la piena condivisione di portare avanti queste
iniziative; ricordo che il Consiglio di amministrazione ha finora
sempre ben operato. Sulla scelta della votazione del Consiglio di
amministrazione voglio ricordare che la legge n. 11 già prevede che
la votazione avvenga da parte della Giunta, non c'è stata alcuna
modifica. Sarebbe una modifica se passassimo dall'attuale sistema,
che prevede che la Giunta nomini i tre membri del Consiglio di
amministrazione, mentre il Consiglio, in relazione al fatto che è
una fondazione, ha competenza per la nomina degli organi
scientifici; in questo caso è il Consiglio che provvede a nominare
i due esperti.
Credo che sotto questo profilo, non essendo stato innovato
nulla, non ci siano particolari esigenze, né sollecitazioni per
cambiare il sistema attuale; per cui anticipo che siamo contrari
all'emendamento, perché andrebbe ad innovare l'articolo 11 solo per
questo, al di là del fatto che convengo che non ci sono mai state
sotto questo profilo delle corse alla partecipazione a questa
fondazione, perché abbiamo sempre cercato di avere delle persone di
cultura. Adesso non farò i nomi di tutti quelli che hanno
partecipato e che sono persone che degnamente hanno saputo
rappresentare gli interessi della Valle per sostenere questa
fondazione.
Quindi, proprio perché ci sono gli elementi che con questo
andremmo a modificare specificamente per la fondazione Sapegno la
legge n. 11, quando non riteniamo che sia il caso, riteniamo di
mantenere com'è attualmente il sistema di votazione. Per il resto,
credo che con questa fondazione si vadano ad utilizzare al meglio i
fondi per la cultura e quello che è il riverbero che dalla stessa
proviene nell'ambito della scuola e del corpo insegnanti.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK