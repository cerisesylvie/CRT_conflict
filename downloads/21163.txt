Consiglio Regionale della Valle d'Aosta - Oggetto del Consiglio n. 1091 del 26 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque minerali e termali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1091 del 26 gennaio 2005 - Resoconto
OGGETTO N. 1091/XII - Riconoscimento di acque minerali prodotte
in Valle d'Aosta. (Interrogazione)
Interrogazione
Appreso che due recenti Decreti del Ministero della Sanità
hanno sospeso la validità dei decreti di riconoscimento di oltre
cento tipi di acque minerali sia perché non hanno prodotto la
necessaria documentazione sia perché sono stati accertati per
alcuni parametri valori superiori ai limiti previsti dalla
normativa;
Evidenziata la possibilità, opportunità ed utilità di
imbottigliare e commerciale acqua valdostana di buona
qualità;
il sottoscritto Consigliere regionale
Interroga
la Giunta regionale e l'Assessore competente per
conoscere:
1. se fra le acque minerali sospese dal Ministero della
Sanità vi sono acque minerali valdostane;
2. quali sono attualmente le acque minerali valdostane che
hanno decreti di riconoscimento valido e a quale data risalgono
tali decreti;
3. quali acque minerali valdostane vengono attualmente
imbottigliate e commercializzate. Di ognuna di esse si chiede di
indicare la localizzazione della sorgente o captazione; gli estremi
del Decreto di riconoscimento; le caratteristiche dell'acqua; la
tipologia degli acquirenti a cui è destinata; i quantitativi
commercializzati.
F.to: Riccarand
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Come è risaputo, la commercializzazione delle
acque minerali naturali è competenza del Ministero della salute,
che rilascia un decreto di riconoscimento a tale scopo.
Le aziende imbottigliatrici di acque minerali in possesso del
sopraindicato decreto di riconoscimento, dovevano presentare (come
citato nell'interpellanza) al Ministero della salute entro il 31
ottobre 2004 i certificati di analisi, che attestassero la
conformità dell'acqua alla direttiva europea 2003/40, pena la
sospensione della validità dei decreti di riconoscimento. Il
Ministero della salute ha emanato due decreti in data 28 dicembre
2004, con cui ha sospeso la validità dei decreti di riconoscimento
delle acque minerali che hanno superato il limite di legge e delle
acque minerali che non avevano presentato la documentazione per
ottenere questo ulteriore riconoscimento.
Fatta questa premessa, fornisco gli elementi di risposta
all'interrogazione. Fra le acque minerali valdostane sospese dal
Ministero della salute, in quanto però non sono state trasmesse le
relative analisi, è indicata la "Fonte La Vittoria" di Courmayeur,
della società "Sorgenti Monte Bianco Terme di Courmayeur S.p.a.".
Tale società non ha inviato le analisi di cui sopra, in quanto non
ha l'intenzione di utilizzare in alcun modo le acque di tale fonte,
perché troppo ricche di ferro. Faccio un inciso: questa è una acqua
più adatta a trattare certe malattie della pelle, tipo la psoriasi
etc.
Le acque minerali valdostane, che hanno decreti di
riconoscimento valido, che sono immesse sul mercato sono quindi le
seguenti: l'acqua minerale della Fonte Youla di Courmayeur,
commercializzata con la denominazione "Courmayeur Fonte Youla",
decreto di riconoscimento del 30 dicembre 1999, l'acqua di sorgente
della Fonte Rey di Courmayeur, commercializzata con la
denominazione "Cristalia Fonte Rey", decreto di riconoscimento del
27 luglio 2001, l'acqua minerale della Fonte Mont Blanc di
Courmayeur, commercializzata con la denominazione "Monte Bianco
Fonte Mont Blanc", decreto di riconoscimento del 6 dicembre 1999.
Inoltre, presso le Terme di Saint-Vincent è utilizzata come bibita
l'acqua minerale naturale della "Fons Salutis", riconosciuta con
decreto del Ministero dell'interno in data 30 gennaio 1928.
Di seguito indicherò le acque minerali di sorgente, come
richiesto, attualmente imbottigliate e commercializzate, la
localizzazione delle sorgenti, gli estremi dei decreti di
riconoscimento, le caratteristiche delle acque, la tipologia degli
acquirenti a cui è destinata, i quantitativi commercializzati nel
2004.
La prima è l'acqua minerale della Fonte Youla, che sgorga dalla
sorgente sita nel vallone di Dolonne in Comune di Courmayeur,
commercializzata con la denominazione "Courmayeur Fonte Youla",
dalla società "Sorgenti Monte Bianco Terme di Courmayeur S.p.a.".
Il decreto di riconoscimento di questa acqua minerale naturale è
stato rilasciato dal dirigente del Dipartimento di prevenzione del
ministro della Sanità in data 30 dicembre 1999; l'acqua è
classificata ricca di sali minerali, solfata, calcica, magnesica.
La società vende principalmente nel canale della grande
distribuzione organizzata, nel canale tradizionale e nel canale
HO.RE.CA. (Hôtel, Ristoranti, Catering). Nel 2004 sono state
vendute 38.336.000 bottiglie nei vari formati, per il 90% in
Francia, per il 9% in Giappone, per l'1% in altri paesi.
La seconda è l'acqua di sorgente della Fonte Rey che sgorga
dalla sorgente sita in località Peuterey in Comune di Courmayeur,
commercializzata con la denominazione "Cristalia Fonte Rey", dalla
società "Sorgenti Monte Bianco Terme di Courmayeur S.p.a.", il
decreto di riconoscimento è stato rilasciato sempre dal
dipartimento di prevenzione del ministro della sanità il 27 luglio
2001; l'acqua è stata classificata come acqua di sorgente, la
società vende principalmente nel canale della grande distribuzione,
nel canale tradizionale e nel canale dell' HO.RE.CA. Nel 2004 sono
state vendute 45.115.000 bottiglie nei vari formati, per il 50% in
Francia, per il 49% in Italia e l'1% in Croazia.
La terza acqua minerale valdostana commercializzata è quella
della Fonte Mont Blanc, che sgorga dalla sorgente Mont Blanc sita
in località Peuterey ed è commercializzata con la denominazione
"Monte Bianco", Fonte Mont Blanc, dalla società "Sorgenti Monte
Bianco Terme di Courmayeur"; il decreto di riconoscimento è stato
rilasciato dal Dipartimento di prevenzione del Ministero della
sanità il 6 dicembre 1999, l'acqua è stata classificata come
"oligominerale". La società vende principalmente nel canale della
grande distribuzione, nel canale tradizionale e nel canale
HO.RE.CA. Nel 2004 sono state vendute 887.000 bottiglie nei vari
formati, nel nord occidentale dell'Italia, in Francia, in Belgio e
in Olanda. Come vede, questi controlli sono fatti sempre dal
Ministero della sanità.
Se posso aggiungere una cosa, è stato approvato in Giunta la
settimana scorsa il primo piano della sicurezza alimentare della
Valle d'Aosta, che prevede i vari controlli, le modalità di queste
in modo preciso.
Président - La parole au Conseiller Riccarand.
Riccarand (Arc-VA) - Ringrazio l'Assessore per la risposta
puntuale che serve per avere un quadro complessivo della situazione
in Valle d'Aosta.
È un settore in cui riteniamo che molto si debba lavorare,
perché uno degli elementi caratteristici che vediamo oggi della
situazione è che mentre siamo una regione che ha dei quantitativi
di acqua buona molto elevati, non abbiamo però una attività di
imbottigliamento e commercializzazione adeguata, una acqua buona da
andare sulle tavole.
Anche in Valle d'Aosta c'è un acquisto molto elevato di acque
minerali, con un grosso ricorso ad acque che provengono da fuori
Valle, quindi c'è anche un mercato interno a cui abbiamo delle
difficoltà a far fronte con un prodotto locale. Di queste tre fonti
che sono state indicate come commercializzate, la "Fonte Mont
Blanc" mi sembra che abbia dei quantitativi minimi, la "Fonte
Youla" non è un'acqua adatta all'uso quotidiano perché è un'acqua
fortemente mineralizzata, quindi può essere usata in situazioni
particolari. L'Assessore ha detto che il 90% viene diffusa in
Francia e il 9% in Giappone, e quest'ultima notizia è veramente
curiosa, fa parte della irrazionalità di questa nostra società
perché non c'è nessuna ragione che quest'acqua, che noi non
beviamo, vada a finire in Giappone. Forse l'unica che può avere una
diffusione è la "Fonte Rey", che ha una composizione di minerali
più leggera e quindi più adatta ad un uso costante.
La nostra raccomandazione rivolta alla Giunta, leggeremo con
interesse anche questo piano che ci è stato annunciato
dall'Assessore, è di approfondire l'esame di questo settore, perché
ci sono delle potenzialità e di attività economiche e di dare
risposte a domande che sono presenti nella nostra Regione, puntando
su delle acque che abbiano le migliori caratteristiche possibili
per l'assunzione quotidiana. Non tutte le acque hanno le stesse
caratteristiche e non tutte sono adatte all'uso quotidiano, ma
sicuramente ce ne sono in Valle d'Aosta e vi è, pensiamo, la
necessità di potenziarne l'utilizzo e di fare in modo che siano più
conosciute, utilizzate ed apprezzate dagli utenti valdostani, in
modo che ci sia la possibilità non solo di avere un'acqua di
rubinetto che in molti casi è già buona, ma anche per chi vuole
ricorrere all'acqua minerale che ci sia un'acqua su cui la Regione
fa una opera di informazione, di sostegno alla commercializzazione,
in modo che possa dare una risposta a chi ha necessità di avere
un'acqua adeguata alle sue esigenze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK