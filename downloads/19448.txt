Consiglio Regionale della Valle d'Aosta - Oggetto del Consiglio n. 2605 del 8 maggio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula
Oggetto del Consiglio n. 2605 del 8 maggio 2002 - Resoconto
OGGETTO N. 2605/XI Interventi per la tutela della salute degli
operatori sanitari anche in considerazione di sovraccarichi di
lavoro. (Interpellanza)
Interpellanza Viste le recenti percentuali di "errori" nella
diagnosi e cura degli utenti nelle strutture sanitarie a livello
nazionale;
Appreso che la causa della maggior parte di tali errori va
ricercata nel sovraccarico di lavoro degli operatori sanitari;
A fronte della carenza di infermieri nell'ospedale di Aosta e
del sovraccarico di lavoro cui questi operatori sono
sottoposti;
Visto che a molti infermieri viene negata la possibilità di
ottenere il necessario riposo compensativo, programmando
indirettamente lo straordinario, vietato dal contratto di
lavoro;
Vista inoltre la scelta dell'azienda di mettere in vendita
"pacchetti di ore infermieri" per far fronte alla carenza del
personale;
i sottoscritti Consiglieri regionali
Interpellano
l'Assessore competente per sapere:
1) se è stata fatta una valutazione del carico di lavoro degli
infermieri e della possibile incidenza di tale sovraccarico sugli
eventuali "errori? del personale;
2) cosa intende fare perché l'azienda tuteli anche la salute
degli operatori sanitari.
F.to: Squarzino Secondina - Beneforti
Président
La parole à la Conseillère Squarzino
Secondina.
Squarzino (PVA-cU)
Il problema delle condizioni di lavoro
degli infermieri e la stessa emergenza infermieri è ormai
all'ordine del giorno da diverso tempo, senza che si incominci a
enucleare una soluzione adeguata. Si ha piuttosto l'impressione che
con il passare del tempo le situazioni si aggravino e si
incancreniscano, rendendo più difficile trovare una via d'uscita
rispettosa delle esigenze del personale e funzionale per il
servizio.
C'è stato un fatto nuovo che ha richiamato la nostra attenzione
sulla questione infermieri: una recente indagine del Politecnico di
Milano, l'Istituto Cineas, in collaborazione con un istituto
svizzero, lo Zurich Consulting, ha messo in luce che ogni anno in
Italia, ma anche in altri paesi, si verifica una strage di pazienti
all'interno dell'Ospedale; in Italia si calcola nel 2000 circa
35.000 pazienti, quindi sono cifre consistenti. Lo stesso studio,
nell'analizzare le cause di questa strage di pazienti, dice che si
sbaglia soprattutto per carichi di lavoro eccessivi, per carenza di
personale.
Proprio queste espressioni: "carichi di lavoro eccessivi",
"carenza di personale", sono un po' le condizioni che
caratterizzano il lavoro e le prestazioni degli infermieri all'USL
di Aosta. Sappiamo che gli infermieri sono sotto organico, non sono
presenti in numero sufficiente a coprire le esigenze. Sappiamo che,
per questo motivo, a molti infermieri viene negata la possibilità
di ottenere il necessario riposo compensativo. Sappiamo che la
pratica della vendita di pacchetti ad ore, anche se accettata dal
personale, ha aggravato il carico di lavoro, perché si è tradotta
in un ulteriore stress per il personale.
Se per un breve periodo, un'emergenza di pochi mesi, si possono
capire alcune scelte che hanno come conseguenza un sovraccarico di
lavoro del personale, questa soluzione non è più accettabile per
periodi più lunghi, che si protraggono nel tempo per mesi, possiamo
dire anche per anni, perché sono almeno due anni che questo
problema emerge nella sua gravità acuta. Sono anni che permane
questo stato di cose ed è uno stato di cose che preoccupa
innanzitutto i diretti interessati, gli infermieri; preoccupa le
organizzazioni sindacali che li tutelano: che siano autonome o che
siano confederali, la valutazione su questo dato è unanimemente
condivisa.
I sindacati, ancora recentemente - in questi anni più volte lo
hanno fatto, ma cito un documento del mese scorso - hanno detto
che:
"ferie e riposo rischiano di non poter essere goduti per la
mancanza di operatori in numero sufficiente a coprire i turni, i
quadri non sono quasi mai definitivi a causa delle frequenti
assenze per malattia, correlata allo stress da superlavoro, le
necessità individuali vengono sacrificate per far posto alle
esigenze organizzative".
Mi sembra che questi siano giudizi
molto pesanti e gravi, molto circostanziati. Il contratto prevede
36 ore di lavoro, ma questo giungerà quasi sempre a 40 - a volte
anche di più - alla settimana.
Noi siamo convinti che l'azienda non possa non rendersi conto di
questa situazione, e allora ci chiediamo: se di fronte a questa
situazione ha agito di conseguenza; se ha proceduto ad una verifica
del carico di lavoro degli operatori; se si è posta la domanda
circa la possibile incidenza del carico di lavoro eccessivo, dovuta
alla carenza di personale, proprio sulla cura e sulla salute del
paziente; se considera la tutela della salute dei lavoratori un
obiettivo da perseguire; insomma, cosa sta facendo per i suoi
infermieri, che sono una parte importante della struttura
ospedaliera? Il disagio è grande.
È vero che è grande anche in molte parti d'Italia e che in molte
USL c'è questa "fame" di infermieri, ma è talmente grande che
questa "fame" di infermieri giunge anche da noi e addirittura
alcuni infermieri, magari già assunti nella nostra regione,
accettano proposte più allettanti fatte da aziende sanitarie di
altre regioni. E così potremmo dire che oltre al danno, nel senso
che risorse preziose nel nostro Ospedale sono sottratte
all'organizzazione sanitaria regionale, c'è anche la beffa, perché
si tratta di operatori sanitari preparati in loco nella Scuola
regionale per infermieri, quindi con risorse regionali.
Ci interessa sapere, rispetto a questi temi, qual è la
valutazione fatta dall'USL, qual è la valutazione fatta anche
dall'Assessorato e se emergono ulteriori indizi di soluzione del
problema.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Mi complimento con la "claque"; di certo
c'è, però, che non possiamo ogni qualvolta ci sia una notizia
giornalistica, trarre delle conclusioni direttamente rilevanti
dalla notizia giornalistica, perché buona norma sarebbe quella di
approfondire i temi in loco e di verificare se questi temi ci
sono.
In via preliminare vorrei osservare che l'assioma in base al
quale gli errori di diagnosi e cura degli utenti delle strutture
sanitarie a livello nazionale siano imputabili a sovraccarichi di
lavoro, è alquanto discutibile, nemmeno quella ricerca lo dice. È
una delle possibili concause, ma una delle possibili concause,
perché fondamentalmente ci sta la professionalità della persona che
presta assistenza, ed è ancora più discutibile in Valle d'Aosta,
tenuto conto degli elevati indici di copertura del personale medico
e infermieristico rispetto alla popolazione residente. Almeno siamo
onesti intellettualmente fra di noi, perché la ricerca parla di
"errore di diagnosi", e lei sa meglio di me, Consigliera Squarzino,
che questa materia è di esclusiva competenza del personale medico e
non del personale infermieristico, su cui è impostata la sua
interpellanza. Se è di competenza del medico la diagnosi, ricordo
che tutto si può dire in Valle d'Aosta, meno che manchino i medici:
abbiamo un medico ogni due posti letto ospedalieri, siamo la
Regione europea - se non mondiale - con il più alto numero di
medici rispetto ai posti letto.
Abbiamo 1,84 medici per 1000 abitanti, contro una media
nazionale di 1,63; abbiamo una percentuale di più 13 percento di
medici presenti in Ospedale e sul territorio. Delle due l'una: o i
medici sono incapaci e professionalmente non preparati, ma
sicuramente non hanno il sovraccarico di lavoro. Qui parliamo di
"errore di diagnosi", questo è il punto su cui si concentra quella
ricerca a livello nazionale, che tira delle conclusioni
assolutamente inaffidabili, perché è un metodo elegante per
distruggere il sistema pubblico.
Mi dispiace che proprio dal versante dell'Ulivo si continui
imperterriti a citare documentazioni, ricerche, indagini che sono
finanziate dal sistema privatistico stesso, per poter dimostrare
che il sistema pubblico è inaffidabile e bisogna rivolgersi al
privato, che bisogna andare a lavorare nel privato. Mi dispiace,
perché culturalmente e ideologicamente si sta facendo il gioco di
quelli che vogliono distruggere il sistema pubblico. Questo lo dico
a ragion veduta, perché sapete quanto difenda il sistema
pubblico.
Se parliamo invece di "errore nella cura", in questo settore si
inserisce anche il personale infermieristico, ausiliario e
quant'altro, ma anche qui vorrei ricordare che pur essendoci delle
carenze, di cui parlerò, in Valle d'Aosta sono presenti 5,15
infermieri per 1000 abitanti contro una media nazionale di 4,27 con
un più del 20 percento.
Questo è il dato di fatto, ed è un dato che possiamo registrare
grazie alla politica lungimirante, che è stata fatta in Valle
d'Aosta con la Scuola per infermieri professionali, con le borse di
studio; siamo stati i primi a dare le borse di studio per le Scuole
per infermieri professionali e mediamente si diplomano in Valle
d'Aosta dai 20 ai 30 infermieri professionali. Nell'ambito dello
studio che è stato citato più volte in quest'aula, lo studio
effettuato dal Cresa, si è potuto constatare che vi sono reparti
che evidenziano scostamenti in eccesso o in difetto, in termini di
carichi di lavoro del reparto rispetto agli standard nazionali. Là
dove si verificano degli scostamenti in eccesso dei carichi di
lavoro del personale infermieristico, ossia un deficit fra quantità
di lavoro offerta dal personale e quantità di lavoro richiesta per
la cura degli utenti, si è provveduto ad attivare gli strumenti
previsti dalla normativa vigente, per fornire le necessarie
prestazioni infermieristiche aggiuntive.
I tanto contestati "pacchetti infermieri", che qui in Valle
d'Aosta sono applicati ormai da due anni, sono ora previsti da una
legge dello Stato, legge n. 1/2002. Sulla base di quanto esposto,
non è pertanto dimostrato che vi sia una correlazione causale
diretta fra gli "errori di diagnosi e cura" e i reparti in cui sono
stati attivati gli strumenti previsti dalla normativa vigente, per
far fronte alla carenza di personale infermieristico, così come non
vi è nessuna statistica che dimostri - e sarebbe opportuno che ci
fosse - quali e quanti sono questi errori.
Se per "errore di diagnosi e cura" si intende la
inappropriatezza dei ricoveri e delle successive cure - e la
ricerca citata a volte fa questa confusione -, si sta valutando un
elemento quantitativo delle prestazioni sanitarie, che non
necessariamente attiene alla dimensione qualitativa delle
prestazioni medesime e della relativa offerta da parte degli
operatori sanitari, dimensione che, pur evidenziando sovraccarichi
di lavoro, può rispondere in modo efficace alla domanda di salute
dell'utenza servita. Questo è un punto su cui dobbiamo
riflettere.
Se si fa di tutt'erba un fascio, se nell'ambito degli errori ci
si riferisce anche alla inappropriatezza dei ricoveri, al fatto che
il cittadino potrebbe essere curato sul territorio invece che
ricoverato, mi dovete dare atto che si sta facendo volutamente
della gran confusione in materia, perché non è "errore di diagnosi
e cura". Può sfiorare l'errore della cura il fatto che un soggetto
venga ospedalizzato piuttosto che curato a domicilio, ma non è dal
punto di vista medico legale da inserire in questa fattispecie.
Rispetto al secondo punto, il dimensionamento quantitativo delle
prestazioni aggiuntive da rendersi da parte del personale
infermieristico è attentamente studiato dalle direzioni di area e
dai competenti uffici infermieristici, così come le modalità
tecniche ed organizzative del loro espletamento. Tali analisi sono
improntate al mantenimento dei livelli quali-quantitativi di
erogazione dei servizi e non, ovviamente, ad un loro deterioramento
nel medio-lungo periodo. La direzione sanitaria di azienda
sovrintende affinché non si creino situazioni di sovraccarico, tali
da rendere possibili errori dovuti ad eccessivo affaticamento.
Rispetto al problema dei "pacchetti di ore infermieri", in termini
assoluti le prestazioni aggiuntive richieste al personale
infermieristico prevedono una disponibilità - sottolineo:
"disponibilità", non obbligatorietà - a prestare ore aggiuntive in
misura non superiore a 150 ore negli otto mesi - la media mensile è
di 18 ore 45 minuti - e con modalità organizzative di massima tali
da garantire che le prestazioni aggiuntive siano rese
prioritariamente nell'unità budgetaria di appartenenza, ovvero in
unità budgetarie ove il dipendente ha già prestato attività
lavorativa.
Tutto ciò mira ad una programmazione del lavoro infermieristico,
che consente anche al personale di programmare l'orario aggiuntivo
nel corso dell'anno, a fronte di un'adeguata remunerazione. Tale
programmazione, prevista dalla normativa - legge n. 1/2002 - è
quindi uno strumento per evitare un sovraccarico di lavoro dannoso
sia per la salute psicofisica del lavoratore, sia per il
mantenimento dei livelli qualitativi dell'assistenza erogata.
Questa programmazione è esattamente uno degli obiettivi più
volte richiesti dalle organizzazioni sindacali, rispetto alla
logica precedente del semplice espletamento del lavoro
straordinario; lavoro straordinario che non poteva diventare
attività ordinaria, se non nell'ambito di un ragionamento più vasto
come quello previsto dalla normativa vigente.
C'è stato cioè un ribaltamento del concetto: io,
volontariamente, accetto la proposta dell'azienda, programmo
nell'arco degli otto mesi questo orario aggiuntivo, ed è cosa ben
diversa dal subire dall'azienda un lavoro straordinario a fine
turno a seconda delle esigenze. È di tutta evidenza che sono
interventi straordinari eccezionali, la normativa - legge n. 1/2002
- è stata fatta su pressante richiesta degli assessori regionali
alla sanità di tutta Italia per superare il problema di
un'emergenza, che comunque c'è e che non voglio sottintendere.
Rispetto al problema della tutela della salute, tutto il
personale dipendente è sottoposto, ai sensi della normativa vigente
in materia di sicurezza sui luoghi di lavori, a visite e controlli
periodici per verificare lo stato di salute, l'adeguatezza dello
svolgimento delle mansioni previste dal contratto di lavoro. Le
visite e i controlli periodici, svolti a norma di legge, da parte
del medico del lavoro hanno l'obiettivo di ridurre i rischi per la
salute psicofisica del lavoratore, prima di tutto nell'interesse
della tutela della salute pubblica e di riflesso dell'azienda in
cui il dipendente stesso opera.
Président
La parole à la Conseillère Squarzino
Secondina.
Squarzino (PVA-cU)
C'è sempre difficoltà a capire quello
che l'altro dice. Io sono stata molto esplicita nella mia
introduzione, dicendo che quella ricerca era un'occasione per
riflettere. Un'occasione per riflettere su quello che capita nel
corso del lavoro all'interno di un ospedale.
Sottolineo, solo en passant, che ancora una volta registro un
atteggiamento di scetticismo dell'Assessore nei confronti delle
ricerche, già di fronte alla ricerca "Prometeo", aveva sollevato
dubbi, ma dopo due o tre anni ha dovuto ricredersi. Non credo che
l'utilizzare dati scientifici sia un metodo per distruggere la
sanità pubblica. Piuttosto distrugge la sanità pubblica chi non fa
funzionare i servizi pubblici, distrugge la sanità pubblica chi
richiede agli utenti che vogliono prenotare un esame, di pagare,
altrimenti devono aspettare due mesi prima di avere l'esame.
Assessore, questi distruggono la sanità pubblica! Distrugge la
sanità pubblica anche chi vuole immettere nell'Ospedale in modo
massiccio il privato. Allora non dica a me che voglio distruggere
la salute pubblica, semmai è la sua politica, Assessore, che qui in
Valle distrugge la salute pubblica! Chiusa parentesi.
Lei dice che bisogna far riferimento a temi approfonditi in
loco: sicuramente le indicazioni che ho fornito emergono da quello
che in loco sta avvenendo. Ho citato un documento dei sindacati in
loco, parlo del 5 aprile 2002, sono le RSU locali che dicono quelle
cose, non è la sottoscritta che non è dentro l'Ospedale e che non
vede le situazioni, ma sono le RSU che descrivono quella
situazione, sono le persone che lavorano all'interno che descrivono
questa situazione.
Quindi è proprio in loco che il tema del disagio degli
infermieri va approfondito. E il fatto che lei continui a
trincerarsi dietro il dato che qui abbiamo un numero di infermieri
superiore in percentuale a quello che c'è a livello nazionale,
secondo me, può diventare preoccupante per certi aspetti, perché
significa - se i risultati sono questi - che non c'è una capacità
organizzativa del lavoro da parte dell'azienda. Lei, nella sua
introduzione, ha seccamente smentito, la correlazione disagio
infermieri - errori, ricordando che gli errori semmai sono da
imputarsi alla diagnosi e non dall'operato degli infermieri.
Però nella sua risposta, quando mi ha elencato le iniziative che
l'azienda sta intraprendendo per gli infermieri, ha detto
"l'azienda, per evitare che vi siano errori dovuti ad
affaticamenti…"
, questa è
un'affermazione fatta dall'azienda e non da me; quindi questo
significa che l'azienda è consapevole che a volte, purtroppo, ci
sono errori dovuti ad eccessivo affaticamento. Questo è un dato di
fatto, che l'azienda in loco ha fornito. Io credo allora che il
problema esista e che le soluzioni finora individuate sono
risultate solo dei palliativi che non risolvono il problema, ma lo
prorogano nel tempo.
Lei dice che bisogna guardare in loco. Allora guardiamo in loco
quali sono le cause reali di fondo dell'emergenza infermieristica
ad Aosta. La programmazione del personale infermieristico da
preparare con i corsi universitari è adeguata alle esigenze? Lei
vanta, giustamente, questo corso di trenta infermieri professionali
all'anno; intanto, è difficile che arrivino in trenta alla
conclusione del corso perché lungo il percorso se ne perdono
alcuni.
Inoltre ci si domanda se questo numero è sufficiente a coprire
l'uscita del personale che va in pensione? No, non è sufficiente,
perché la stessa azienda richiama personale già in pensione, perché
venga a prestare la propria opera, non essendo sufficiente il
numero di infermieri che escono ogni anno.
E quando abbiamo chiesto in commissione questa valutazione, non
abbiamo avuto risposte chiare ed esaurienti! Ancora, quale utilizzo
viene fatto in loco del personale infermieristico? Non c'è a volte
un utilizzo improprio? Abbiamo in percentuale più infermieri
rispetto al resto d'Italia, ma può darsi anche che a molti di
questi siano affidati compiti amministrativi, che molti di questi
cioè svolgano funzioni improprie rispetto a quelle previste dal
mansionario del contratto. Ancora: si è pensato a incentivare in
qualche modo e a facilitare il lavoro degli infermieri? Credo che
ogni azienda che si rispetti cerca di far sì che il proprio
personale si trovi bene. Il personale infermieristico che se ne va
dalla Valle d'Aosta, probabilmente non va a percepire uno stipendio
molto diverso, ma gode di benefit diversi. Checché ne pensi
l'Assessore ci sono persone che se ne vanno perché ci sono dei
benefit diversi e interessanti, delle facilitazioni, degli aiuti
che consentono all'operatore sanitario di lavorare meglio.
Ancora: quali sono le condizioni di lavoro degli infermieri? Qui
non è stata fatta un'analisi, e io l'ho chiesto espressamente nella
nostra interpellanza. Si è fatta una valutazione del carico di
lavoro degli infermieri e della possibile incidenza di tale
sovraccarico sugli eventuali errori del personale? Lei ha detto che
ogni direzione budgettaria se la fa, ma sulla base di quali
parametri? I risultati di questa valutazione dove sono, chi li ha
visti? Quante sono le persone con sovraccarico di lavoro? In quali
posti sono? Questi sono i dati importanti da avere, non basta dire
che viene fatta una valutazione!
La valutazione, se non si traduce in dati concreti, non è né
controllabile né utilizzabile. Ancora: quali sono le condizioni di
lavoro degli infermieri? In alcuni casi abbiamo visto che si è
fatta giustamente la scelta di mantenere i servizi agli utenti, ma
in altri lo si è fatto facendo pagare agli infermieri questa
scelta; addirittura in taluni casi si mette un posto letto in più e
non si aumenta il personale. Secondo me, questo è molto grave!
Dal punto di vista organizzativo si segnalano poi anche molte
carenze strumentali per il lavoro quotidiano; l'avere o no dei
lavapadelle, l'avere o no dei defibrillatori può essere giudicato
cose banali, Assessore - anche se non è poi così banale per chi
lavora tutto il tempo in un reparto. Ma veniamo al clou, al fatto
che all'USL di Aosta con l'introduzione della vendita di pacchetti
ore si sia anticipato il "decreto Sirchia". Assessore, sono due
cose totalmente diverse e l'USL oggi non ha applicato il "decreto
Sirchia", non lo ha applicato affatto, perché per applicare il
"decreto Sirchia" occorrono alcune condizioni: un contratto
individuale fra datore di lavoro e il professionista, e questo non
si inventa da un giorno all'altro; la definizione preventiva delle
tariffe, dei tetti massimi individuali in seguito ad una
consultazione preventiva con i sindacati in sede di contrattazione
decentrata; la definizione del tetto massimo di spesa calcolata
sulla base del costo presunto del personale vacante in organico; la
definizione delle situazioni - ed ecco qui la nostra richiesta di
una valutazione del carico di lavoro- che comportano eventuali
stress da superlavoro.
Questo non è stato fatto ancora, per cui non si sono ancora
definite le modalità di utilizzo del personale. Concludo, signor
Presidente, dicendo che si lascia il personale allo sbaraglio.
Personale che, se interrogato, ad una voce risponde: siamo spremuti
oltre ogni limite! Fino a quando può andare avanti questa
situazione, Assessore?
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK