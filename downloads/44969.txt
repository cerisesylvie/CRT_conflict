Consiglio Regionale della Valle d'Aosta - Oggetto del Consiglio n. 1792 del 21 settembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1792 del 21 settembre 2022 - Resoconto
OGGETTO N. 1792/XVI - Interrogazione a risposta immediata:
"Problematiche riscontrate nell'assegnazione delle cattedre ai
docenti delle diverse istituzioni scolastiche".
Bertin (Presidente) -
Punto n. 5.02. Per l'illustrazione
del Question Time, si è prenotata la consigliera Foudraz.
Foudraz (LEGA VDA) -
Con quest'interrogazione a risposta
immediata si vuole dunque far luce sulle problematiche che
puntualmente si presentano ormai ogni anno e che non consentono il
corretto e regolare inizio dell'anno scolastico, penalizzando gran
parte degli studenti valdostani, delle famiglie degli studenti, del
personale docente e di tutto l'apparato che ruota intorno
all'ambiente scuola.
Probabilmente la visione della scuola che noi abbiamo è una
visione diversa. La scuola come la intende il gruppo a cui
fieramente appartengo, ovvero la Lega Vallée d'Aoste, vede la
scuola non come un parcheggio per i ragazzi, non come quel luogo
dove si passano alcune ore prendendo in mano un pezzo di carta. La
scuola, per come la intendiamo noi, deve essere quel luogo che ti
permette di fare un'esperienza di vita, di crescita e di vera
formazione professionale e personale.
La scuola dev'essere capace di far emergere il talento e le
predisposizioni di ogni studente, valorizzandole affinché i
ragazzi, una volta diventati adulti, possano essere soddisfatti del
percorso intrapreso.
Tutto questo però viene decisamente meno se ogni anno si
ripresentano le solite problematiche.
Se mancano i docenti in misura importante, se vi è una carenza
di personale anche nelle segreterie scolastiche e se i ragazzi sono
costretti a rientri in classe con orario ridotto nonostante la
nostra regione, insieme alla regione Sicilia, sia stata l'ultima a
rientrare sui banchi di scuola.
Vorrei solo ricordare che a dicembre dello scorso anno
quest'Aula consiliare votò un emendamento collegato alla legge di
stabilità regionale per il triennio 2022-2024 e fu proprio un
emendamento proposto dall'assessore Caveri che andava a inserire un
articolo alla legge regionale 18/2016 e nello specifico inseriva
l'articolo 15bis "Disposizioni in materia di istruzione e
formazione", che recitava: "Al fine di garantire il regolare avvio
dell'anno scolastico nelle istituzioni scolastiche valdostane ed
educative dipendenti dalla Regione, la Giunta regionale è
autorizzata ad approvare in attuazione di un Decreto
legislativo"...
Presidente -
Consigliera, la invito a concludere.
Foudraz (LEGA VDA) -
Sì, però mi scusi, Presidente, ma il
Question Time non è normato a livelli di tempistiche nel
regolamento, quindi se mi consente io finirei la mia
introduzione.
Quest'emendamento assicurava praticamente il corretto avvio
dell'anno scolastico; quindi quando esiste un problema, è un dovere
trovare la soluzione affinché questo non si ripresenti.
Preso atto che la scuola valdostana, nonostante la sua tardiva
apertura, voluta proprio per garantire alla Sovraintendenza il
tempo di chiudere le graduatorie, ha visto iniziare quest'anno
scolastico con un numero importante di docenti non in servizio, e
da notizie apprese dagli organi d'informazione si parla di numeri
intorno ai 250 insegnanti, soprattutto per quello che riguarda
l'ordine d'istruzione di primo e secondo grado della scuola
superiore.
Richiamate le numerose pubblicazioni che sono apparse sui
quotidiani in merito alle varie problematiche, che non sono solo
quelle della mancanza di insegnanti ma anche a livello informatico
...ed è notizia di oggi che proprio per le problematiche del mondo
della scuola venerdì e sabato prossimi ci saranno disagi per gli
studenti e per le famiglie a seguito dell'annunciato sciopero
sostenuto da diverse organizzazioni sindacali, uno sciopero da
record perché io sono mamma e non ricordo in tutti questi anni di
aver mai visto uno sciopero proclamato a solo quattro giorni
dall'inizio dell'anno scolastico.
Per tutto quanto ho appena espresso, chiedo all'Assessore
competente di conoscere quali siano le reali problematiche
incontrate nell'assegnazione delle cattedre ai docenti dei vari
ordini scolastici.
Presidente -
Consigliera Foudraz, invece di utilizzare
due minuti, gliene ho dati quattro; è vero che per errore materiale
questa parte del regolamento è stata eliminata ma, ripeto, è stato
un errore materiale degli uffici. Ritengo che è bene che
l'impostazione data al Question Time venga rispettata, altrimenti
passiamo a un'altra forma d'intervento in Consiglio.
Si è prenotato l'assessore Caveri, ne ha facoltà.
Caveri (AV-VdA Unie) -
Io devo dire che siffatto il
Question Time è una presa in giro. Questo è un richiamo al
regolamento, Presidente, perché uno si sforza di stare nei tre
minuti di risposta e una ha praticamente adoperato il doppio del
tempo che dovrebbe essere previsto.
Allora io spero che la Commissione per il regolamento ponga fine
a questa cosa, perché il Question Time, imitando i Question Time di
tutti i Parlamenti, dovrebbe avere dei tempi che sono brevi. Per
cui chiederei di scalare questi 30 secondi considerandoli un
richiamo al regolamento.
Intanto, consigliera Foudraz, fino a poche settimane prima delle
elezioni, lei militava nel mio movimento politico e quindi son
contento di capire che non la pensiamo più nello stesso modo sulla
scuola, ma è lei che ha cambiato opinione e non il
sottoscritto.
Premesso che le cosiddette "Messe a disposizione" non sono vere
e proprie graduatorie e che quelle d'istituto sono state nel
frattempo aggiornate, si è proceduto a comunicare alle varie
istituzioni scolastiche l'attivazione della funzionalità sulla
piattaforma informatica, premesso che le problematiche relative
alla piattaforma informatica sono esistenti ma valgono solo negli
ultimi due anni, poiché questo sistema informatico è stato
introdotto per la prima volta lo scorso anno scolastico.
Domani avrò tempo, nell'interpellanza iscritta al punto 53, di
poter illustrare in maniera puntuale che cosa si è verificato: da
una parte c'è la complessità della procedura, per la Valle d'Aosta
significa adeguare la nostra piattaforma dopo che lo Stato emana
l'ordinanza ministeriale concernente le modalità operative; questo
fa perdere tempo.
Le segnalazioni degli aspiranti e l'intervento in autotutela
creano un altro problema, perché da noi è possibile presentare
ricorso subito, a Roma questo non è consentito.
La concomitanza di altre procedure, gestite sempre dalla
struttura personale scolastico della Sovrintendenza: certo,
dobbiamo rivedere l'organizzazione interna e prevedere un aumento
di risorse umane, ma stante l'attuale situazione non è facile.
Bisogna informatizzare tutte le procedure che per adesso sono,
purtroppo, strettamente legate ancora a delle procedure manuali che
non possono andare bene.
Comunico nel frattempo che la questione questa mattina in tarda
mattinata si è conclusa, domani darò i numeri esatti che dimostrano
comunque che il ritardo c'è stato, e mi assumo, assieme agli
uffici, le responsabilità, ma sono lieto di dire che al termine
delle operazioni sulle GRS, abbiamo praticamente completato tutte
le operazioni necessarie e cerco di stare anche, a differenza sua,
nei tempi.
Presidente -
Per la replica, il consigliere Perron.
Perron (LEGA VDA) -
Sarò strettissimo a questo punto.
Assessore, vede, ci sono delle attenuanti generiche sui ritardi che
ci sono stati: sicuramente a livello nazionale gli ultimi anni, con
la sciagurata gestione 5 Stelle e PD del Conte 2, con tutti i
ricorsi che hanno decretato sovrapposizioni normative, maggiori
adempimenti burocratici che ci sono in tutta Italia per la selva di
concorsi che sono stati fatti, quindi ci sono le attenuanti
nazionali, certo, ma allo stesso tempo non possiamo esimerci dal
dirle che ci sono problematiche ormai ataviche: la mancanza di
personale a noi risulta in Sovrintendenza da parecchi anni, e deve
essere risolta in qualche modo, il lavoro in eccesso è stato
dirottato sulle strutture scolastiche, anche lì a noi risulta ci
siano delle carenze di personale o laddove c'è, ci sono dei
part-time che rendono tutto comunque più difficile.
Sulla piattaforma valdostana: l'ho utilizzata anch'io, ogni
volta si deve mettere per chi ha graduatorie diverse i dati, questo
moltiplica i problemi e anche questo è oggettivo.
In ultimo, ovviamente, il ritardo di una settimana, e poi
arrivare in una situazione critica come è stata, sul piatto è un
dato di fatto che quindi noi rimarchiamo e nonostante il pesante
lavoro a cui sono stati sottoposti gli apparati, ne siamo sicuri,
riteniamo che ci siano evidenti e oggettive responsabilità
politiche che a lei debbano essere addebitate.
Lei ha detto prima che se le prende ma noi lo ribadiamo
nuovamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK