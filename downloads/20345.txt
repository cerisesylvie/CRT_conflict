Consiglio Regionale della Valle d'Aosta - Oggetto del Consiglio n. 331 del 14 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula
Oggetto del Consiglio n. 331 del 14 gennaio 2004 - Resoconto
OGGETTO N. 331/XII - Iniziative di prevenzione dei suicidi ed
entità degli stessi negli ultimi quindici anni. (Interpellanza)
Interpellanza
Considerato che il fenomeno dei suicidi rappresenta purtroppo
un fatto drammatico e particolarmente rilevante nella nostra
regione, alla luce anche dei nuovi e ripetuti episodi di suicidi e
di tentativi di suicidio che continuano a prodursi, coinvolgendo
persone di età, sesso e condizioni sociali diversi;
Sottolineato il fatto che il problema del suicidio deve
comportare un momento di profonda analisi e riflessione da parte di
tutto il mondo civile e quindi anche da parte della componente
politica;
Richiamate le precedenti iniziative presentate in Consiglio
regionale, tra cui la mozione proposta nel dicembre 1998, con la
quale si chiedeva l'istituzione di un gruppo di lavoro composto da
esponenti di primo piano del mondo religioso, socio-sanitario e di
tutte le componenti del mondo civile, finalizzato ad analizzare
approfonditamente ed a trovare ipotetiche soluzioni al fine di
arginare questo doloroso problema;
Preso atto che la Giunta regionale aveva assunto allora
l'impegno di fornire al Consiglio regionale dati e studi sulla
problematica, elaborati dal Dipartimento di Salute Mentale;
i sottoscritti Consiglieri regionali
Interpellano
l'Assessore competente per conoscere:
1) i dati dei suicidi e dei tentativi di suicidio relativi
agli ultimi quindici anni;
2) quali sono le iniziative di prevenzione che sono state
poste in essere;
3) gli intendimenti e le iniziative allo studio da parte
dell'Assessorato per far fronte a tale triste fenomeno, tenuto
conto anche della proposta, richiamata in premessa, di istituire un
gruppo di lavoro, che possa anche collaborare con il Dipartimento
di Salute Mentale;
4) gli studi e le eventuali pubblicazioni prodotti
sull'argomento dall'Assessorato regionale alla Sanità.
F.to: Lanièce - Salzone
Presidente - La parola al Vicepresidente Lanièce.
Lanièce (SA) - Il problema dei suicidi è grave e molto delicato:
in Valle d'Aosta c'è la sensazione condivisa da tutta la
popolazione che si tratta di un problema grave e che qui sia più
grave che altrove. È grave perché nella nostra piccola regione ci
conosciamo quasi tutti personalmente e ogni suicidio non è mai il
gesto di uno sconosciuto, ma siamo tutti più o meno coinvolti
direttamente nel dramma conseguente. Questo vuol dire che ci
interroghiamo spesso, se "quel" gesto di "quella" persona poteva
essere evitato e se tutti, dalle istituzioni alla società civile,
facciamo qualcosa o il possibile per concretizzare almeno un minimo
di prevenzione, salvando qualche vita umana. Dal momento che
parliamo di vite umane e non di numeri di una statistica, se
svolgere attività di prevenzione volesse dire salvare anche una
sola vita, potremmo dire di aver fatto il nostro dovere umano,
civile e politico.
Presentando questa interpellanza insieme al collega Salzone, non
cerco conferma numerica dei dati, ma degli elementi per ragionare,
insieme. Ho la sensazione che le Istituzioni abbiano finora dato
scarso ascolto alla richiesta, emersa in questi ultimi anni, da
parte della società civile, di fare interventi concreti sul
problema; richiesta che non voleva sapere solo cosa fanno i servizi
preposti, ma cosa può fare la società civile valdostana nel suo
complesso, comprese le Istituzioni. Dato che le Istituzioni non
hanno voluto coinvolgere in alcun modo la società civile - tanto
che, per conoscere i dati e per sapere cosa si stia facendo,
bisogna presentare periodicamente interpellanze o mozioni, come ha
fatto il sottoscritto da alcuni anni a questa parte! - si rischia
inevitabilmente di dare l'idea che si polemizzi, si tocchino
argomenti delicati per cercare pubblicità o per mettere in
difficoltà gli amministratori.
La polemica potrebbe toccare anche i servizi: visto che a
livello politico finora si è detto che tutto è sotto controllo e
che ad occuparsi seriamente del problema c'è già il Dipartimento di
salute mentale, arrivare anche solo a supporre che non tutto sia
stato fatto per il meglio diventa una polemica, ma non è così! Già
in passato alcuni dati ufficiosi diffusi sui suicidi sembravano
segnalarci che in Valle d'Aosta si suicidano soprattutto gli
anziani, e si diceva, a consolazione, che in fondo la società
poteva star tranquilla perché può essere comprensibile che un
anziano, alla fine dei suoi anni, non sopporti la malattia e la
solitudine e voglia anticipare la propria dipartita da questa
terra! La società comprende questi suicidi, quasi considerandoli
una scelta di eutanasia!
Allorquando ci dissero che a suicidarsi in Valle d'Aosta erano
soprattutto gli anziani, tutti noi - e soprattutto il sottoscritto
- ci rendemmo conto di avere continue notizie diverse e che il
numero dei suicidi di giovani in Valle d'Aosta era sempre più
importante. La maggior parte dei casi riguardava le persone in età
fra i 20 e 60 anni, quindi in età lavorativa. In Consiglio
regionale ci venne detto che non dovevamo correre dietro alle
emozioni del momento e che quando qualcuno si suicida tutti siamo
scossi, ma non dobbiamo drammatizzare l'entità di un fenomeno che
risulterebbe contenuto! Non vorrei che tutto finisse solo con un
dibattito sul dato statistico; è partendo proprio dai dati che si
può porre in essere un'azione preventiva di tale triste
fenomeno!
Con questa ennesima iniziativa chiediamo dei dati, che possono
contribuire al lavoro di quanti sono preposti a farlo, in modo che
si possa mettere al più presto in funzione un'azione complessiva di
prevenzione, quanto mai indispensabile, per arginare tale fenomeno
così triste e che colpisce, purtroppo, anche la Valle d'Aosta.
La proposta di creare un gruppo di lavoro va nel senso di
offrire alle Istituzioni l'apporto della società civile che non può
essere dimenticata e alla quale non può essere preclusa la
possibilità di collaborare ad arginare il fenomeno, visto che, al
momento, la società civile è esclusa dall'operato svolto dai
servizi preposti! Se allora i dati non ci diranno che il fenomeno è
stato contenuto, se la risposta a questa ennesima iniziativa non ci
convincerà sulla completezza del lavoro di prevenzione che viene
svolto, non vogliamo fare sciacallaggio morale e puntare un dito
accusatore su qualcuno, ma affermare che dobbiamo fare qualcosa di
più e dobbiamo farlo insieme e al più presto!
Presidente - La parola all'Assessore alla sanità, salute e
politiche sociali, Fosson.
Fosson (UV) - La ringrazio di aver sollecitato una risposta su
tale problematica. Non è la prima volta che lei sollecita dei
grandi temi: siamo passati dall'alcolismo, alle tossicodipendenze
e, questa volta, alla problematica dei suicidi.
È chiaro che su un argomento del genere, alla fine, si può
sempre dire che bisognava far di più, perché politicamente si
presta ad affermarlo. Non so cosa sia stato detto e come sia stato
trattato l'argomento in passato; le assicuro una grande attenzione,
non solo ai dati, che però lei mi chiede e che mi premunisco di
dare. Dico che nel 2002 il numero dei suicidi - anche se è vero
quello che lei dice, "dietro ogni numero c'è una persona e c'è un
dramma" - è arrivato a 18; nel 2001, erano stati 22; nel 2000, 19;
nel 1999, 20; tranne che nel 1996, in cui il numero dei suicidi fu
di 28, direi che il primo dato epidemiologico è che il numero dei
suicidi è costante e la piccola diminuzione verificatasi negli
ultimi anni non è statisticamente rilevante.
È più difficile quello che lei chiede: di quantificare, nei
numeri, i tentativi di suicidio; se adesso parliamo con uno
psichiatra e diciamo che vi è stato un tentativo di suicidio,
costui ci sgrida, perché vengono definiti "tentativi
autolesionistici" ed è difficile numerarli, perché, come lei può
capire, quando si presenta in Pronto Soccorso un avvelenamento da
farmaci, spesso i familiari e l'entourage cercano di farlo passare
per un avvelenamento accidentale, non sicuramente voluto! È quindi
difficile numerare i tentativi di suicidio.
Alcuni commenti su questi dati sembrano importanti;
l'epidemiologia è una scienza nuova e molto precisa, se si va
dietro a questi dati si ha poi un'indicazione di cosa bisogna fare.
Intanto i dati "ISTAT" sono decisamente più bassi dei dati che
forniamo noi come Prefettura e come sanità in seguito ai "DRG",
cioè a quanto appare nelle cartelle: questo vuol dire che
probabilmente i dati "ISTAT" non sono corretti, perché si basano su
dati statistici, epidemiologici, quindi non vanno a vedere la
realtà nella sua veridicità. Se però i dati "ISTAT" sono errati per
la Valle d'Aosta, probabilmente lo sono anche per tutte le altre
regioni; per cui, il fatto che si dica che in Valle d'Aosta il
numero dei suicidi è maggiore che in altre regioni, forse non è
vero perché, come per la Valle d'Aosta, così anche per le altre
regioni questi dati "ISTAT" non sono corretti. Pertanto, il dato
che in Valle d'Aosta i suicidi siano più numerosi che in altre
regioni italiane forse non è vero.
Come ha accennato lei, qual è l'individuo che più
epidemiologicamente è frequente a questa patologia? Sicuramente il
maschio adulto, il maschio solo, con dei precedenti di alcolismo;
se vuole vedere per distretto sanitario, è molto più frequente
questa pratica del suicidio nel distretto urbano. Purtroppo, solo
1/3 di questi sfortunati erano conosciuti prima dall'assistenza
psichiatrica, per i 2/3, invece, è un fatto nuovo, in persone che
non avevano precedenti.
Dal punto di vista tecnico-scientifico il parlare di "suicidi",
il fare dei comunicati può essere molto pericoloso. L'influenza dei
mass media sulla pratica del suicidio è molto rilevante, ecco
perché probabilmente non è che non se ne voglia parlare, ma bisogna
parlarne con estrema attenzione. Scientificamente questo si chiama
"effetto Werther", cioè l'effetto che presuppone nella descrizione
di un suicidio la conseguente imitazione e suggestionabilità.
Le leggo uno stralcio di un testo che sono andato a prendere
dall'Organizzazione mondiale della sanità: dopo aver ricordato il
ruolo importante dei mass media nel provocare o incoraggiare un
comportamento suicida, raccomanda, nell'interesse della prevenzione
dei suicidi, che i mezzi di comunicazione esercitino estrema
prudenza e riservatezza nelle notizie riguardanti gli stessi, nella
pubblicazione di articoli e nella messa in onda di programmi
riguardanti casi di comportamento suicida. Dovrebbe essere
stabilito che tale materiale e il modo di presentarlo dovrebbe
essere discusso con esperti di comportamento suicida e di
prevenzione prima di essere reso pubblico: questo è un
atteggiamento estremamente importante. Ecco perché alcuni preti
valdostani avevano deciso di fare lo stesso il funerale a chi aveva
tentato il suicidio; ecco perché non si vuole descrivere per
esempio o, comunque, non bisogna dare rilievo ad una certa
geografia dei suicidi che avviene in Valle d'Aosta: perché nessuno
può escludere che questo stimoli l'imitazione di alcuni soggetti
più deboli. È un argomento che va trattato con molta
attenzione.
Cosa stiamo facendo? Intanto vediamo cosa è stato fatto. Esiste
una pubblicazione di un convegno tenuto in Valle d'Aosta, che ho
qui e di cui le darò copia, dell'ottobre 1999, organizzato dal
Dipartimento di salute mentale, che affronta il problema, sia dal
punto di vista statistico, che di prevenzione, in modo corretto. Ne
ho una copia qui, gliela farò avere. Non credo sia necessario fare
altri convegni, perché qui sono già state tratteggiate le linee in
modo più che corretto; non solo, ma siccome è un fenomeno
nazionale, la letteratura su questo, i problemi che portano ad un
tentativo di suicidio sono già analizzati abbondantemente dalla
letteratura italiana che, se vuole, metto a sua disposizione.
Questo è quello che è stato fatto.
Cosa stiamo facendo? Stia tranquillo che - riprendendo una
intervista di questi giorni - ci siamo dati "una mossa" - pensiamo
utile - mettendoci tutta la nostra capacità lavorativa. Intanto
abbiamo trovato un dipartimento di salute mentale che non era
organizzato correttamente, cioè non aveva un responsabile a tutti
gli effetti; noi lo abbiamo nominato e abbiamo riorganizzato il
Dipartimento di salute mentale, anche se solo 1/3 dei malati che
giungono al suicidio è conosciuto precedentemente in questa
struttura. Abbiamo predisposto alcune deliberazioni in Giunta dando
più spazio agli psicologi; pensiamo sia molto importante il ruolo
dello psicologo in certi reparti ospedalieri, vi sono stati dei
suicidi in ospedale, su questo quindi abbiamo agito aumentando la
presenza dello psicologo a livello di situazioni di crisi.
Stiamo anche cercando di riorganizzare, dando qui un
responsabile che prima non c'era, al Servizio psicologico
territoriale, che svolge una funzione determinante. È stata
costituita e ribadita adesso in questa riorganizzazione del
Dipartimento salute mentale una "task force" - questo è il nuovo
nome dei gruppi di lavoro -, perché? Perché - ritengo sia questo il
punto su cui si può intervenire - abbiamo visto che c'è una
consequenzialità fra "tentato suicidio" e "suicidio", e vi dobbiamo
intervenire; il più delle volte i tentati suicidi vengono governati
in famiglia o a livello del medico di base e non viene attivata la
struttura del Dipartimento di salute mentale. È un po' quello che
dicevamo sull'alcolismo: vi sono tanti alcolisti in Valle d'Aosta,
ma in percentuale sono molto pochi coloro che giungono ai nostri
servizi.
È importante, per tutti noi, quando c'è una situazione di
depressione o di tentato suicidio non tentare di mascherarlo, vi
devono essere dei compiti della famiglia, del singolo, del medico
di base che, il più delle volte, non deve sottovalutare una
situazione del genere, ma deve, anche rinunciando ad una privacy ad
un utilizzo della patologia, rivolgersi al Dipartimento di salute
mentale che ha, al suo interno, questo servizio
pluridisciplinare.
Rimane comunque una situazione di disagio da combattere e su
questo l'analisi va fatta a 360 gradi: la solitudine, come abbiamo
detto, spesso il problema affettivo, la mancanza di lavoro, la
mancanza della casa, l'alcolismo stesso, sono tutte condizioni che
possono portare a questo triste evento, rimanendo sempre in questa
dimensione mentale che, di fronte a chi si toglie la vita, oltre al
rispetto, c'è di mezzo tutto il mistero delle problematiche, le
quali non sempre saranno conosciute.
Presidente - La parola al Vicepresidente Lanièce.
Lanièce (SA) - Prendo atto della risposta dell'Assessore.
L'ultimo passaggio è molto importante: quello del ruolo della
famiglia e del medico di base come collegamento fra i tentati
suicidi e i suicidi. Questa considerazione ci vede consenzienti
perché, se si continua a non comunicare il tentativo di una persona
di suicidarsi, ciò può portare, in seguito, a non poter intervenire
con l'azione preventiva per evitare in futuro l'azione che magari
sarà quella decisiva e causerà la morte dell'individuo.
Sono varie le cose illustratemi dall'Assessore. Partirei dalla
considerazione che ha fatto facendo riferimento all'Organizzazione
mondiale della sanità, in riferimento all'"effetto Werther", in
base al quale se i mass media parlano dei suicidi, possiamo avere
l'effetto contrario nel senso che si possono "aizzare" le persone a
compiere questo insano gesto. Tale considerazione può essere
comprensibile, ma riguarda i mass media, non il sottoscritto, non i
Consiglieri regionali, che hanno diritto di poter parlare e di
discutere in quest'aula! La mia richiesta è per sapere cosa posso
fare io, insieme a tutti gli altri Consiglieri!
Per quanto riguarda quello che è stato fatto, l'Assessore diceva
che si sta riorganizzando il Dipartimento di salute mentale, che è
stato dato un maggior ruolo agli psicologi: questo è un fatto
importante e positivo. Nel mio intervento avevo detto che finora
non era stato fatto tanto, perché nelle precedenti risposte alle
mie iniziative del 1998 e 2000 era stato detto che il problema era
sotto controllo, che il Dipartimento di salute mentale stava
funzionando, che era già pronto uno studio apposito: studio
apposito che io non ho mai visto e penso nessuno di noi! Cito la
risposta del 1998, quando mi fu detto: "il Dipartimento di salute
mentale sta ultimando il lavoro, siamo a posto, ve lo consegneremo
a breve".
Dal 1998 al 2004 sono passati diversi anni e non ho avuto ancora
il piacere di leggere questo studio. Oggi l'Assessore dice che ne
ha uno, probabilmente sarà quello, però non è possibile che un
consigliere o un gruppo consiliare, se vuole avvicinarsi ad un
problema, debba aspettare un'interpellanza per avere un documento
che è stato dichiarato in quest'aula essere a disposizione dei
gruppi consiliari! Questo è un invito per il futuro a dare seguito
alle cose promesse!
Per quanto riguarda altri dati, mi aspetto poi di visionare
quelli che lei mi darà, per vedere se c'è una scorporazione per
fasce di età, perché se la maggioranza dei suicidi sono fatti da
anziani, occorre una certa azione preventiva; se, invece, come
risulta a me, la maggioranza dei suicidi in Valle d'Aosta riguarda
persone in età compresa fra 20 e 60 anni, quindi nella fascia
lavorativa, sono altre le azioni da prevedere!
Potrebbe essere importante fare una considerazione per quanto
riguarda i dati sugli anziani; l'intento a suicidarsi nasce solo
quando la persona anziana è sola o nasce già prima? Questa cosa è
da tenere in considerazione, perché porta a fare delle valutazioni
diverse. Penso che sia opportuno che il Dipartimento di salute
mentale si attivi al più presto, per cercare di porre in essere
azioni di prevenzione generali su tale problematica; la proposta di
questo gruppo di lavoro è importante, perché è un tema che riguarda
tutti noi e occorre avere più persone che danno il loro contributo.
Che si chiami "task force" o "gruppo di lavoro" non mi importa, ma
occorre mettere insieme i servizi del Dipartimento di salute
mentale con psicologi dell'USL, con membri della società civile,
con membri della Chiesa, in modo che tutti assieme possano lavorare
sinergicamente. Si potranno così forse far emergere alcune
motivazioni che portano a questo estremo atto e, a quel punto, i
servizi preposti potranno attivarsi.
Ritengo che si possa prendere in considerazione l'eventualità di
creare tale gruppo di lavoro, lasciando alla Giunta di stabilire le
modalità: è importante coinvolgere tutta la società civile perché è
un problematica che riguarda tutta la società valdostana. Penso,
infine, che questa sia la direzione più giusta e corretta da
prendere e quindi l'invito è a ragionare su questa nostra
proposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK