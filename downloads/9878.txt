Consiglio Regionale della Valle d'Aosta - Oggetto del Consiglio n. 999 del 24 gennaio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 999 del 24 gennaio 1990 - Resoconto
OGGETTO N. 999/IX - Approvazione della bozza di convenzione
quadro per i piccoli impianti idroelettrici consortili da
stipularsi tra la Regione Autonoma Valle d’Aosta e
l’Ente Nazionale per l’Energia
Elettrica - E.N.E.L..
Presidente - Il Presidente della Giunta ha fatto sapere che
arriverà con qualche minuto di ritardo, pertanto richiede che gli
argomenti iscritti all’ordine del giorno di cui è
relatore siano discussi quando sarà presente. Se non ci sono
obiezioni, e mi sembra che un certo momento di tolleranza si può
dare al Presidente della Giunta, la Presidenza propone di passare
alla trattazione degli oggetti di cui sono relatori gli Assessori
presenti.
Allora si passa a discutere l’oggetto n. 15.
Do lettura del testo della deliberazione:
Il Consiglio
Visto il parere della III Commissione consiliare permanente e
con l’emendamento dalla stessa proposto;
Richiamato il protocollo di intesa siglato tra la Regione e
l’Ente nazionale per l’energia
elettrica (ENEL) in data 19 Aprile 1985 nella quale, fra
l’altro, si stabilisce che "la Regione e
l’Enel intendono:
-sviluppare una fattiva collaborazione sugli indirizzi di
programmazione di impianti elettrici adeguati allo sviluppo
economico della Regione;
- concordare proposte per la localizzazione degli impianti di
produzione, di trasporto e di distribuzione
dell’energia elettrica tenendo conto delle esigenze
di salvaguardia dell’ambiente e di sviluppo delle
condizioni socio-economiche;
-sviluppare la collaborazione per il raggiungimento dei
rispettivi fini e degli obiettivi comuni, quali
l’uso ottimale coordinato
dell’energia, le ricerche e le iniziative volte al
risparmio energetico,allo sviluppo delle fonti alternative ed
integrative di energia..., all’utilizzazione plurima
delle acque ed al vettoriamento dell’energia
prodotta da Consorzi, Cooperative, Enti locali in zone dove
esistono reti di distribuzione Enel.
Richiamato altresì l’articolo 2 del sopraccitato
protocollo di intesa che prevede l’istituzione di un
Comitato Regione- Enel con il compito di definire le modalità, ed i
termini della collaborazione per ciascuno degli argomenti
sopraccitati ed individuare le azioni concrete di intervento da
proporre alla Regione e/o all’Enel, nonchè di
determinare gli specifici oggetti di trattazione tecnica sulla
materia relativa alla produzione e distribuzione
dell’energia elettrica.
Considerato che il suddetto Comitato misto ha individuato alcuni
argomenti che, per l’interesse dai medesimi
rivestito, possono rappresentare oggetto di studio ed
approfondimento per la ricerca di adeguate soluzioni e che gli
argomenti summenzionati sono risultati i seguenti:
- Formulazione di una bozza di convenzione-quadro per piccoli
impianti idroelettrici consortili, destinata al razionale
sfruttamento delle residue potenzialità idroelettriche del
territorio regionale.
- Riassetto e razionalizzazione delle linee esistenti di
vettoriamento e distribuzione dell’energia elettrica
nonchè formulazione di piani concordati fra Regione ed Enel, per
l’eventuale realizzazione di quelle nuove al fine di
ridurre quanto più possibile l’impatto
ambientale.
- Esame comune di proposte e progetti per i nuovi impianti di
produzione Enel con il coinvolgimento degli enti locali interessati
da tali impianti al fine dell’acquisizione di una
preventiva e più ampia conoscenza degli interessi da salvaguardare
nelle zone interessate dalle opere.
- Problematiche connesse all’avvenuta
realizzazione dell’elettrodotto "Superphenix" con
particolare riguardo al ripristino dei siti danneggiati.
- Indagine e rilevamenti sugli effetti delle piene a Valle delle
dighe ponendo come obiettivo la ricognizione generalizzata, su
tutto il territorio regionale, delle caratteristiche degli invasi e
gli effetti delle piene artificiali connesse a manovre degli organi
di scarico con studi teorici tendenti ad individuare il percorso
dell’onda di piena del corso
d’acqua.
- Segnaletica su linee elettriche per la navigazione aerea a
bassa quota al fine di garantire la sicurezza dei voli.
-Problematiche connesse all’impianto di produzione
ENEL denominato Quincinetto II, con l’individuazione
di misure volte ad ottenere un regolare deflusso delle acque, lo
smaltimento dei detriti portati dal torrente Lys, il buon regime
idraulico della Dora Baltea e la salvaguardia dellapubblica
incolumità.
Nell’ambito delle linee programmatiche definite
nel sopracitato Protocollo d’intesa, il Comitato
misto Regione/ENEL ha formulato, previa verifica tecnica, la
proposta di convenzione quadro per i piccoli impianti idroelettrici
consortili che rientra nel quadro del proficuo rapporto di
collaborazione instauratosi tra la Regione e l’ENEL,
volto ad utilizzare il potenziale idroelettrico della Valle
d’Aosta dando contestualmente impulso al suo
sviluppo economico.
Tale proposta contiene i termini e le modalità di attuazione
delle intese raggiunte tra la Regione e l’ENEL. I
punti fondamentali della convenzione quadro sono i seguenti:
- la possibilità per le persone fisiche, enti locali e persone
giuridiche (comprendenti anche le cooperative di produzione e
distribuzione dell’energia elettrica) di promuovere
la costituzione di consorzi per la produzione di energia elettrica
o di aderire a consorzi esistenti; - l’
utilizzazione dell’energia prodotta anche in comuni
diversi da quello di produzione purchè situati suI territorio
regionale;
- la possibilità per i consorzi di utilizzare, per la
produzione, anche impianti di proprietà di terzi purchè ceduti in
gestione ai consorzi medesimi;
- l’applicazione, ai consortisti, delle fasce
tariffarie Enel, previste nei provvedimenti CIP, alla sola quantità
di energia elettrica consumata in eccedenza rispetto a quella resa
disponibile dal consorzio;
- l’oggetto di scambio tra Consorzio e Enel è
costituito dal quantitativo di energia prodotto dal consorzio e
consumato dai consortisti nel loro insieme senza riferimenti alle
quote di partecipazione di ogni singolo consortista.
Considerato inoltre che la Regione, doverosamente attenta
all’evoluzione della situazione energetica e
consapevole della necessità di un razionale sfruttamento delle
risorse energetiche ha ritenuto necessario:
- privilegiare l’uso di fonti rinnovabili e non
inquinanti; -incentivare il risparmio energetico;
-provvedere altresì alla diversificazione delle fonti di
approvvigionamento;
e,in coerenza agli obiettivi sopra esposti, ha provveduto ad
emanare diversi provvedimenti legislativi quali:
-legge regionale 25.08.1980, n. 44 recante "Provvedimenti per il
risparmio e l’utilizzazione delle fonti integrative
e alternative di energia";
- legge regionale 10.05.1983, n. 33 concernente "Nuove norme per
lo sviluppo e l’utilizzazione delle fonti di energia
idroelettrica";
- legge regionale 23. 04.1987, n. 34 recante "Norme sul
contenimento dei consumi energetici e sullo sviluppo delle fonti
rinnovabili di energia" con la quale è stata attuata la legge
29.05.1982, n. 308;
- legge regionale 14.01.1988, n. 6 recante "Costituzione di una
società per la costruzione e l’esercizio in
concessione dei gasdotti comunali e/o consortili nel territorio
della Regione Valle d’Aosta" con la quale si è
provveduto alla costituzione della Digrava S.p.A. che, essendo la
sottoscrizione dell’atto costitutivo avvenuta in
data 24.10.1989, si occuperà di rendere disponibile, su gran parte
del territorio regionale, il metano, fonte energetica
importantissima e più ecologica di altri combustibili;
- legge regionale 16.05.1988, n. 35, recante "Disposizione
integrativa della legge regionale 23.04.1987, n. 34; Norme sul
contenimento dei consumi energetici e sullo sviluppo delle fonti
rinnovabili di energia" con la quale sono stati annessi a
beneficiare degli incentivi di cui alla l.r. n. 34/87 anche coloro
che realizzano impianti idroelettrici con potenza nominale media
fino a 3.000 KW finanziati con lo strumento della locazione
finanziaria.
Considerato, infine, che la Regione:
1° - intende pervenire alla formulazione di un piano energetico
regionale nel quale grande rilievo sarà assegnato
all’energia idroelettrica per la quale si intende
avviare un razionale sfruttamento delle residue potenzialità per
ottenere energia elettrica sia mediante
l’autoproduzione da parte di consorzi locali, sia
mediante la realizzazione di nuovi impianti da parte
dell’ENEL, con particolare riferimento a quello di
Villeneuve per il quale è già stata avviata
l’istruttoria e sul quale è possibile esprimere una
valutazione politica di massima favorevole, fermo restando
ovviamente l’esame delle osservazioni che potranno
essere formulate dagli Enti ed Amministrazioni interessati
all’istruttoria stessa;
2° - ritiene economicamente efficace, in particolare nelle aree
di alta e media montagna, sostituire, per gli usi civili e
produttivi, l’impiego dei prodotti petroliferi con
l’utilizzazione dell’energia
idroelettrica nella sua qualità di fonte rinnovabile e non
inquinante;
3° - intende sostenere la costituzione di consorzi di
autoproduzione dell’energia idroelettrica;
4° - è convinta che il potenziamento
dell’autoproduzione di energia idroelettrica sia
positivo sia per gli interessi regionali che per
l’Enel che potrà destinare ulteriori quote della
propria produzione al restante territorio nazionale.
delibera
l’approvazione della bozza di convenzione quadro,
da stipularsi tra la Regione Autonoma della Valle
d’Aosta e l’Ente nazionale per
l’Energia elettrica - ENEL -, per i piccoli impianti
idroelettrici consortili, nel testo allegato.
Regione autonoma della Valle d'Aosta
Convenzione quadro
piccoli impianti idroelettrici consortili
fra
la Regione Autonoma della Valle d’Aosta, in
seguito chiamata "Regione", codice fiscale 800022700 inpersona del
Presidente della Giunta regionale, Dott. Augusto Rollandin, in
esecuzione della deliberazione del Consiglio regionale n. in data ,
vistata dall’organo di controllo in data col n.
e
l’Ente Nazionale per l’Energia
Elettrica, in seguito chiamato "ENEL" in persona del proprio
Presidente, Dott. Franco Viezzoli in esecuzione della deliberazione
di approvazione del Consiglio di Amministrazione
dell’Enel in data C.F.
premesso
a) che la presente Convenzione Quadro rientra
nell’ambito delle intese raggiunte dal Comitato
Misto Re-gione-ENEL per valorizzare le residue risorse
idroelettriche della Valle d’Aosta, favorendo la
promozione dell’autoproduzione e la realizzazione
degli investimenti programmati dall’Ente
relativamente a nuovi impianti idroelettrici;
b) che i consumi di energia elettrica della Valle
d’Aosta rappresentano meno del 30%
dell’energia idroelettrica prodotta nel suo
territorio;
c) che le residue potenzialità delle fonti idroelettriche minori
della Valle, se utilizzate, consentono di soddisfare in parte
l’attuale livello dei consumi regionali
d) che la Regione Valle d’Aosta ritiene
economicamente e logisticamente preferibile, in particolare nelle
aree di alta e media montagna, sostituire, per gli usi civili e
produttivi, l’impiego dei prodotti petroliferi con
l’utilizzazione dell’energia
idroelettrica, rendendo quest’ultima competitiva
rispetto ai primi;
e) che la competitività dell’energia
idroelettrica rispetto ai derivati del petrolio è ottenibile anche
stimo-lando la formazione di consorzi di autoproduzione
dell'energia;
f) che la promozione dell’autoproduzione di cui
alla lettera e), si palesa opportuna sia per i soggetti economici
della Regione che per l’ENEL, potendo
quest’ultimo destinare una ulteriore quota della
propria produzione al restante territorio nazionale, in coerenza
con gli obiettivi fissati dal piano energetico nazionale;
g) che tale azione promozionale - che godrà degli incentivi
previsti da apposita legge dello Stato - potrà essere ulteriormente
ampliata con l’attesa evoluzione della normativa
statale di riferimento;
h) che la presente convenzione riguarda gli impianti
idroelettrici gestiti da consorzi e che per le problematiche
inerenti le cooperative di produzione e distribuzione esistenti, le
parti si impegnano a ricercare adeguate soluzioni in tempi brevi e
comunque non oltre un anno dalla stipulazione della presente
convenzione;
i) che l’energia prodotta da detti impianti potrà
essere utilizzata dai consortisti (persone fisiche, enti locali e
persone giuridiche comprendenti anche le cooperative di produzione
e distribuzione dell’energia elettrica di cui agli
articoli 4 e 8 della legge n.1643/1962 e 4 del DPR 342/1965) anche
in luoghi diversi da quelli di produzione semprechè
l’energia medesima sia utilizzata nel territorio
della Regione, anche mediante convenzione di scambio da stipulare
tra consorzi e ENEL sulla base dei criteri fissati con la presente
convenzione quadro;
l) che l’energia non utilizzata nei modi previsti
alla precedente lettera i), sarà ceduta all’ENEL
mediante convenzione di cessione;
m) che ciascun consorzio potrà produrre energia elettrica anche
per mezzo di impianti di proprietà di terzi e da questi ceduti in
gestione al consorzio;
n) che le relative sub-concessioni di derivazione
d’acqua saranno rilasciate dalla Regione Valle
d’Aosta a ciascun Consorzio quale rappresentante dei
rispettivi consortisti;
o) che il consorzio interessato non dispone, in genere, di
propri impianti per il trasporto dell’energia
prodotta;
p) che il trasporto di tale energia dal luogo di produzione a
quelli di utilizzazione, in osservanza ad un principio di generale
economicità di gestione, sarà attuato, ove necessario, utilizzando
impianti dell’ENEL;
si conviene quanto segue
Art. 1 - Tutti i soggetti di cui alla lettera i) della premessa
che intendono utilizzare per i propri fabbisogni le risorse
idroelettriche prodotte da centrali con potenza nominale media non
superiore a 3.000 KW promuoveranno, a tal fine, la costituzione di
un consorzio o aderiranno a consorzi già esistenti.
Art. 2 - I consorzi di cui all’articolo 1 possono
utilizzare per la produzione di energia elettrica anche impianti di
proprietà di terzi semprechè siano da questi ceduti in gestione ai
consorzi medesimi.
Art. 3 - La consegna ai consortisti, operata attraverso reti
ENEL, dell’energia prodotta dal consorzio è regolata
da apposita convenzione di scambio da stipularsi tra consorzio e
ENEL.
Art. 4 - I consortisti mantengono il contratto con
l’ENEL per la fornitura di energia e potenza tramite
le reti di distribuzione di quest’ultimo. Nel caso
di consortisti con forniture per usi domestici in abitazione di
residenza anagrafica, le fasce tariffarie previste dai
provvedimenti CIP sono applicate alla sola quantità di energia
consumata in eccedenza a quella resa disponibile dal consorzio.
La gestione amministrativa delle partite di competenza dei
consortisti anche nei confronti dell’ENEL potrà
essere effettuata dal consorzio su delega dei consortisti
medesimi.
Art. 5 - Si considera oggetto di scambio tra consorzio ed ENEL
il quantitativo di energia prodotto dal consorzio e consumato dai
consortisti.
La compensazione delle quantità di energia oggetto di scambio
avverrà su base annuale applicando i coefficienti di scambio
indicati nell’Allegato n. 1 alla presente
convenzione e che ne forma parte integrante.
Nel caso in cui la quantità di energia prodotta dal consorzio
ecceda i consumi dei consortisti, la quantità eccedente è ceduta
all’ENEL alle condizioni fissate in apposita
convenzione di cessione.
Nel caso contrario l’eccedenza dei consumi dei
consortisti rispetto all’energia prodotta dal
consorzio viene regolata con le modalità previste dal precedente
art. 4.
Art. 6 - La convenzione di scambio di cui
all’articolo 3 deve prevedere fra
l’altro quanto segue:
a) la comunicazione annuale, da parte del consorzio
all’ENEL dell’elenco dei consortisti
(con indicazione delle rispettive quote di spettanza);
b) l’individuazione di congrui periodi di
avviamento per la graduale messa a punto dei criteri di gestione
delle singole convenzioni di scambio.
Art. 7 - Le convenzioni di scambio e di cessione stipulate in
applicazione della presente convenzione quadro scadono al termine
delle corrispondenti sub-concessioni di derivazione delle acque a
scopo idroelettrico, salvo rinnovo delle sub-concessioni
medesime.
Sia la presente convenzione quadro che le convenzioni di scambio
e cessione possono essere rinegoziate su istanza scritta di una
delle parti e/o a seguito di modificazioni apportate dal
legislatore nazionale alla normativa di riferimento.
Art. 8 - Ogni comunicazione relativa alla presente convenzione
dovrà essere effettuata in forma scritta al domicilio che
l’ENEL elegge presso la sede del proprio
Compartimento di Torino - C.so Regina Margherita 267 - Torino e che
la Regione elegge presso la propria sede di Aosta, Piazza Deffeyes
n. 1 - Aosta.
Per ogni controversia è competente il Foro di Torino.
Art. 9 - Le spese contrattuali e di registrazione sono a carico
della Regione.
Allegato n. 1
Coefficienti di scambio di cui all'articolo 5 della Convenzione
quadro "Piccoli impianti idroelettrici consortili" fra la Regione
autonoma Valle d'Aosta e l'ENEL
1) Coefficienti fra fasce orarie
Si definiscono i seguenti periodi stagionali:
Periodo invernale: quello comprendente i mesi di gennaio,
febbraio, marzo, aprile, ottobre, novembre e dicembre.
Periodo estivo: quello comprendente i mesi di maggio, giugno,
luglio, agosto e settembre.
Si definiscono le seguenti fasce orarie:
- ore di punta invernali (F1) quelle comprese fra le 8,30 e le
10,30 e fra le 16,30 e le 18,30 dei giorni dal lunedì al venerdì
del periodo invernale;
- ore piene invernali (F2) quelle comprese fra le 6 e le 8,30,
fra le 10,30 e le 16,30 e fra le 18,30 e le 22 dei giorni dal
lunedì al venerdì del periodo invernale;
- ore piene estive (F3) quelle comprese fra le 6 e le 22 dei
giorni dal lunedì al venerdì del periodo estivo;
- ore vuote invernali (F4) quelle comprese fra le ore 0 e le 6 e
fra le 22 e le 24 dei giorni dal lunedì al venerdì e tutte le ore
del sabato e della domenica del periodo invernale;
- ore vuote estive (F5) quelle comprese fra le ore 0 e le 6 e
fra le 22 e le 24 dei giorni dal lunedì al venerdì e tutte le ore
del sabato e della domenica del periodo estivo.
1.1) Compensazione fra fasce omologhe
1 kwh prodotto in una qualsiasi delle suddette fasce orarie
compensa 1 kwh consumato nella stessa fascia oraria.
1.2) Compensazione fra fasce diverse A) 1,08 kwh prodotti in ore
piene invernali compensano 1 kwh consumato in ore di punta
invernali.
B) 1,20 kwh prodotti in ore vuote invernali compensano 1 kwh
consumato in ore piene invernali.
C) 1,30 kwh prodotti in ore vuote invernali compensano 1 kwh
consumato in ore di punta invernali.
D) 1,09 kwh prodotti in ore vuote estive compensano 1 kwh
consumato in ore piene estive.
E) 1,25 kwh prodotti in ore vuote estive compensano 1 kwh
consumato in ore vuote invernali.
2) Coefficienti di distanza
Per distanze fra consegna all’ENEL e riconsegna
all’utente misurate in linea d’aria,
fino a 20 Km, per ogni kwh consegnato all’ENEL verrà
consegnato all’utente 1 kwh;
per distanze comprese fra oltre 20 Km e 50 Km, per ogni kwh
consegnato all’ENEL verrà consegnato
all’utente 0,9 kwh ;
per distanze comprese fra oltre 50 Km e 100 Km, per ogni kwh
consegnato all’ENEL verrà consegnato
all’utente 0,85 kwh.
Presidente
- Ha chiesto di parlare
l’Assessore all’Industria, Commercio,
Artigianato e Trasporti Lanivi, ne ha facoltà.
Lanivi (ADP)
- Nell’illustrare questa
proposta di deliberazione, che viene sottoposta
all’esame del Consiglio perchè
l’approvi, voglio prima fare una sorta di richiamo
al Presidente del Consiglio dal punto di vista formale, perchè in
sede di esame di questa bozza di deliberazione vi è stato un
equivoco, per cui l’inserimento di due emendamenti
esaminati ed approvati dalla Commissione, da inserire nelle
premesse della proposta di deliberazione, erano stati inseriti
nella bozza di convenzione stessa. Quindi, dal punto di vista
formale non so come l’Ufficio di Presidenza abbia
deciso di procedere. Per quanto riguarda i contenuti, vorrei
sottolineare l’importanza di quanto è contenuto
nella proposta di deliberazione che il Consiglio esaminerà, e mi
auguro approverà: importanza dal punto di vista politico, perchè la
bozza di convenzione fra Regione e ENEL riconosce, anche se
parzialmente, i diritti che la comunità valdostana nei secoli aveva
dato alle risorse idriche del territorio regionale;
un’importanza direi anche economica, perchè
l’approvazione di questa convenzione con
l’ENEL potrà dare indubbi vantaggi sia ai privati,
che agli enti pubblici, che agli operatori economici che operano
nella nostra Regione.
Vorrei ricordare a questo proposito come proprio
l’utilizzazione delle risorse idriche della Regione
sia stata la motivazione principale della industrializzazione della
Valle d’Aosta, a partire dall’inizio
di questo secolo, e come l’utilizzazione di risorse
idriche regionali rappresenti ancora oggi, fra tutte le regioni
d’Italia, un contributo qualificato e consistente al
bilancio energetico nazionale, nel senso che nella nostra Regione
vengono prodotti oltre 3 miliardi di kwh e consumati neppure un
terzo. E si tratta di energia elettrica prodotta utilizzando
energia idraulica, i salti d’acqua, e quindi energia
di altissima qualità, senza ricadute negative
sull’ambiente in termini di emissioni di fumo ed
altro come nelle centrali termoelettriche.
Un contributo l’attuazione di questa bozza di
convenzione potrà darlo per la valorizzazione
dell’ambiente valdostano, in quanto si enfatizza
l’utilizzazione di una energia pulita, alternativa
al petrolio, quindi pienamente coerente con gli obiettivi di
rispetto e valorizzazione delle ricchezze paesaggistiche e
ambientali della nostra Regione.
La convenzione attua uno dei punti dell’accordo
del protocollo d’intesa fra Regione e ENEL, e
realizza quella parte in cui si afferma l’esigenza
della localizzazione per la produzione di centrali per
l’energia elettrica.
Si è arrivati a questa bozza dopo un faticoso cammino,
conclusosi ci auguriamo positivamente, anche perchè sul testo vi è
stata l’approvazione del Presidente Viezzoli, che è
venuto appositamente in Valle d’Aosta.
Gli obiettivi che ci poniamo sono chiaramente indicati nelle
premesse della deliberazione e i contenuti (li riassumo
sinteticamente) sono questi:
- la possibilità per le persone fisiche, enti locali e persone
giuridiche di promuovere la costituzione di consorzi per la
produzione di energia elettrica;
- l’utilizzazione dell’energia
prodotta anche in comuni diversi da quelli di produzione, purchè
situati nel territorio regionale;
- la possibilità per i consorzi, cui è data la possibilità di
costituirsi, di utilizzare per la produzione anche impianti di
proprietà di terzi;
- l’applicazione ai consortisti delle fasce
tariffarie ENEL previste nei provvedimenti CIP, alla sola quantità
di energia elettrica consumata in eccedenza rispetto a quella resa
disponibile dal consorzio;
- l’oggetto dello scambio - ed è la cosa più
importante - fra il consorzio e l’ENEL è costituito
dal quantitativo di energia prodotto dal consorzio e consumato dai
consortisti nel loro insieme, senza riferimento alle quote di
partecipazione di ogni singolo consortista.
Quest’ultimo punto rappresenta forse il dato più
qualificante di questa convenzione e dovrebbe essere
l’elemento più significativo della futura iniziativa
regionale in questo settore.
Termino sottolineando un’altro aspetto. In
parallelo con l’azione tesa ad arrivare
all’approvazione di questa bozza di convenzione, il
Governo regionale ha provveduto ad affidare ad uno studio
specializzato l’incarico di darci le premesse per
giungere ad un piano energetico regionale con particolare
riferimento allo sfruttamento delle risorse idriche residue e
potenziali della Valle d’Aosta. Questo studio è
ormai in fase di ultimazione e le previsioni sono che verso la fine
di marzo o nel mese di aprile potremo discutere del piano
energetico regionale, in modo particolare di un piano di
realizzazione di centrali per la produzione di energia elettrica,
tali da garantire in prospettiva un’autonomia nel
campo della produzione di energia elettrica per la nostra
Regione.
Questo dovrebbe avvenire verso il mese di aprile, data in cui si
prevede l’ultimazione dello studio completo
sull’intero territorio regionale, nel senso di aver
esaminato tutti i bacini principali e secondari della Valle
d’Aosta alla ricerca delle migliori condizioni per
realizzare impianti di produzione di energia elettrica anche sotto
il profilo economico.
Ancora una piccola annotazione. La bozza di convenzione fa
riferimento ai 3000 kw di potenza ed è il riferimento
all’attuale testo legislativo. La stessa convenzione
dice però che questo testo potrà essere modificato a seguito di
modificazioni, che attualmente sono all’esame del
Parlamento, e che (e ci auguriamo possano essere approvate in
questo senso) tendono ad alzare i livelli di capacità produttiva
oltre questi 3000 kw che sono fissati attualmente dalle leggi
nazionali.
Presidente
- Per quanto è stato annunciato
dall’Assessore Lanivi, la Presidenza assicura che la
correzione degli emendamenti erroneamente at-tribuiti alla
convenzione saranno sistemati nel documento,
d’ufficio, da parte dei servizi della Pre-sidenza
del Consiglio trattandosi di questione puramente materiale.
E’ aperta la discussione sulla deliberazione in
oggetto.
Ha chiesto di parlare il Consigliere Mafrica, ne ha facoltà.
Mafrica (PCI)
- Il nostro Gruppo esprime parere
favorevole all’approvazione di questa convenzione e
ritiene che effettivamente la soluzione del problema del
vettoriamento dell’energia prodotta in Valle con
impianti fino a 3000 kw possa rappresentare una possibilità di
utilizzazione di energia aggiuntiva.
Ci auguriamo che questa utilizzazione avvenga nel quadro di un
piano e che nello stesso piano vengano anche definiti dei parametri
per assicurare che tutto venga svolto nel modo migliore, vale a
dire che non si abbiano rischi gravi di impatto ambientale. Ci
auguriamo pertanto che il piano definisca le zone in cui è
opportuno insediare impianti ed anche le modalità per un
insediamento bene inserito nel territorio che non arrechi danni al
territorio stesso.
Vorremmo avere una assicurazione, che si riferisce anche
all’osservazione fatta dall’Assessore
all’inizio della sua relazione. Vengono inseriti nel
documento alcuni punti; in sostanza si approva questa convenzione
con una doppia autorizzazione per l’ENEL, che
riguarda da una parte un impianto da realizzare a Villeneuve, e
dall’altra l’impianto di Quincinetto
II. Siccome queste modifiche sono state richieste
dall’ENEL, vorremmo avere
l’assicurazione che i termini dello scambio, secondo
cui la Regione ha la possibilità di procedere alla utilizzazione di
queste energie aggiuntive, riguardino soltanto queste due
attrezzature. Cioè vorremmo avere chiaro che nei discorsi fatti con
l’ENEL non ci siano intese che vadano oltre le
autorizzazioni qui contenute.
Vorremmo sapere poi se nel dibattito avvenuto è stata affrontata
la questione del personale. Esiste una tendenza, che credo andrà
progressivamente accentuandosi, all’automatizzazione
degli impianti soprattutto nelle vallate. Ora, questo comporterà
problemi per il personale: vorremmo conoscere se in questo accordo
che giudichiamo positivamente, c’è stata anche
qualche discussione a margine che abbia riguardato i rapporti fra
Regione e ENEL sui livelli occupazionali dello stesso.
Presidente
- Ha chiesto di parlare il Consigliere
Andrione, ne ha facoltà.
Andrione (UV)
- Un premier pas dans la bonne direction
doit toujours être salué comme quelque chose de positif pour la
Région. De l’autre côté, en me félicitant que
finalement l’ENEL ait accepté de traiter avec la
Vallée d’Aoste sur un plan de parité et
d’admettre qu’il y a encore beaucoup
d’énergie qui n’a pas été exploitée
jusqu’à maintenant, il me semble de pouvoir affirmer
que de notre point de vue cette convention est encore trop
timide.
Je sais très bien que l’ENEL est très très dure
en la matière, même si en théorie, et j’emploie le
conditionnel, en 1993 l’énergie devrait être une
marchandise libre, produisable et vendable par
n’importe qui; donc il ne manque que 23 mois au 31
décembre, probablement cela sera bien éloigné dans le temps, mais
c’est une question de principe que nous devons
défendre. Nous devons affirmer notre droit et la première
installation hydro-électrique de ce genre sera opérationnelle après
le 1993, donc cette convention doit être discutée de nouveau avec
l’ENEL à partir de ce moment.
Je veux signaler simplement deux choses. La première: la
timidité de 3000 kwh quand la loi parle de 30 000. Il faut
absolument augmenter pour pouvoir exploiter tout un torrent
d’une façon rationnelle; il faut dépasser les 3 000
kwh et cela devrait être négociable, parce que je crois savoir (je
n’ai pas encore les documents, mais ils devraient
m’arriver) que l’ENEL a déjà signé
dans le Piémont, avec un consortium de production,
jusqu’à 10 000 kwh, sauf une tractation particulière
entre l’ENEL et le consortium.
Deuxième question concernant les articles 3, 4, 5 et 6; en
parlant de consortium, l’histoire
d’appliquer à celui qui dépasserait son quota comme
utilisation d’énergie électrique,
d’appliquer les tarifs de l’ENEL,
obligerait de le faire pour tous les consortistes, et si nous
arrivions à une entière commune, imaginons mille personnes, toutes
les consommations ... et c’est une expression
délicate, qui donnerait un système bordélique pratiquement
inapplicable, parce qu’il faudrait accumuler des
tonnes de papier pour établir que monsieur un tel a utilisé 90% et
tel autre 110% de ces possibilités.
Dernière chose: je prierais l’Assesseur, une fois
qu’il aura dans ses mains le plan général
d’exploitation, de voir - je ne parle pas de
fanatiques, mais derrière certaines affirmations des écologistes il
faut avoir une préoccupation sincère et profonde - les possibilités
que nous avons de faire de petits bassins, d’aller
en altitude, d’exploiter les lacs existants, etc..
Tout cela l’Assesseur doit le faire examiner par
quelqu’un qui soit très compétent, mais qui ne soit
pas un fanatique, parce que la réglementation des torrents peut
même arriver à favoriser la faune, les truites etc., parce que la
réglementation de la portée d’eau
d’un torrent est un phénomène positif;
d’autre part il ne faut pas qu’il y
ait trop peu d’eau surtout dans ces saisons
particulièrement sèches. Mais il faut voir maintenant quelles sont
les possibilités réelles d’exploitation des cours
d’eau valdotains.
Presidente
- E’ chiusa la discussione
generale.
Ha chiesto di parlare l’Assessore
all’Industria, Commercio, Artigianato e Trasporti
Lanivi, ne ha facoltà.
Lanivi (ADP)
- Rispetto agli interventi dei Consiglieri
Mafricae Andrione voglio fare solo queste piccole precisazioni. Mi
pare che ci sia un tema comune ai due interventi ed è
l’attenzione rispetto all’ambiente;
questa sarà decisa cura, direi volontà del governo regionale, di
tenere conto di questo dato fondamentale, considerato che la stessa
convenzione va in questa direzione: rendere competitivo
l’utilizzo dell’energia elettrica
rispetto al petrolio insieme all’utilizzazione del
metano vuol dire già compiere un’azione positiva nei
confronti dell’ambiente nella nostra Regione.
Dietro a queste affermazioni c’è il timore della
costruzione di invasi e della turbativa che può derivare ai corsi
d’acqua.
(...Interruzione del Consigliere Andrione...)
Per quanto ci riguarda, questa è la direzione verso la quale
vogliamo marciare.
Per quanto riguarda il riferimento del Consigliere Mafricaad
impianti non nuovi, ma alla razionalizzazione degli impianti e
delle condotte nella zona di Villeneuve, tanto per intenderci, si
tratta di un intervento che non prevede costruzioni di invasi, ma
di riserve d’acqua limitate che verrebbero
realizzate in galleria, e comunque non si prevede la costruzione di
nuovi invasi; in quella zona il rafforzamento della produzione di
energia elettrica consisterebbe soprattutto nel miglioramento delle
linee e potenziamento degli impianti attuali.
Non vi sono cose nascoste, patti "sotterranei" per cui il
passaggio di questa convenzione voglia dire autorizzare qualche
manovra nascosta dell’ENEL. I punti di riferimento
sono quelli che ha citato il Consigliere Mafrica, con le
precisazioni che ho fatto adesso.
Si è parlato di personale, e questo è un problema notevole,
perchè la razionalizzazione e l’informatizzazione
della gestione di questi impianti, che è inarrestabile per certi
aspetti, porta ad un ridimensionamento degli organici.
Il Presidente della Giunta in più occasioni ha fatto presente al
Presidente dell’ENEL delle particolari esigenze
della Valle d’Aosta e sarà uno degli argomenti che
tratteremo nuovamente con l’ENEL. Per
l’altra affermazione fatta dal Consigliere Andrione,
mi pare che l’affermazione iniziale, cioè che siamo
nella buona direzione, è forse il dato più qualificante di questo
intervento. Si tratta di restituire alla Valle
d’Aosta quei diritti che la nostra Regione aveva
sulle acque, e giustamente la comunità valdostana aveva riservato
nei confronti delle risorse idriche quella importanza che ha sempre
avuto nella storia dell’economia regionale, anche
prima della fase di industrializzazione.
Vorrei dire che un altro passo avanti in questa direzione è
stato ottenuto con l’approvazione delle norme di
attuazione in materia di industria; all’energia
elettrica vi è il riferimento specifico nel DPR 1142, che è stato
pubblicato nel gennaio 1989, anche se porta la data del novembre
1985. Quindi sono tasselli di una politica complessiva che tendono
a riconoscere alla Valle d’Aosta i diritti che aveva
in materia di acque e quindi di utilizzazione delle risorse idriche
della Valle.
Presidente
- Con la precisazione precedentemente
effettuata della correzione dei due emendamenti, che non vanno
considerati emendamenti alla convenzione, ma alla deliberazione,
pongo in votazione la delibera in oggetto:
Esito della votazione:
Presenti, votanti e favorevoli: 31
Il Consiglio approva all’unanimità
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK