Consiglio Regionale della Valle d'Aosta - Oggetto del Consiglio n. 2238 del 17 ottobre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENTI LOCALI
Comuni
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula
Oggetto del Consiglio n. 2238 del 17 ottobre 2001 - Resoconto
OGGETTO N. 2238/XI Potenziamento infrastrutturale
dell’altiporto di Chamois. (Interrogazione)
Interrogazione Premesso:
- che il Comune di Chamois intende effettuare un potenziamento
infrastrutturale dell’altiporto esistente, che
comporterebbe interventi di rilevante entità edilizia e
urbanistica;
- che l’attuazione degli interventi è subordinata
alla redazione di un piano urbanistico di dettaglio (PUD) e alla
valutazione di compatibilità ambientale;
- che il Comune di Chamois presenta una situazione particolare
dal punto di vista naturalistico e trasportistico;
il sottoscritto Consigliere regionale
Interroga
l’Assessore delegato per conoscere:
1) quali interventi strutturali e infrastrutturali sono previsti
e secondo quale tempistica;
2) se il progetto possiede i necessari requisiti di
compatibilità ambientale;
3) se e in che misura la Regione finanzia
l’iniziativa;
4) quali considerazioni esprime in merito.
F.to: Tibaldi
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
Il Comune di Chamois ha presentato alle
strutture competenti per la valutazione di impatto ambientale il 10
novembre 2000 un PUD (piano urbanistico di dettaglio) di iniziativa
pubblica della zona F2 del piano regolatore di Chamois. Detto piano
comportava un ampliamento della zona F2 citata e l'individuazione
cartografica della pista di atterraggio dei velivoli riferita alla
situazione esistente e adeguata alle nuove previsioni di
potenziamento dell’altiporto.
L’ampliamento della zona F2 è necessario per
ricomprendervi l’esistente pista di atterraggio e
decollo e per inserirvi i terreni a monte dove è prevista la
costruzione dell’hangar seminterrato, prevedendo un
aumento della superficie di zona di circa 1 ettaro, pari al 7,74
percento dell’esistente superficie. In ragione del
miglioramento funzionale dell’altiporto si rende
necessario rivedere parte dell'esistente viabilità che
interferirebbe con la prevista infrastruttura.
In particolare prevedere lo spostamento del primo tratto degli
attuali tracciati delle piste carrabili che uniscono i villaggi di
Ville e Suisse con la strada Chamois-La Magdeleine, per uno
sviluppo complessivo inferiore di 500 metri, e l'eliminazione di un
tratto del sentiero intersecante la pista
dell’aviosuperficie. Dalla relazione allegata al PUD
si evince che le caratteristiche tipologiche e dimensionali
dell’hangar dovrebbero permettere il ricovero di 3 o
4 aerei tipo Piper, nonché la sua utilizzazione anche in inverno
senza necessità di sgombero neve.
Nella cartografia del PUD viene indicata approssimativamente una
superficie in pianta di circa 24 metri per 21 con un'altezza
massima di 7 metri. Presumibili tempi di realizzazione possono
essere ipotizzati in 2-3 anni per l’ottenimento
delle autorizzazioni necessarie dopo aver predisposto le
progettazioni necessarie per una spesa che viene indicata nella
relazione del PUD in circa 1.722 milioni.
Il PUD ha ottenuto una valutazione positiva di compatibilità
ambientale, espressa dal Comitato tecnico per
l’ambiente in data 6 dicembre 2000, a condizione che
l’hangar sia realizzato completamente interrato così
come è stato espressamente richiesto e posto come condizione dal
Servizio tutela dei beni paesaggistico-ambientali. Per quanto
riguarda eventuali considerazioni, devo dire che, al di là del PUD,
che è stato presentato al VIA, la cui procedura prevede per questi
strumenti di natura urbanistica una valutazione esclusivamente
tecnica, nel senso che tutta la procedura viene svolta dagli uffici
e il parere rilasciato dal Comitato tecnico, devo dire che nulla è
stato detto e nulla è stato chiesto finora dal Comune di Chamois in
nessun Assessorato dell’Amministrazione regionale,
per cui nessuna struttura è al corrente al di là della procedura di
VIA delle intenzioni del Comune di Chamois. Se devo esprimere,
perché richiesto, una considerazione in merito, devo dire che pare
trattarsi di un intervento di non eccezionali dimensioni che
potrebbe razionalizzare un’attività che caratterizza
o ha caratterizzato l’attività turistica del Comune
di Chamois.
Président
La parole au Conseiller Tibaldi.
Tibaldi (FI)
Alcune considerazioni e osservazioni in
merito al contenuto della risposta fornita poc’anzi
dall’Assessore Vallet. I dati che lei oggi ci ha
illustrato confermano grosso modo quelli che mi ero procurato per
mio conto, che si tratta di un intervento di ampliamento e
potenziamento dell’attuale aviosuperficie di
Chamois, ai quali però volevo aggiungere alcune riflessioni che
sono a nostro avviso degne di considerazione.
Chamois si è sempre contraddistinto come Comune che ha
rifiutato, da un certo punto di vista, una logica di collegamento
diverso rispetto al fondo valle, a parte l’impianto
funiviario che lo collega a Buisson. Sappiamo che ha rifiutato una
strada di collegamento con La Magdeleine, ma vediamo che oggi
propone - lo diciamo senza alcuna critica all'iniziativa -
un'aviosuperficie potenziata e ampliata, un'aviosuperficie che
però, sulla base di quello che è il piano urbanistico di dettaglio,
è, oserei dire, piuttosto corposa. L’obiettivo
infatti comporta:
- il miglioramento della sicurezza globale del sito allontanando
le strade dalle zone destinate ad essere utilizzate dai velivoli,
quindi un intervento anche infrastrutturale;
- il miglioramento della sicurezza per i velivoli con interventi
minimali di adeguamento della pista alle specifiche esigenze di
volo;
- la realizzazione di un ricovero per 3-4 velivoli, come diceva
prima l’Assessore.
Le aree interessate sono diverse, fanno parte di quella zona F2
che costituisce la parte predominante del PUD però, oltre
all’area A1, che è quella che contraddistingue
l’esistente aviosuperficie, sono coinvolte
l’area A2 destinata alle previste infrastrutture di
completamento della dotazione dell’altiporto;
l’area A3 dove ci sono altre opere di completamento
della pista dell’altiporto; le aree B1 e B2 che sono
riservate invece ad attività complementari che sono di supporto
all’altiporto.
C’è da dire che l’hangar che viene
costruito, e giustamente a nostro avviso gli organi preposti hanno
richiesto per questa edificazione l’interramento, è
un hangar che permetterà il ricovero di 3-4 aerei,
l’Assessore diceva tipo Piper, ma in realtà
ipotizziamo aerei tipo Pilatus che sono in grado di trasportare
almeno 10 persone. Allora, sulla base di quelle che sono le
infrastrutture previste, la dimensione altiportuale a noi pare che
stia diventando una dimensione aeroportuale con un costo di 1,7
miliardi, come diceva l’Assessore, e in particolare
con un edificio che, benché interrato, permetterà
l’atterraggio di velivoli di dimensioni
tutt’altro che indifferenti.
Se pensiamo che l’aeroporto di Aosta fino a poco
tempo fa ospitava un velivolo che trasportava 8 persone, mentre qui
potrà atterrare un domani addirittura un Pilatus! Oltre a tutto ciò
ci sarà un intervento di carattere infrastrutturale che prevede
l’eliminazione di strade pedonali e il loro
spostamento nei villaggi di Suisse e Ville, con una ridistribuzione
urbanistica di tutta un’area che è piuttosto
estesa.
Sulla base di queste considerazioni vogliamo solo rimarcare
l’attenzione dell’Assessorato, che ha
anche competenza in materia ambientale, anche perché, sulla base
dei dati acquisiti, - per buona parte confermati anche
dall’Assessore - l’intervento non è
di scarso rilievo, anzi è un intervento che per la morfologia e per
l’aspetto urbanistico del territorio di Chamois ha
un impatto di notevole peso.
Una buona parte dell’intervento verrà effettuata
su una superficie pubblica, ma una piccola parte interesserà una
superficie di privati. Non ci risulta però che ci sia un consenso
pieno da parte di questi privati al progetto così come è stato
presentato e approvato. Questo a titolo di informazione che presumo
l’Assessore già conosca.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK