Consiglio Regionale della Valle d'Aosta - Oggetto del Consiglio n. 344 del 15 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 344 del 15 gennaio 2014 - Resoconto
OGGETTO N. 344/XIV - Interpellanza: "Interventi per porre
rimedio ai lavori eseguiti non correttamente presso la struttura
del nuovo parcheggio coperto a servizio dell'Ospedale regionale di
Aosta".
Président
- Pour l'illustration, la parole à la collègue
Fontana.
Fontana (PD-SIN.VDA)
- Grazie Presidente.
A soli pochi mesi dall'inaugurazione del parcheggio
dell'Ospedale "Umberto Parini", parcheggio definito "di ultima
generazione", con luci scintillanti, con resine lucide sui
pavimenti e pareti colorate, non mancano i problemi; tanti sono già
stati affrontati dalla minoranza in quest'aula: penso alla
viabilità (problema non ancora risolto), ai danni provocati agli
edifici vicini (tant'è che ci sono state diverse richieste di
danni), e tanti altri problemi.
Torniamo al contenuto dell'interpellanza: le infiltrazioni
d'acqua lungo le pareti, soprattutto quella a nord che confina con
viale Gran San Bernardo, con tombini ricoperti di muffa e dove
spunta la prima ruggine causata dall'umidità. Gli abitanti della
zona ricordano, negli ultimi anni, la formazione di un ruscello che
potrebbe essere la causa di questo problema. Considerati i costi
che la Regione ha pagato per questi parcheggi che sono pari a circa
20 milioni di euro, chiediamo all'Assessore competente se è già
stata redatta, da parte degli uffici regionali, una dettagliata
relazione in merito alla difformità ed ai vizi dell'opera eseguita;
se i difetti già riscontrati potrebbero nel futuro pregiudicare la
funzionalità dell'immobile, e come si intende intervenire per porre
subito rimedio ai lavori non eseguiti correttamente. Grazie.
Presidente
- Grazie collega. Per la risposta, la parola
all'Assessore Baccega.
Baccega (SA)
- Grazie Presidente.
Evidentemente questa interpellanza era stata predisposta per il
17-18 dicembre, perché il 27 novembre scorso
La Stampa
aveva
pubblicato un articolo, con tanto di fotografia, dove venivano
descritte una serie di infiltrazioni d'acqua che erano presenti al
piano -3 del parcheggio. Vorrei segnalare che proprio in quella
data, il 27 novembre, era in programma, per altri motivi, un
sopralluogo nel parcheggio alla presenza dei tecnici regionali del
patrimonio, i quali hanno verificato che non erano visibili i
problemi effettivamente evidenziati dall'articolo. I lavori del
parcheggio sono stati eseguiti a regola d'arte, come certificato
dalla commissione di monitoraggio della COUP e dai collaudatori
delle strutture e degli impianti. Non sono stati segnalati vizi
dell'opera che, ricordo, ha rappresentato un notevole impegno
ingegneristico e cantieristico, e quindi non è sorta la necessità
di redigere alcuna relazione; qualora ne sorgessero i presupposti,
sarà nostra cura provvedere.
Per quanto riguarda le infiltrazioni d'acqua richiamate
nell'interpellanza e nell'articolo, preciso che i tecnici
riferiscono che tali infiltrazioni sono fisiologiche, in quanto nei
giorni di pioggia...e, in quei giorni, 4 sono stati i giorni di
pioggia consecutivi, e in quelli immediatamente
successivi...l'acqua caduta, attraversando le griglie di sommità
presenti nella struttura, finisce all'interno nei camini di
ventilazione bagnandone i muri - quindi non si tratta di
infiltrazioni dall'esterno, ma di acqua che scivola sui muri e
pannelli Shunt, che sono i pannelli antincendio visibili quando si
parcheggia - per poi essere raccolta e convogliata nei pozzetti di
smaltimento progettati appositamente per tale scopo. I camini di
ventilazione che ho appena citato costituiscono l'impianto di
aerazione naturale, quindi voluto in fase di progettazione. Il
parcheggio è, in ogni caso, anche dotato di un impianto automatico
di ricambio dell'aria, appunto mediante ventilatori, che si attiva
solo se gli appositi sensori di gas ne rilevano la necessità,
quindi in caso di grossa affluenza, eccetera. Allo stato attuale,
pertanto, non si ravvedono pregiudizi che possano ostacolare la
fruibilità del parcheggio.
Alla domanda:
"come intende intervenire per porre subito
rimedio a lavori non eseguiti correttamente"
, rispondiamo che,
a fronte di quanto relazionato dalla struttura competente
dell'Assessorato che vi ho appena riferito, allo stato attuale, non
vi è nessuna necessità di intervenire per porre rimedio a lavori
non eseguiti correttamente, in quanto il parcheggio è collaudato ed
agibile e, per questi motivi, non esistono i presupposti per
un'azione di rivalsa nei confronti dell'impresa. Rimane comunque
fermo che, ai sensi del contratto di compravendita, là dove
sorgesse la necessità di rivalersi sulle società per opere mal
eseguite, la Regione potrà avvalersi della polizza assicurativa
indennitaria stipulata dal venditore dell'immobile a beneficio
dell'acquirente - a beneficio della Regione, quindi - a copertura
dei danni materiali diretti o indiretti dell'immobile, compresi i
danni ai terzi derivanti da eventuale rovina totale o parziale,
oppure da gravi difetti costruttivi delle opere per vizio del suolo
o per difetto della costruzione...polizza che ha un massimale di 10
milioni di euro.
Questo è quanto ci sentiamo di rispondere rispetto a questa
interpellanza, sulla quale, comunque, l'Assessorato farà ulteriori
approfondimenti e verifiche per valutare eventuali disagi. Tenete
conto che questa struttura adesso è stata affidata al Comune di
Aosta che, a sua volta, l'ha data in gestione all'Azienda Pubblici
Servizi per la gestione totale, quindi c'è una sorveglianza ed una
vigilanza continua all'interno della stessa. Grazie.
Presidente
- Per la replica, la parola alla collega
Fontana.
Fontana (PD-SIN.VDA)
- Grazie, Presidente.
Non sono affatto soddisfatta delle risposte dell'Assessore:
questa è la stessa risposta che ha dato per il Casinò. È vero che
io ho fatto questa interpellanza ai primi di dicembre e poi è
uscito l'articolo, io sono anche andata a vedere...lei ha smentito
la foto che hanno messo i giornalisti su
La Stampa
dove si
vede la parete da cui scende l'acqua. Poi, dall'altra parte, dice:
"Sì, c'è, però sono fatti apposta per riuscire...". Ma io mi
chiedo: se veramente c'è questo ruscello, come si fa a dire che non
può provocare dei danni alla struttura? La nostra preoccupazione
era questa.
Io mi chiedo solo una cosa, Assessore: i soldi che sono stati
spesi per questo parcheggio sono veramente tanti; in più, abbiamo
speso altri soldi per il parcheggio della Consolata, che è lì
vicino e, in più, abbiamo visto anche un altro parcheggio che costa
ugualmente tanto per il nuovo ospedale...noi dobbiamo dire ai
cittadini che ci troveremo con tre parcheggi ed i soldi spesi per
questi parcheggi per avere poi queste problematiche? Le voglio
credere quando dice che non ci saranno problemi, e volevo un
chiarimento, ma lei non può smentire l'evidenza, perché se smentite
anche l'evidenza, allora è inutile discutere in quest'aula, poiché
problemi ci sono e si vedono! Noi staremo attenti. Vorrà dire che
ritorneremo con altre interpellanze, ma, per favore, almeno davanti
all'evidenza, non cercate di essere miopi...è la stessa cosa del
Casinò, di ieri! Cercate veramente di essere coerenti con voi
stessi!
Président
- Point 21 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK