Consiglio Regionale della Valle d'Aosta - Oggetto del Consiglio n. 782 del 10 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 782 del 10 ottobre 2014 - Resoconto
OGGETTO N. 782/XIV - Reiezione di risoluzione: "Richiesta di
rinvio dell'appalto per la realizzazione del progetto del nuovo
Ospedale Umberto Parini".
Presidente
- La parola al collega Fabbri.
Fabbri (UVP) -
Sì, grazie Presidente. Grazie colleghi
della vostra pazienza.
Noi oggi abbiamo parlato e abbiamo discusso lungamente circa la
centralità del Consiglio discutendo della legge sull'EXPO, ebbene,
mi sembra che con questa risoluzione riportiamo nella centralità
del Consiglio una cosa che, secondo me, è di capitale importanza.
Riportiamo cioè qui, nel luogo più adatto per discuterlo, quella
che è la grande opera per eccellenza: la costruzione del nuovo
ospedale. Io so benissimo - anche se non c'ero allora - che sono
state portate qui in Consiglio numerose leggi per questo tipo di
opera e so anche che, grazie alla disponibilità anche
dell'Assessore Fosson, abbiamo discusso lungamente sull'opera e
sulle sue modificazioni. Con questa risoluzione non vogliamo
assolutamente ridiscutere quella che è l'opera nella sua struttura,
nella sua opportunità, ma l'opportunità finanziaria, la
sostenibilità finanziaria di quest'opera. Stiamo vivendo un
momento, un periodo estremamente difficile, estremamente
particolare e quindi, considerate le imponenti riduzioni, le
incertezze di bilancio...del bilancio regionale, le cui risorse,
com'è scritto nella risoluzione, sono tuttora bloccate
nell'irrisolta definizione del Patto di stabilità interno del 2014;
presumendo un'ulteriore contrazione delle risorse di bilancio negli
anni futuri, dovuta alla perdurante crisi economica e agli aggravi
che potrebbero derivare da un ulteriore concorso da parte della
Regione, del suo bilancio per il rispetto Patto di stabilità
esterna - sappiamo benissimo che, purtroppo, anche a livello
nazionale le cose non vanno nel verso voluto e che quindi, io mi
auguro di no, potremmo essere chiamati di nuovo a concorrere a
questo risanamento -; considerato anche quello che comporta
l'importante, l'ingente indebitamento di quest'opera: sono 135
milioni di euro - è vero che mi si dirà che quest'indebitamento è
fatto con capitali di Finaosta, richiesti a Finaosta, però il
debitore poi finale è sempre pure la Regione -, con questa
risoluzione chiediamo al Consiglio di soprassedere, di rimandare
l'appalto di quest'opera e di ridiscutere insieme ai tecnici di
Finaosta per chiarirci fino in fondo quale sarà il prosieguo
dell'indebitamento e il costo finale dell'opera e, infine, se è
possibile, di aspettare dei tempi più favorevoli di bilancio.
Io ho sentito dire che quest'opera potrebbe sbloccare dei lavori
a livello regionale, questo senz'altro, però mi chiedo e vi chiedo
se con questo tipo di investimento non potremmo sbloccare tante
altre piccole opere a livello dei nostri artigiani, a livello dei
nostri piccoli imprenditori per poter far ripartire la nostra
economia.
Presidente -
Altri sulla discussione generale, che
apriamo dopo l'intervento del collega Fabbri? Non vedo richieste.
La parola al collega Guichardaz.
Guichardaz (PD-SIN.VDA) -
Grazie Presidente.
Questo tema dell'ospedale è un tema di cui si dibatte ormai da
più di trent'anni, sono gli anni '70, anzi forse quarant'anni:
ospedale nuovo, ospedale ristrutturato, ampliato ad est, a sud, ad
ovest...insomma, tutti i punti cardinali che sono stati
praticamente tracciati sulla carta, compresi progetti - e ricordo
negli anni '90 il famoso "studio Quaranta", per esempio - che
ipotizzavano addirittura ospedali fuori dalla cerchia cittadina,
ipotizzavano anche delle tipologie di ospedali diverse rispetto al
nostro. L'amarezza per me, che sono stato uno dei promotori del
referendum nel 2007, è di non vedere nulla e mi ricordo, proprio
perché fui uno dei protagonisti tra i tanti, che ci fu detto in più
di un'occasione che noi rallentavamo con quel referendum i lavori
che urgevano, c'era proprio questa voglia e questa fretta di
portare avanti dei lavori. Mi ricordo addirittura quando era
Assessore Vicquéry, che diceva: "non si può fare un nuovo ospedale
- eravamo alla fine degli anni '90 - perché ci vorrebbero almeno
otto-dieci anni, noi abbiamo invece fretta e bisogna fare le cose".
Oggi siamo nel 2014 e non abbiamo un tubo di niente. Abbiamo un
progetto che non ho capito se è definitivo, se è ancora
modificabile, che è stato ulteriormente tagliuzzato per cercare di
risparmiare quattro soldi - parliamo di 5 milioni di euro -, tra
l'altro, con degli interventi che in commissione abbiamo detto
anche piuttosto discutibili, non so...è stata fermata l'area
dell'elisuperficie - magari in futuro la ripristineremo -, con
qualche centinaia di migliaia di euro lì; è stato abbassato un po'
l'ultimo piano, con qualche centinaia di migliaia di euro lì; sono
stati tolti 85 posti, con qualche centinaia di migliaia di euro lì;
agganciamoci al teleriscaldamento, tanto il teleriscaldamento
oramai è una realtà che ha preso piede in Aosta, altri...non mi
ricordo se 130 mila euro, insomma, mettendo tutte insieme queste
fantasie, infine il nostro ospedale risulterebbe un po' più
economico rispetto al progetto iniziale.
Avendo seguito un po' questa cosa, io sono pronto a scommettere
- e mi spiace scommettere su queste cose - che le ipotesi di costo
di quest'opera siano ipotesi che drammaticamente devono essere
moltiplicate per un fattore pari ad almeno 1,5-1,7, quindi 135
milioni o quelli che sono... Considerato il trend - ed è un trend
che ha sempre trovato una conferma in questi anni -, vanno
moltiplicate per almeno...non per il doppio, quindi vuol dire che
un'opera di questo genere parte con un'idea di 135 milioni di euro
più quelli spesi (130) per il famoso parcheggio dell'ex Residence
Mont-Blanc, e poi alla fine avremo comunque un'opera che ci costerà
sicuramente 200-250 milioni di euro, che peraltro è l'ipotesi di
costo che era stata fatta fino a due anni e mezzo fa, praticamente.
Si parlava addirittura...ad un certo punto si è parlato di un'opera
con varie demolizioni, eccetera, da 220 milioni, poi si è abbassato
perché non c'erano le condizioni economiche, insomma, la realtà dei
fatti è che oggi ci ritroviamo con un progetto che, a mio parere,
ha una scarsa fattibilità. Ci ritroviamo con un'ipotesi di spesa di
135 milioni di euro quando sapete tutti che è un'ipotesi talmente
al ribasso considerato quanto avete speso per il Casinò, tanto per
dire, abbiamo speso più di 150 milioni di euro per l'operazione
Casinò-Billia, figuriamoci se 135 milioni serviranno a costruire
un'ala nuova e in più a ristrutturare e a mettere a norma l'ala
vecchia e a fare tutta una serie di operazioni di riadeguamento
strutturale...cioè è veramente una fantasia che non ha senso.
Io peraltro devo dire che in commissione non ho avuto
assolutamente la sensazione che ci fosse chiarezza su questo tipo
di progetto, cioè se qualcuno fosse arrivato...non so, con degli
estimi precisi, con tutta una serie di cose. Sapete il risparmio
dove lo prendiamo? Diminuendo il personale. È questa la logica che
ispira questo progetto, nessuno che si sia posto il problema di
dire magari: "cosa ne facciamo del Beauregard e dell'ex Maternità",
che ne so..."li vendiamo", "li dismettiamo", "li valorizziamo e
questo denaro lo recuperiamo e lo mettiamo dentro il calderone
complessivo in modo tale da assicurare comunque una copertura
ulteriore".
Quest'ospedale, a mio parere, non si farà, chi rassicura la
popolazione dicendo che si farà, secondo me, non dico che ha la
coda di paglia, ma probabilmente è un ottimista, diciamo che è un
ottimista inveterato, perché sapete tutti che non si farà. Allora,
o qua noi abbiamo la certezza di non andarci ad imbarcare in un
periodo come questo in cui tra Patti di stabilità, tra
provvedimenti, tra riduzioni imposte a livello nazionale e
contributi per il risanamento dei conti pubblici...o abbiamo la
garanzia che si possa fare, altrimenti...secondo me, dobbiamo
metterci lì attorno ad un tavolo, ragionare con i tecnici di
Finaosta, avere però chiaro il quadro e cercare di capire tutti
insieme se non creiamo una cattedrale nel deserto. Rischiamo di
creare una cattedrale nel deserto, cioè di mettere in piedi
un'opera che a metà deve essere bloccata come la famosa
"aerostazione", che vediamo tutti tristemente campeggiante lì ai
bordi della strada, non abbiamo più soldi per andare avanti, ci
ritroviamo con un'opera dimezzata, con dei soldi investiti, con
soldi che io ricordo dovranno essere risarciti e pagati, perché
questo è un mutuo, magari da noi durante la vecchiaia, ma
sicuramente dai nostri figli: questo è un debito che caricheremo
sulle spalle dei nostri figli!
Allora, a me sembra una risoluzione di buon senso, perché è una
risoluzione che chiede di avere una certezza, di non raccontare
cioè che è fattibile un'operazione o un progetto, ma un confronto
in commissione tra parti sociali, vertici di Finaosta che
illustrino chiaramente quanto quest'opera, se attuata, inciderà sui
futuri bilanci regionali. Io penso che sia dovuto ai cittadini,
visto che questa, insieme alla nuova università, è forse l'unica
grande opera su cui, come dicevo ieri, si ragiona in prospettiva,
credo che però sia dovuta un'analisi certa dei costi e soprattutto
della fattibilità.
Aggiungo ancora che, oltre alla questione puramente strutturale,
cioè se anche avessimo i soldi per costruire l'ospedale, soldi che
peraltro non ci sono, perché poi alla fine costruiremo un'ala a
malapena e si parla di investire qualche milioncino per la
parte...per la ristrutturazione, quindi...l'USL ha risposto
chiaramente alla richiesta che le avete fatto in merito alla
sostenibilità della gestione, l'USL non ha detto con parole chiare:
"tranquilli questa roba è assolutamente sostenibile da un punto di
vista gestionale", l'USL "arrotolandosi" per bene in mezzo ad un
effluvio di parole, che volevano dire, non volevano dire, però alla
fine della fiera ha detto: "attenzione, perché noi non siamo certi
che quest'opera sia facilmente gestibile in vista anche dei
preannunciati tagli di bilancio", che mi pare l'anno prossimo
supereranno i 30 milioni di euro, quindi, voglio dire, come
pensiamo di gestire un'opera come questa facciamo veramente le
nozze con i fichi secchi qua!
Presidente -
La parola alla collega Morelli.
Morelli (ALPE) -
Merci Président.
Credo questa risoluzione esprima delle preoccupazioni che sono
condivise anche dal gruppo di ALPE, che abbiamo già avuto modo di
far presenti all'Assessore durante le audizioni in V Commissione:
sono preoccupazioni relativamente alla spesa ingente che
quest'opera comporta. Io non voglio entrare nel merito del
progetto, dal punto di vista architettonico, è anche una soluzione
interessante e accattivante e abbiamo avuto modo di seguire le
illustrazioni dei progettisti, che, tra l'altro, ci hanno fatto
condividere anche la passione con cui hanno lavorato a questo
progetto...vogliamo invece sottolineare due aspetti: uno è già
stato toccato dal collega Guichardaz ed è quello relativo al fatto
che non ci sentiamo rassicurati quanto alla possibilità di
concludere, di portare a termine la costruzione di quest'ospedale,
di arrivare alla fine di questi lavori senza che questi possano
incorrere in interruzioni dovute a mancanza di fondi non
prevedibili e che ci si possa trovare nella soluzione di avere un
cantiere a metà, oltretutto in una posizione della città di Aosta
che è nevralgica. Sarebbe terribile doversi confrontare con...come
chiamarlo? con un relitto in centro città come quello che abbiamo
alle porte di Aosta dell'aerostazione.
Condividiamo quindi le preoccupazioni e ci sembra di buon senso
e assolutamente saggio chiedere al Governo regionale di
soprassedere ancora alla prosecuzione di quest'appalto, senza aver
prima avuto le rassicurazioni da parte della finanziaria regionale.
In commissione avevamo invitato l'Assessore a prendere in
considerazione la possibilità di ridimensionare quest'opera. Beh,
dobbiamo ammettere che la rimodulazione che ci è stata presentata
non ci ha soddisfatti su una spesa presunta di 135 milioni, ma che,
come giustamente ha sottolineato il collega Guichardaz, diventerà
ben più impattante in virtù degli aumenti medi che sempre i
cantieri subiscono. Il ridimensionamento che ci è stato proposto è
un ridimensionamento di 6.500.000, per la precisione: si va ad
eliminare la piattaforma per l'elicottero, l'elisuperficie, con un
risparmio di 1.000.000, ben coscienti del fatto che comunque
l'elisuperficie in quella posizione non può essere realizzata; si
va ad eliminare un livello del parcheggio interrato con un
risparmio di 1.250.000 euro; si va a rimodulare la centrale termica
in virtù della possibilità di allacciamento al teleriscaldamento
cittadino con un risparmio di 380.000 euro; si elimina dalla
progettazione la realizzazione della nuova camera mortuaria con un
risparmio di 630.000 euro, il tutto per un risparmio totale di
6.500.000. Riteniamo che uno sforzo sicuramente supplementare
andrebbe fatto, ma, prima di questo, condividiamo la necessità di
audire in commissione la Finaosta e le parti sociali in
considerazione anche del fatto che, come tutti sappiamo, il Patto
di stabilità 2014 non è ancora chiuso e quindi non sappiamo come si
chiuderà dal punto di vista economico-finanziario quest'annata così
travagliata per la nostra regione. Ci sembra una proposta di buon
senso, ci sembra una proposta saggia.
Presidente -
Altri colleghi? Non vedo altri colleghi,
chiudo la discussione generale. Per la replica, la parola
all'Assessore Fosson.
Fosson (UV) -
Sì, grazie Presidente.
Com'è stato detto, io penso che non ci sia stato un progetto
così contrastato nella storia della Valle d'Aosta, che però adesso
è vicino ad una definizione, e questo l'ho sostenuto in
commissione. Mi permetto di dire che ci siamo visti tante volte in
commissione, dottoressa Morelli, non è mai stata richiesta, oltre a
quello che hanno esplicitato i tecnici, un'ulteriore presenza della
Finaosta. Ci rendiamo conto che è uno dei progetti più utili,
perché avere tre ospedali diversi penalizza, da una parte, il costo
di gestione, ma, dall'altra parte, anche la qualità in un momento
in cui la nostra sanità si approccia a delle sfide, a delle
competizioni con il vicino Piemonte, noi dobbiamo offrire sempre di
più qualità perché i malati vengano a farsi curare da noi. È quindi
uno dei progetti più utili per la Valle d'Aosta: unificare in un
unico presidio i tre presidi attualmente esistenti significa meno
costi e sicuramente una qualità diversa. Ci rendiamo conto - questo
mi sembra di averlo detto in commissione ampiamente - che siamo in
un periodo economico molto duro e difficile, questa è un'opera che
costa, però è un'opera importante.
Ho seguito quest'ultima parte di questo progetto, che in ogni
caso, avevo avuto modo di seguire anche prima. Ricordo che avevamo
voluto un referendum che è stato molto chiaro nel pronunciamento
della gente, posso dire che è un bel progetto, ma lo ha detto
correttamente anche la dottoressa Morelli, è un progetto che si può
modellare, è un progetto moderno con molte sale operatorie, con un
nuovo pronto soccorso accessibile, quindi è un progetto anche a
step
. È questo che ci può dare una sicurezza economica, nel
senso che è un progetto che vede questa parte nuova, questa grossa
ala nuova, che sarà un'ala non per risolvere momentaneamente, ma
risolverà definitivamente la situazione sanitaria della Valle
d'Aosta almeno per cinquant'anni. È un'area nuova modulabile, che
si inserisce anche nel progetto vecchio ed è a
step,
perché
il primo costo - e questo l'abbiamo visto bene in commissione, mi
permetto di dire - è diventato adesso di 94 milioni e gli altri
milioni sono finanziamenti per la ristrutturazione del vecchio, che
però, come sapete già, come ad esempio per i lavori fatti nel
tempo, o pensando alla ginecolgia, i reparti hanno già una certa
funzionalità.
Abbiamo lavorato insieme in commissione, abbiamo parlato di
tante cose, abbiamo parlato sicuramente della necessità di ridurre
i costi, perché questa è un'opera grande, ma volevamo che fosse
anche un'opera che fosse meno costosa possibile e abbiamo detto.
L'ha detto anche la dottoressa Morelli, abbiamo ridotto non di 5,
ma di 6 milioni e mezzo il risparmio dell'opera, che è passata da
100 milioni a 93,5. Abbiamo tolto l'elisuperficie, non la rifaremo
perché non aveva senso, anche perché i tecnici hanno monitorato la
velocità dell'ambulanza dall'aeroporto all'ospedale: ma non solo;
infatti è sempre più chiaro come l'elicottero carica a bordo il
paziente e lo stabilizza, e per cui, essendoci un anestesista
sopra, quell'emergenza estrema, non c'è più, per cui il tempo dal
nostro aeroporto al pronto soccorso dell'ospedale nuovo sarà un
tempo molto, molto breve.
Chi diceva nella scorsa legislatura che questo era un bel
progetto adesso dice che è un progetto mastodontico. Peccato che
un'opera così necessaria sia spesso lasciata a delle posizioni
anche politiche! Abbiamo visto che, oltre a risparmiare i 6 milioni
e mezzo, diminuiscono in modo significativo i costi di gestione di
3 milioni all'anno determinati non solo in base alla riduzione del
personale, ma anche in merito all'ottimizzazione dei servizi;
abbiamo ridotto di un piano e abbiamo ridotto e spostato un piano
dei garage, così come la
morgue
; abbiamo pensato anche che
un allacciamento a Telcha fosse una cosa utile e permettesse anche
due possibilità diverse di somministrazione di energia, per cui
ottimizzavamo tutto. Abbiamo avuto un confronto con i progettisti,
non li ho scelti io, ma tutti voi e anch'io abbiamo potuto notare
la grande professionalità degli stessi. È un progetto in
evoluzione, l'ultima volta l'abbiamo detto: si parte tenendo anche
conto che tutti i grandi ospedali, da Asti a Biella, partono con
ottocento posti, poi vengono ridotti, quindi è un progetto in
evoluzione, e questo vuol dire che qualche cosa si può ancora
rivedere e toccare.
Del Beauregard ne abbiamo parlato a lungo; esso sarà definito
quando saremo alla fine del progetto e sarà destinato alla
riabilitazione. "Se useremo il Beauregard ecc. La risposta è che lo
ristruttureremo e lo useremo; se invece sarà più utile per la
nostra utenza non autosufficiente mantenere una grossa struttura di
riabilitazione, ci appoggeremo alla clinica di Saint-Pierre. In
questo caso chiaramente nel computo economico, che non abbiamo
messo per correttezza, potrebbe anche rientrare la vendita del
Beauregard e il non utilizzo o la vendita anche della cosiddetta
"ex Maternità", o il suo uso per altri scopi.
Il piano economico è stato presentato, è un piano economico che
comunque prevede un mutuo di Finaosta che è già stato concesso,
quindi io non credo che ci siano dei dubbi sulla sostenibilità di
questo mutuo. "Sospendere ecc..." Io mi permetto di dire
sommessamente che sono già stati spesi 15 milioni di euro per la
progettazione, per gli scavi il cui tempo si allunga ancora di più,
per avere un presidio unico, valido. Rimane un buco e si rischia
poi - e qui è la responsabilità di tutti - di non fare più nulla,
questo lo sapete, magari qualcuno lo vuole, ma il non fare più
nulla e rimanere con un buco di 15 milioni di euro è sicuramente
una responsabilità grossa. Qui c'è proprio il rischio di non vedere
poi più nulla, di rimanere ancora con un progetto e di rimanere lì.
Io spero proprio, ve lo dico di cuore, che questo sia il progetto
che si faccia e i presupposti, secondo me, ci sono. Chiaramente è
un impegno economico che comunque la comunità valdostana, per
l'importanza della cosa, sicuramente saprà sostenere e onorare.
Presidente -
Grazie Assessore Fosson. Qualcuno chiede la
parola? La parola al collega Bertschy.
Bertschy (UVP) -
Grazie Presidente. Intanto la ringrazio
anche per aver accettato anche l'iscrizione della risoluzione, un
atto di gentilezza che apprezziamo.
È una risoluzione che nasce, oltre che dal nostro
approfondimento amministrativo, dalla volontà nel prossimo periodo
politicamente di mettere anche quest'opera al centro della
discussione. Presidente, ieri lei ha lanciato quello che sarà il
lavoro politico che dovremo fare nei prossimi giorni. Il primo
argomento, il primo importante impegno che avremo tutti sarà
trattare argomenti priorità-sostenibilità, azione di rilancio e di
sviluppo della nostra comunità. Allora, oltre all'aspetto
amministrativo, trattiamo quest'argomento con una certa
tranquillità perché sappiamo che non c'è una priorità assoluta e
soprattutto lo trattiamo perché vorremmo capire, Assessore Fosson,
e non sotto il profilo personale, una volta per tutte come la
pensa. Sì, ma in tutti i posti dove dialoghiamo, perché l'ambiguità
che trascina da un po' di mesi questo dossier la sento dal collega
Fabbri, ma lo dico non riferito alla persona, ma al ruolo
politico...
(interruzione dell'Assessore Fosson, fuori microfono)
...no, guardi che io non ho voglia di far polemica e poi non è
l'ora, non è assolutamente quello. Noi, come UVP, abbiamo una
nostra organizzazione interna, ce l'avranno anche gli altri
movimenti...quando si parla di questo dossier, chiediamo: ma
l'Assessore cosa ne pensa? L'Assessore a volte la pensa in una
maniera, a volte in un'altra a seconda probabilmente anche di
come...dei momenti che tratta l'argomento, io lo dico senza
coinvolgere le persone, ma i ruoli che ognuno di noi rappresenta.
Allora, anche nell'ultima commissione mi pare che ci siano state
delle aperture a questo riguardo, tant'è vero che noi qui diciamo
due cose: da una parte, un confronto in commissione per capire
definitivamente la sostenibilità, perché se è sostenibile insieme
al mantenimento del nostro
welfare
, al mantenimento di
quello che ci interessa per l'economia locale, ai programmi che
abbiamo da portare avanti tutti insieme, ma ben venga, abbiamo
bisogno di un'opera nuova all'ospedale, ma se questo sottrae altre
risorse al
welfare
, all'economia locale e altri servizi,
Assessore, lei si prende la sua responsabilità, perché poi non
potrà venire a dirci in commissione: "non ci sono i soldi per una
cosa, non ci sono i soldi per l'altra". Allora, noi vi chiediamo
amministrativamente...stavolta siamo al punto di partenza, non è
un'opera avviata, Monte Bianco, eccetera, dobbiamo ancora partire,
c'è la COUP per carità...
(interruzione di un Consigliere, fuori microfono)
...sì, ma l'opera può essere anche appaltata tra un anno se non
ci sono i soldi per mantenere quello che ci serve.
Noi non stiamo neanche entrando in discussione sull'importanza
dell'opera, stiamo dicendo: il nostro bilancio...a casa nostra
possiamo comperarci una macchina in più se non abbiamo i soldi per
mantenere quella che abbiamo? E qua stiamo facendo la stessa
operazione, semplice semplice. Possiamo fare il nostro nuovo
ospedale mantenendo tutti i servizi che abbiamo in famiglia, le
possibilità che dobbiamo dare ai nostri figli? La stessa cosa nel
nostro bilancio, perché l'opera non è prioritaria e non lo
dicono...io non ho competenza in merito, lo dicono i colleghi Nello
Fabbri, Jean Pierre Guichardaz, le persone che di ospedale se ne
occupano. Noi abbiamo cercato di fare un ragionamento...di aspetti
sanitari se ne occupino... Allora, noi chiediamo a lei, al Governo
di avere la rassicurazione che il giorno in cui metteremo in piedi
altri 130 milioni non ci verrà detto che dobbiamo sottrarre risorse
al nostro bilancio per le cose che già adesso sono al limite perché
abbiamo il settore dell'istruzione, le scuole, abbiamo tutta una
serie di settori dove sappiamo che non abbiamo più risorse. Se voi
quindi avete questa certezza, soprattutto l'Union Valdôtaine
Progressiste...parlo per noi, noi non abbiamo problemi al riguardo
del nuovo ospedale in questo momento, il discorso non è in questo
senso, le rassicurazioni che vogliamo avere sono queste e le
vogliamo avere però una volta per tutte. In Consiglio regionale non
è che possiamo ritornare tutte le volte a parlare di
quest'argomento, se questa è la sua versione definitiva, prendiamo
atto e lei si prende anche però la responsabilità di dire alla sua
Giunta e qui al Consiglio regionale che quest'opera non sottrarrà
altre risorse al servizio sanitario, al servizio sociale e a tutto
il resto, ma che ci sia un punto a capo.
Se poi il Consigliere Fabbri mi dirà: "ma ho incontrato
l'Assessore, mi ha di nuovo detto altre cose", io dirò: "basta, dal
Consiglio regionale siamo usciti così, abbiamo detto queste cose
andiamo avanti" e mi pare un sistema di procedere che da adesso in
avanti ci dovrà accompagnare su qualsiasi dossier. Assessori e
Consiglieri e Consigliere, è finito il tempo dell'incertezza eh,
con le risorse che abbiamo in bilancio è meglio dire o nero o
bianco, del grigio non ce ne deve più essere, soprattutto dalla
prossima settimana che ci dovremo dire: "questo è prioritario",
"questo è sostenibile", perché la manfrina, la melina di cui
abbiamo parlato un po' tutti... Qua poi un giorno alterna la
maggioranza, un giorno alterna la minoranza, poi la sera ci
riprendiamo tutti insieme, ma la prossima settimana dobbiamo
metterci a fare politica sui dossier che contano, ma bisogna tutti
essere responsabili d'ora in avanti su queste cose qua, perché
sennò, se facciamo il gioco dello scaricabarile sugli Assessorati e
qua poi ritorniamo a parlare di questi argomenti una volta
ciclicamente al mese, perché abbiamo incontrato l'Assessore che non
la pensa più così, perché sta cercando di sottrarre delle risorse
all'altro Assessore, poi non va più bene...quello non è essere seri
nei prossimi mesi rispetto alla nostra comunità! Allora partiamo da
questo, che è un dossier importante, che fa 135 milioni di euro,
che sappiamo che non saranno probabilmente quelli che basteranno,
ma poi parleremo anche di altre cose, le affronteremo con i nostri
movimenti politici e le affronteremo qua, perché poi bisognerà dare
stabilità al bilancio, la comunità non può più aspettare che
facciamo il bilancio al mese di novembre e dicembre per sapere se
qualche cosa ci sarà ancora o no! Per due-tre anni bisognerà
riuscire a creare almeno le sicurezze minime di base senza
inventarci più niente, soprattutto bandi per le guide turistiche,
penso che per un po' ne avremo formate. Grazie.
Presidente -
Grazie collega. Ricordo solo che la
discussione generale è chiusa, quindi siamo in fase di
dichiarazioni. Altri? La parola al collega Guichardaz.
Guichardaz (PD-SIN.VDA)
- Anche per noi deve essere
chiarito che non vogliamo più rivangare vecchi conflitti: ospedale
nuovo, ospedale ampliato e altro. Siamo ormai in una fase
successiva, lei cita tute le volte il referendum, io l'ho citato
con una vena di nostalgia, perché è una "roba" che avevamo fatto
otto anni fa e c'era uno scenario completamente diverso sia dal
punto di vista economico-finanziario, sia dal punto di vista
proprio della progettualità di quell'ospedale; quindi, secondo me,
quest'aspetto proprio lo dobbiamo al momento dimenticare, lo dico
io che sono sempre stato un sostenitore accanito del nuovo
ospedale. Il problema qua - continuiamo a dirlo - è: siamo sicuri
che questi soldi che sono stati ipotizzati: 135 milioni di euro a
fronte di mutui che, ripeto, pagheranno le mie figlie, i figli dei
Consiglieri, li pagheremo noi, li pagheranno i cittadini
valdostani...una situazione in cui, tra l'altro, probabilmente
sarebbe il caso, invece, di pensare di tenerli da parte, di
capitalizzarli in qualche altra maniera...
Siamo sicuri che rimarranno 135 milioni? Io dico di no. Il
cantiere, quel buco che è stato scavato di fronte, lo scavo
archeologico assistito, da quello che mi risulta, ha subito un
rallentamento perché ci sono stati degli inconvenienti che hanno
comportato, se non erro, un ulteriore incremento di spesa. Quello è
già il segnale, se addirittura in fase di scavo, nei sondaggi ci
troviamo davanti ad un inconveniente, che era peraltro
programmabile, ma voi pensate mica che un'opera complessa come un
ospedale cittadino, con tutte le variabili del caso, non avrà
comunque delle situazioni che dovranno essere affrontate dal punto
di vista degli inconvenienti o delle novità? Allora non
raccontiamocela che 135 milioni bastano per costruire
quell'ospedale, lo sappiamo tutti quanto costano degli ospedali
nuovi, e l'avere detto in tutte le salse che quello è un ospedale
nuovo "appiccicato" ad un ospedale vecchio, che necessita di
riadeguamenti di tipo strutturale, anche per il fatto che se i due
ospedali devono lavorare in sinergia, per forza di cose io devo
mettere le mani anche sull'ospedale vecchio: gli impianti, i
collegamenti, il riscaldamento, il condizionamento, tutto quello
che volete, comportano necessariamente che l'ospedale nuovo vada ad
incidere da un punto di vista di costi sull'ospedale vecchio,
perché se volete spostare tutta l'H24 sull'ala est e mantenere
l'H12 sull'ala, diciamo, vecchia, per forza di cose devono essere
fatte delle opere, quindi non bastano i 100 milioni per il nuovo
ospedale e gli altri 20 per...sono delle fantasie. Allora o
vogliamo confrontarci con la cruda realtà e avere delle certezze
sulla sostenibilità finanziaria e gestionale di quest'opera, come
dicevo prima, o altrimenti, secondo me, siete voi che la mettete
sull'ideologico, non siamo più noi, perché io ho rinunciato alla
mia parte ideologica, ideale, chiamatela come volete. Non mi
interessa più fare un ragionamento su che tipo di ospedale
vogliamo, mi interessa fare un ragionamento su: è possibile fare un
nuovo ospedale laddove lo volete fare voi? Quel progetto cioè è
sostenibile o non è sostenibile?
Peraltro, e lo dico ancora, ma è possibile che in fase di
progetto non siate stati in grado di dirci che cosa farete dell'ex
Maternità e del Beauregard? Sono due edifici...
(interruzione dell'Assessore Fosson, fuori microfono)
...no, non l'abbiamo detto, Assessore, lei mi ha appena detto:
"potranno essere venduti, magari...", guardi me lo sono scritto
qua: "magari la vendita...", ma come si fa a fare una
programmazione sanitaria su un nuovo ospedale, sul presidio unico
ospedaliero con un "magari"! "Magari lo vendiamo", "magari lo
valorizziamo", "magari usiamo l'ultimo piano", "magari...". Allora,
il programma complessivo, siccome voi parlate di unificare e della
necessità dell'unificazione in un unico presidio ospedaliero,
presuppone che tutte le strutture abbiano una destinazione d'uso,
allora non possiamo fare le solite...
(nuova interruzione dell'Assessore Fosson, fuori
microfono)
...le fisioterapie, lei mi dice però che noi dobbiamo salvare la
clinica di Saint-Pierre, perché altrimenti la mettiamo in
ginocchio. L'ha appena detto lei: "bisogna valutare se è il caso di
portare la riabilitazione alla clinica di Saint-Pierre e fare un
ragionamento sulla lungodegenza", ma forse non chiudete neanche più
la RSA di Antey, cioè questi ragionamenti li capiamo o non li
capiamo? Io sinceramente, che è qualche anno che sento parlare di
sanità, non ci ho capito proprio assolutamente niente.
Peraltro voi avete fatto una riorganizzazione del territorio che
noi abbiamo appreso dai giornali - poi passerà comunque in V
Commissione, perché è previsto un passaggio necessario in tale
Commissione - addirittura cambiando il Primario nel territorio,
quindi presuppongo che al dottor Pesenti verrà dato comunque un
obiettivo, gli verrà richiesto di fare qualcosa sul territorio.
Avete riorganizzato, accorpato, com'è giusto fare, tutto quanto,
però questa realtà non è la realtà che abbiamo pensato nel momento
in cui è stato progettato l'altro ospedale, per cui qua arrivano le
questioni riorganizzative, tutto quanto, arrivano poi, diciamo, in
corso d'opera. Secondo me, non è così che si fa, quindi o su
quest'aspetto qua noi riusciamo a capire se esiste una
sostenibilità...
Faccio l'ultima battuta sulla COUP: la COUP va chiusa, perché la
COUP ci costa 700 mila euro l'anno e 700 mila euro l'anno, se voi
vedete nelle delibere che ci sono state date, sono i risparmi
ipotizzati anche semplicemente per l'eliminazione delle camere
mortuarie. Noi cioè eliminiamo le camere mortuarie nel progetto,
eliminiamo l'elisuperficie, eliminiamo...facciamo una serie di
interventi e quella eliminazione strutturale che potrebbe peraltro
creare anche dei problemi di carattere logistico...e quanto ci
costa una società che non serve assolutamente a niente perché
potrebbe essere internalizzata? In questi termini, secondo me,
bisogna ragionare sull'opera complessiva. Grazie.
Presidente
- Grazie collega Guichardaz. La parola al
collega Fabbri.
Fabbri (UVP)
- Sì, io non intervengo sul campo sanitario,
l'ha già illustrato perfettamente il collega Guichardaz, volevo
solo riprendere un attimo il discorso più economico della cosa e di
nuovo insistere su come stiamo seguendo una politica dissennata di
indebitamento. È una politica che giustamente pagheranno i nostri
figli, noi stiamo pagando già l'indebitamento che ha fatto lo Stato
italiano negli anni '70-'80 e applichiamo la stessa tecnica:
andiamo tutto a debito...e questa è la ciliegina sulla torta, è un
altro grosso debito che rimandiamo alle generazioni future,
facciamo attenzione a quello che facciamo! È vero, disponibilità
non ce ne sono più, diciamolo chiaramente, non andiamo ancora a
debito!
Proprio l'altro giorno in V Commissione ricordo che l'Assessore
Marguerettaz ci ha portato una delibera per il finanziamento dei
pisteurs-secouristes
. Anche quello mi sembra che siano circa
4 milioni di euro a debito. Fino all'anno scorso, l'avevo chiesto
all'Assessore, riuscivamo a fronteggiarlo col nostro bilancio,
quest'anno anche lì siamo andati a debito. Per carità, io non è che
voglia discutere sulla questione di questa delibera, ma però voglio
dire: stiamo costruendo un castello di debiti, bisogna stare
attenti a quello che facciamo.
Presidente
- Grazie collega Fabbri. Non vedo altri. La
parola al collega Gerandin.
Gerandin (UVP
) - Merci Président.
Tanto è stato detto, è inutile a volte ripetersi se non
che...quello che voglio dire è un intervento che forse di politico
ha poco, ma vorrei magari provare a toccare un po' quella che è la
sensibilità degli amministratori, ecco, questo è chiaro. Dico
questo perché? Perché ho sentito interventi dove viene comunque
sottolineata l'utilità, la qualità, quella che è la qualità
diversa, i minori costi in prospettiva futura, su questo io penso
siamo tutti d'accordo, su questo non c'è ombra di dubbio. Preoccupa
un po' di più quell'accenno che faceva prima il collega Fabbri alla
sostenibilità economica di questo.
Io in commissione le dissi, Assessore, che mi piaceva
l'Assessore Fosson in commissione, avevo qualche dubbio in più per
l'Assessore Fosson in Consiglio e probabilmente in Giunta. Confermo
questo, perché lei, Assessore, in questo momento ha di fronte a sé
una scelta, una scelta sicuramente non facile, su questo non c'è
ombra di dubbio. La scelta è se provare a continuare ad avere in
futuro quelle risorse per difendere quel sociale che le è tanto
caro, e anche il sanitario che le è caro, oppure non so, essere
magari...passare alla storia come l'Assessore che ha messo la prima
pietra, sicuramente non l'ultima, su questo non c'è ombra di
dubbio...ma col rischio che sia la prima pietra di un'incompiuta:
questa è un po' la difficoltà che c'è in questo momento. Le dico
questo perché lei ha detto che i 94 milioni sono un mutuo concesso,
sono un mutuo che è stato deliberato nel 2008 quando i tempi erano
assolutamente diversi e quando il bilancio regionale, lo ricordo,
rispetto al 2013, era del 48 percento in più...e un mutuo non
acceso in questo momento significa che la Finaosta, pur avendo
l'input politico, la copertura politica per accendere questo mutuo,
in questo momento non si è ancora indebitata. Questo dovrebbe far
quanto meno...far avviare un ragionamento, io dico un ragionamento
che va nel senso di quello che abbiamo detto. Nessuno ha detto che
deve essere un capitolo chiuso, l'ospedale non si fa. Si dice: "non
avete chiuso il Patto di stabilità 2014, non si sa come si chiuderà
il 2015...", su
La Stampa
di ieri c'era un trafiletto, che
poco poco diceva che il Governo Renzi nel DEF chiede 3 miliardi di
sacrificio alle Regioni di nuovo. Vi è poi l'incognita...poi la
chiedo al suo collega delle Finanze o al Presidente della Giunta,
che è molto bravo su queste cose...ma se mai dovesse decollare il
discorso del bilancio consolidato, addio monti e paesi, eh! Qua non
solo non concluderemmo nessuna di quelle incompiute che le ho
detto, ma rischieremmo di non poterne garantire neanche il minimo
essenziale, perché? Perché il bilancio consolidato significa che i
bilanci, gli indebitamenti delle partecipate, tra cui gestione
speciale Finaosta, rientrano nel bilancio regionale. Finito il
giochetto delle tre carte, dove si mette solo la quota annuale più
gli interessi: finito perché con il bilancio consolidato è finita
quest'epoca!
Allora è questo che le impone una riflessione in qualità di
amministratore. Io immagino che in qualità di Assessore sia...ma
anche del comune cittadino, io dico, la volontà sia quella di dire:
"bene, andiamo avanti perché può essere un fiore all'occhiello", ma
però bisogna mettersi di fronte ad una realtà, per cui non possiamo
più da una parte sentirla magari dire: "beh, mi hanno tagliato le
risorse, non ho più...", le ho fatto l'esempio l'altro giorno, mi
ha confermato che le lettere per quanto riguarda gli assistenti
degli anziani e l'asilo-nido sono partite, ma ultimamente, per cui
con 10 mesi di ritardo rispetto a quanto stabilito in legge
finanziaria: questo è il quadro in cui la Valle d'Aosta in questo
momento si muove. È un quadro di prospettiva fosca, per cui si
chiede semplicemente di fare una riflessione, una riflessione, come
ha detto il collega, che sia definitiva, ma che vada nel senso di
creare la possibilità di poter mantenere quel
welfare
che a
lei è così caro.
Presidente
- Grazie collega. La parola al collega
Chatrian.
Chatrian (ALPE)
- Sì, grazie.
Brevemente colleghi, noi pensiamo che sia doveroso comunque
affrontare la situazione economico-finanziaria della nostra
Amministrazione regionale e non vorrei rubarvi altri minuti, ma
vorrei fare solo due considerazioni. Noi pensiamo che mai come in
questo momento si debba decidere quali sono le opere a cui dare
corso, decidere serenamente, ma in maniera importante quali sono le
priorità e decidere, come Consiglio regionale, al di là di
maggioranza ed opposizione...spiegare bene ai valdostani la reale
disponibilità economica dell'Amministrazione pubblica. Questo per
dire che ci siamo messi nei panni in questi giorni del cittadino
valdostano che segue poco o in parte le leggi che questo Consiglio
approva, le delibere che il Governo regionale "scarica" e approva.
Immagino che il fatto che solo una settimana fa il Governo
regionale abbia approvato 60 milioni di euro per la Casa da gioco
abbia fatto entrare la popolazione tutta in una confusione totale;
allora dice: "forse c'è qualcuno che racconta frottole e c'è chi è
contento solo di dire che le risorse non ci sono, altrimenti altro
che il gioco delle tre carte, per qualcuno ci sono delle risorse e
per altri settori non ci sono". Ecco, noi riteniamo che non ci
interessa...ci interessa che ci sia la possibilità di dire la
verità: questa è la disponibilità che abbiamo, queste sono le vere
risorse che abbiamo e ci sono dieci priorità, per dare corso e
gambe alle dieci priorità, ci vanno questi soldi, queste risorse,
per mantenere un
welfare,
ci vanno queste risorse,
altrimenti dobbiamo abbassare l'asticella e aiutare di meno le
famiglie, altrimenti si decide di ridurre altre risorse in altri
settori, perché la coperta è sempre più corta.
Io penso che sia questo il nostro dovere in questo momento e
spiegare attentamente ai valdostani che, se si vuole fare
l'ospedale, l'ampliamento, il nuovo ospedale, ci vanno 100 milioni
di euro, con un costo di gestione di 109-110 all'anno per X anni o
che cosa...non si potrà fare questo, questo e questo. Dobbiamo
fermare i lavori della nuova università? Se si fermano i lavori
della nuova università, si decide di fare questo, questo e quello.
Sull'aeroporto cosa si decide di fare? Da una parte c'è uno
scenario A, scenario B e scenario C. Nel settore degli impianti a
fune possiamo arrivare fino lì, ma non si può andare oltre, perché
il calderone è questo. Io penso che in questo momento la gente non
stia capendo più nulla, perché, scusateci, scusatemi, ma dopo aver
scaricato e approvato una delibera di Giunta di 60 milioni di euro,
la gente allora quando ci sente confrontarci su dei temi per 50
mila euro di riduzione o 100 mila euro di riduzione...forse allora
la confusione è magari scientificamente voluta. Allora su questo io
penso che non possiamo più permetterci di sbagliare da una parte
abbiamo le priorità, dall'altra la sostenibilità e dall'altra però
sul tavolo dobbiamo avere le reali risorse che avremo
disponibili.
Ieri, dopo aver ascoltato l'intervento del Presidente Rollandin,
citavo che i colleghi della Provincia di Bolzano e della Provincia
di Trento avevano un incontro con il Sottosegretario Delrio e per
studiare quanto meno come modificare la proposta che viene avanzata
dalle due Province. Questo per dire che noi riteniamo che forse
priorità come questa vanno affrontate nel merito, mettendo però
tutte le priorità sul tavolo e le vere disponibilità che abbiamo.
Se invece la volontà è quella, come poche settimane fa, di
scaricare un atto senza nessun confronto e senza nessun dibattito,
creando confusione totale nella popolazione, poi magari qualcuno si
arrabbia anche...allora probabilmente il termine che abbiamo
sentito ieri di condivisione, di
modus operandi
diverso e di
vero confronto, allora è solo uno slogan. A nostro avviso, in
questo momento è importante...
Presidente
- Prego Consigliere finisca...
Chatrian (ALPE)
- ...ho terminato l'intervento.
Grazie.
Presidente
- Grazie Consigliere. La parola al collega
Donzel.
Donzel (PD-SIN.VDA)
- Grazie Presidente.
Sì, l'ora è tarda però un argomento questo, con una risoluzione
scritta molto bene dai colleghi, merita comunque rispetto e
attenzione: rispetto perché ero appena stato nominato Segretario
del Partito Democratico nel 2007 e mi ricordo che ci fu un aspro e
acceso dibattito su questo tema. Mi ricordo che il fronte, diciamo,
di quelli che volevano ristrutturare quest'ospedale era molto
animato, non dimesso e in sordina com'è oggi, forse perché si
sapeva che l'anno dopo c'erano le elezioni e quindi bisognava
vincere il referendum. Poi, mi ricordo che lei, Assessore, era in
prima linea con piglio deciso a dirci che tra qualche anno avremmo
avuto un magnifico ospedale nuovo. Per anni poi ci ha raccontato
che quei mesi di battaglia con il compagno Guichardaz, con la
compagna Fontana e tanti altri seduti qui in quest'aula, insomma
sono stati così decisivi...con un rallentamento tale che siamo nel
2014 e dell'ospedale non c'è traccia. Abbiamo quindi più volte
ribadito, facendo anche uno sforzo per far capire magari anche alla
gente fuori non addetta ai lavori, che noi, pur essendo convinti
che la soluzione migliore era fare l'ospedale fuori le mura, come
lo chiamavo io, prendevamo atto che la proposta, la maggioranza era
lì che lo voleva fare, e quindi andiamo a vedere le carte. Oggi
però, sarà l'ora tarda, non riesco a capire, non sento una risposta
che mi sarei aspettato decisa, forte, con tutto il Governo
regionale, perché, intendiamoci, qua mi sembra che in questa
puntata di questo Consiglio regionale, ho avuto degli Assessori
abbastanza come se fossero delle monadi, scusatemi l'espressione
filosofica, che vivono in una specie di isolamento, per cui
l'Assessore all'agricoltura si fa una Commissione d'inchiesta che
non abbiamo mai fatto, l'Assessore al turismo risponde di qua,
l'Assessore alla sanità dà lui una risposta esitante, titubante su
"abbiamo o non abbiamo i soldi per fare un ospedale?". Dopo che
abbiamo ricevuto Ministri, Balduzzi, fatto come faceva Bruno Vespa,
delle serate con i modellini, col plastico, no? Si giocava, tu
entri di qua, io esco di là, ma qui ci facciamo...plastici che
cambiavano. Allora, si deve dire con chiarezza, perché tra un po'
arriviamo anche in sede di bilancio, se abbiamo le "energie" per
fare quest'ospedale o se pure le emergenze che incontreremo:
l'emergenza Casinò, le tante emergenze che avremo davanti ci
sottrarranno le risorse. Allora, ma non si può fare la scaletta
delle priorità? È prioritario l'ospedale o l'università? Siccome
lei dice che lì si gioca il futuro della sanità valdostana dei
prossimi 50 anni...miseria, con un'affermazione così domani siamo
tutti in Finaosta a cercare di capire dove sono i soldi per fare
quest'opera! Siamo invece...forse c'è il Beauregard, forse non c'è,
forse la Maternità la vendiamo, forse no, ma come si può venire
ancora con questi...capisco che lei scuota la testa, ma però la
veda dal nostro punto di vista, da anni vogliamo certezze su queste
cose, vogliamo il cronoprogramma di quest'opera, chiaro, definito e
dettagliato. Così mi sembra invece che siamo in una situazione di
imbarazzo che io non riesco francamente a capire a questo punto,
dopo che ci avete fatto una testa tanta che bisognava fare
l'ospedale lì, farlo più lungo e che poi vi abbiamo anche un po'
rallentato...devo dire: bravissimi gli esperti di ospedale, della
minoranza, che uno gli fa tagliare un parcheggio che si
scopre...che anche lì parcheggi a go-go, un altro gli fa togliere
un piano, un altro l'elicottero...cioè ma è possibile che si
affronti un tema così in questo modo? Secondo me, no, l'opera più
importante che ha la Valle d'Aosta passa in sordina rispetto al
Billia, alla ristrutturazione del Billia, passa in sordina rispetto
ad altre opere...non c'è un atteggiamento...non ci convince per
niente questo suo modo di rispondere a domande così importanti.
Presidente
- Grazie collega. La parola al Presidente
della Regione.
Rollandin (UV)
- Sì, grazie Presidente.
La richiesta che viene formulata con questa risoluzione è stato
detto che vuole in qualche modo fare chiarezza con una risposta
chiara. Ora, su questo penso che sicuramente, con l'Assessore sono
stati fatti degli approfondimenti anche in commissione, c'è stata
la disponibilità di rivedere il progetto, cosa che è avvenuta per
quelle modifiche che sostanzialmente potevano essere concepibili:
un piano in meno, il discorso dell'eliporto, il discorso di...è già
stato... Oggi siamo nella situazione di dare ai progettisti la
possibilità di completare il progetto esecutivo per...l'appalto e
per iniziare i lavori, naturalmente dopo che saranno concluse le
fasi legate a quella che è la parte archeologica, che sta andando
avanti...
Questo progetto non è un progetto a sé stante, questo progetto
tende ad ottimizzare quelle che sono le modalità di lavoro a cui
tendono oggi tutti. In Piemonte stanno chiudendo ospedali, ma
stanno ristrutturando altri ospedali, perché devono accorpare delle
funzioni, devono far sì che ci sia un'economia nell'ambito di
quella che è la progettazione del ricovero sanitario, che teniamo
conto fa
pendant
con una politica del territorio che deve
cercare di evitare, naturalmente, l'ospedalizzazione. Per questo ci
sono tutte le microcomunità che giustamente sono state costruite,
sono funzionanti, assorbono una parte importante della degenza, o
comunque la presenza di persone che hanno ancora bisogno di
riabilitazione, perché dico questo? Perché le domande che sono
state fatte sono essenzialmente: "allora, questo è un progetto
definitivo?" Il progetto su cui si lavora dopo l'ultima audizione
che è stata presentata è il progetto definitivo che verrà proposto
per l'appalto. I fondi sono quelli, sono già stati ricordati.
Io non entro nel merito della discussione che Guichardaz
pensa...non voglio andare oltre, non ho elementi al di là di quelli
che i progettisti ci hanno dato, su un certo prezzo, che è
collegato con l'appalto che avverrà fra...quindi con queste
modalità. Io sto a quello che mi dicono i tecnici, come credo
l'Assessore, non abbiamo altri elementi per dire costa di più, né
di meno. Quello che è stato fatto in meno è stato fatto perché
c'era giustamente una richiesta di rivedere, di rimodulare, che è
stata fatta. Oggi si va avanti con questa logica, cercando di dare
il più in fretta possibile una soluzione a questo problema, che è
un problema di risparmio globale, perché chiudere la Maternità e
chiudere il Beauregard sono aspetti molto importanti a livello
organizzativo. Non lo dico a gente che è convinta, che questo non
l'ha mai messo in discussione, perché...
(interruzione di alcuni Consiglieri, fuori microfono)
...no, lo dico, non è che voglio insegnare niente... Il problema
di quello che ne facciamo per quanto riguarda il discorso dell'ex
ospedale Maternità...verrà utilizzato per fini istituzionali, per
quelle che sono eventualmente ulteriori richieste di esigenze
dell'USL. Il Beauregard naturalmente verrà visto in funzione delle
possibili operazioni collegate con il futuro della sanità,
collegata con un discorso che prima deve vedere come si riesce a
lavorare sul territorio per evitare che ci sia una corsa
all'ospedalizzazione, com'è stato e come purtroppo succede
ancora... Le soluzioni quindi che noi...questa è l'ultima grande
opera che è in corso, i finanziamenti sono quelli predisposti,
quindi non c'è nessuna zona d'ombra su quello che sarà il futuro di
questo nosocomio che è tra i più importanti.
Solo se mi è permesso, un'ultima battuta che sta...è la terza
volta, o la seconda volta che Chatrian dice: "ma mentre di là
stanno discutendo...", guarda che stiamo discutendo anche noi, si
sta aspettando...non è che...questa discussione con Rossi...sta
andando avanti per trovare una soluzione ad una questione che loro
non hanno rispetto a noi, perché loro non hanno le garanzie di
poter...rispetto all'accordo di Milano...è un po' diverso
dall'accordo che abbiamo fatto noi. Loro stanno discutendo per
arrivare a quello che noi abbiamo già in legge e che ci ha permesso
di fare ricorsi alla Corte costituzionale...solo un minuto...nel
senso che la possibilità che ci imponessero ulteriori sacrifici,
ulteriori spese rispetto al patto che avevamo è contro la
disposizione della norma di attuazione e contro la legge 42, tant'è
che noi abbiamo potuto fare ricorso...purtroppo ricorsi che sono
ancora pendenti, quindi non sappiamo dire... Quello però è quello
che ci ha permesso di fare questi ricorsi, quindi noi stiamo
seguendo questa parte, perché da una parte dei soldi che verranno
sottratti...300-400 si parla, credo che le notizie le abbiamo di
prima mano anche noi...
(interruzione di un Consigliere, fuori microfono)
...no, ma voglio dire, viene presentato questo come se loro
stessero lavorando, facendo un lavoro importante, noi invece...
(nuova interruzione di un Consigliere, fuori
microfono)
...il significato...allora ho capito male, chiedo scusa, va
bene. Io allora lo dico con parole mie. Voglio solo dire che noi
sappiamo che l'accordo che si sta confezionando con il Trentino e
il Sud Tirolo è propedeutico all'accordo anche nostro, perché una
parte dei fondi che risparmiano sul Trentino sono quelli che
servono per l'accordo nostro: è per quello che volevo sottolinearlo
e dirlo per notizia, quindi, no...voglio dire, perché questo è un
aspetto importante.
Vorrei anche dire che la riunione delle tre sedi in un unico
ospedale è quello che farà risparmiare nella gestione,
razionalizzare quello che è il sistema delle guardie,
razionalizzare tutto quello che oggi avviene dal punto di vista
gestionale, oltre ai risparmi sotto il profilo energetico e su
tutti gli altri settori. La sostenibilità è stata dimostrata,
quindi noi andiamo avanti su questa linea perché sappiamo di
essere...che è l'unica strada percorribile. Su tanti altri discorsi
abbiamo detto: "andiamo a rivedere, ci sono dei progetti". Noi,
come avete visto, non abbiamo più presentato grandi situazioni,
anzi abbiamo ridotto laddove abbiamo potuto, anche sull'università
abbiamo fatto un percorso di tempistica, quindi non abbiamo fatto
nulla...e siamo disponibili...su questo progetto proprio perché
ancora si presenterà con degli anni di lavori, quindi non è che lo
vediamo purtroppo domani l'ospedale...tenendo conto di quello che
è...andiamo avanti sulla linea che abbiamo illustrato ampiamente,
che l'Assessore ha illustrato in udienza nelle commissioni
competenti, per cui noi, se viene mantenuta, naturalmente siamo
contrari a questa risoluzione.
Presidente
- Grazie Presidente. Passiamo alla votazione
dell'atto. Prego i Consiglieri di esprimere il loro voto. La
votazione è aperta. La votazione è chiusa.
Presenti: 33
Votanti: 33
Favorevoli: 15
Contrari: 18
Il Consiglio non approva.
Ringrazio tutti i colleghi per i lavori svolti e ricordo che ci
vedremo il 22, 23, 24 per la riunione ordinaria e straordinaria del
Consiglio.
---
La sessione ordinaria termina alle ore 21,47.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK