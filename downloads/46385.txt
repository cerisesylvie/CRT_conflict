Consiglio Regionale della Valle d'Aosta - Oggetto del Consiglio n. 2842 del 12 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2842 del 12 ottobre 2023 - Resoconto
OGGETTO N. 2842/XVI - Interpellanza: "Interventi di
manutenzione e ristrutturazione interna ed esterna negli alloggi o
condomini di ERP".
Bertin (Presidente) -
Punto n. 41. Consigliere Baccega, a
lei la parola.
Baccega (FI) -
Vorrei iniziare portando all'attenzione
del Consiglio un articolo apparso il mese scorso su un settimanale
locale dove una serie di abitanti diceva: "É un panorama di
desolante degrado, degno della periferia di una grande città e non
di Aosta che vuole essere la perla delle Alpi, quello che offre Via
Croix Noire, dietro le case dell'Azienda regionale di ERP, l'ARER,
vicino alla nuova biblioteca del Quartiere Dora.
"Sono circa tre anni che è crollata una tettoia vicino ai bidoni
della spazzatura" - scrive un gruppo di inquilini - "Nessuno si è
preoccupato di ripristinare l'area, ci sono rovi ed erbacce alte
due metri, l'area verde interna al cortile è seccata non essendo
attivo l'impianto d'irrigazione a pioggia, inoltre il portone
principale non si chiude con il pericolo che possa entrare
chiunque".
Un sopralluogo che abbiamo fatto conferma la segnalazione dei
residenti delle case popolari.
Concludono: "Ci rivolgiamo a voi nella speranza che possiate
rendere pubblico il nostro problema e magari, chi di dovere, possa
risolverlo. Una richiesta che dopo tre anni di attesa appare
davvero senza giustificazione".
Quest'articolo mi ha fatto venire in mente che su questo tema,
su questo punto, Forza Italia aveva già evidenziato la
problematica. Nel senso che nel Consiglio del 22 settembre 2022
avevamo posto un'interrogazione all'allora Assessore: "Notizie in
merito al ripristino di un tetto relativo a un ingresso in un
condominio ARER".
Avevamo posto il problema, avevo anche messo a disposizione
delle fotografie perché le avevo fatte personalmente, e si era
detto che si sarebbe intervenuti.
Ora io non so se l'Assessore di allora o gli uffici hanno
mandato una nota all'ARER affinché sulla base di
quell'interrogazione si andasse a ripristinare quel tetto e quella
situazione di forte degrado; io leggendo questa cosa sono tornato a
vedere.
È la stessa cosa di allora, di un anno fa ma molto, molto
peggiorata, perché è passato un ulteriore anno.
Quindi chiediamo un intervento deciso, ma non può essere che
veniamo qua e voi ci dite: "Ma sì, adesso..."; almeno una
comunicazione che parta dagli uffici e si dica: "Intervenire in
quella cosa lì".
Vi anticipo che chiederò, per il prossimo Consiglio, un elenco
dettagliato di tutte le richieste di intervento all'ARER per
manutenzioni spicciole, minute, non dico per ristrutturazioni più
ampie.
Aspetto una sua risposta in questo senso, Assessore.
Presidente -
Risponde l'assessore Sapinet.
Sapinet (UV) -
In merito alla vostra iniziativa
precedente, ho comunicato che in questa fase sono stati
privilegiati interventi urgenti o quantomeno funzionali alla
corretta fruizione degli alloggi, tenuto conto che la tettoia ha
una funzione meramente estetica.
In merito alla sistemazione dell'area, è stato fatto presente e
verificheremo proprio nelle prossime settimane che questa venga
ripristinata e sistemata, come è corretto che sia.
Per rispondere invece ai quesiti, riguardo al primo le riporto i
dati che abbiamo richiesto ad ARER e che ARER - i cui uffici
tengono puntualmente conto di ogni segnalazione che perviene, sia
telefonicamente, sia direttamente presso gli sportelli degli
inquilini degli alloggi - ci ha trasmesso. Si evidenzia che le
richieste d'intervento su segnalazione degli inquilini per attività
di manutenzione negli alloggi e sui fabbricati di ERP possono
essere di seguito così riassunte:
per quel che riguarda dal primo gennaio al 31 dicembre 2020,
2.328 richieste, di cui 1.312 sul solo Quartiere Cogne, quindi il
56%;
dal primo gennaio al 31 dicembre 2021, 2.103 richieste di cui
1.128 sul Quartiere Cogne, 54%;
dal primo gennaio al 31 dicembre 2022, 2.153 richieste di cui
1.141 solo sul Quartiere Cogne, 53%;
dal primo gennaio al 30 settembre dell'anno corrente a oggi,
quindi al 30 settembre, siamo a 1.727 richieste, di cui 827 sul
Quartiere Cogne, 48%, però i dati sono fino a settembre.
In relazione al secondo quesito, si segnala che gli interventi
conseguenti alle segnalazioni degli inquilini vengono detti a
guasto avvenuto, poiché sono originati da rotture o
malfunzionamenti che si manifestano in maniera imprevista o
imprevedibile, non si può quindi effettuare su questo tipo
d'interventi una programmazione. I tempi di intervento vengono
tuttavia definiti in base alla gravità del malfunzionamento
rispetto prioritariamente alla vivibilità dell'alloggio e
successivamente ai danni che il malfunzionamento potrebbe provocare
su quei fabbricati.
In base all'esperienza acquisita negli anni e relativamente al
numero e costo medio annuo degli interventi di manutenzione
ordinaria, a guasto avvenuto ARER programma l'esperimento delle
necessarie gare d'appalto per la sottoscrizione dei contratti che
consentono l'immediata esecuzione dei lavori.
Oltre a questo passaggio importante, come si evince dai numeri
che abbiamo citato sopra, riguardo alle operazioni di manutenzioni
ordinarie, ARER mette in campo anche un altrettanto importante
programmazione di manutenzione straordinaria del proprio
patrimonio. Sottolineo che diversi di questi interventi sono spesso
coordinati in occasione degli interventi più generali.
Nello specifico, per quanto attiene invece agli interventi di
manutenzione straordinaria programmata sui fabbricati del
patrimonio in relazione alla vetustà delle componenti edili o
impiantistiche, l'ARER adotta una scrupolosa programmazione in
relazione alle risorse disponibili, che si traduce nel programma
triennale delle opere pubbliche allegato annualmente al
bilancio.
Nel corrente anno si segnala inoltre che i finanziamenti
regionali messi a disposizione dall'Amministrazione regionale con
la legge n. 12 del 2 agosto 2023, relativi a interventi di
manutenzione straordinaria su alloggi sfitti da rendere nuovamente
assegnabili nell'ambito dei bandi di Edilizia residenziale
pubblica, sono stati oggetto di variazione di bilancio, approvata
dall'ARER con delibera del CdA n. 63 del 5 settembre 2023, e sono
quindi stati predisposti gli elaborati del caso; le gare di appalto
saranno pubblicate nel brevissimo periodo, si ipotizza metà
ottobre.
Si precisa tuttavia che tali interventi nulla hanno a che vedere
con gli interventi di manutenzione su richiesta di cui abbiamo
parlato prima.
Riguardo al terzo e al quarto quesito, in base all'operato
dell'ARER che in questi mesi io sicuramente ho potuto approfondire,
ne avevo una conoscenza ma era ovviamente una conoscenza
parziale... a oggi in questi primi sei mesi ho potuto approfondire;
ritengo che sia utile ricordare, per quanto attiene in particolare
agli aspetti infrastrutturali, l'enorme sforzo di riqualificazione
sul proprio patrimonio, un patrimonio - questo dobbiamo ricordarlo
- che è aumentato considerevolmente nell'anno 2018 passando da 800
a 1.600 alloggi. Proprio per riqualificare e avviare un capillare
programma di ammodernamento sugli stabili di competenza, ARER ha in
programma e avviato investimenti per 60 milioni di euro con ventuno
cantieri in corso e altri che saranno a breve avviati e di cui
parleremo nell'iniziativa successiva.
Evidenzio che tali cantieri vanno a sommarsi alle manutenzioni
ordinarie derivanti dalle segnalazioni sopra riassunte. Una
rilevante attività di manutenzione, ristrutturazione e
riqualificazione che non ha eguali nella storia di
quest'azienda.
Credo quindi che si possa dire, dati alla mano, che si sta
operando per fare tutto quanto possibile, compatibilmente con le
risorse umane presenti in azienda, con il contesto del comparto
edilizio di questi anni, quindi compresa pandemia e conflitti che
hanno, di fatto, conseguito l'aumento dei prezzi e sicuramente la
difficoltà nel reperire operai qualificati.
L'Assessorato continuerà sicuramente il monitoraggio di
confronto con ARER proprio al fine di assicurare quanto lei esprime
e chiede nel punto numero 4.
Presidente -
Replica il consigliere Baccega.
Baccega (FI) -
Assessore, lei mi ha detto che non era
inserito negli interventi urgenti perché gli interventi urgenti
erano altri, però capisce che i condomini da tre anni aspettano un
intervento di una tettoia che è comune, non è su un singolo
alloggio, è comune e quindi consente l'ingresso al condominio. È
ovviamente una politica del fare, piuttosto che una politica del
dire, quindi ci si aspetta che da parte dell'Assessorato, una volta
che il tema viene affrontato all'interno del Consiglio regionale,
ci sia un'indicazione prioritaria rispetto a un intervento che si
deve fare.
Mi faccia fare delle considerazioni: ormai sull'ARER abbiamo
detto un sacco di cose, abbiamo chiaramente sottolineato tutta una
serie di questioni che determinano il pressapochismo della
struttura organizzativa e soprattutto della gestione dell'ARER sul
patrimonio residenziale pubblico.
È vero, adesso sono di fronte a una serie di problematiche
importanti, probabilmente nella prossima interpellanza ne
parleremo.
Io credo, e glielo abbiamo suggerito due anni fa, che una
piccola squadra di manutenzioni - visto che hanno 1.600 alloggi a
disposizione - che intervenga in tempo zero, in una settimana, in
dieci giorni per intervenire negli alloggi, come faceva la PS
prima, avrebbe un buon senso e darebbe delle risposte, anche a voi
politicamente che su questa cosa state andando a fondo
pesantemente.
Io non capisco se i due Assessorati coinvolti in questa
problematica in qualche modo si parlino, in qualche modo riescano a
dialogare, riescano a essere incisivi nei confronti di una
struttura che è la vostra struttura di riferimento, è il braccio
armato di questa Regione per l'Edilizia residenziale pubblica.
Io le ricordo che fino a qualche anno fa l'ARER era impegnato ad
assegnare alloggi che venivano realizzati anno dopo anno; un
percorso piuttosto importante di alloggi che venivano realizzati.
Da quattro anni a questa parte più nulla! Occhio all'oggetto qua e
là e continuiamo ad avere una graduatoria di 574-576 nuclei
familiari che non si muove.
Ieri credo che l'assessore Marzi abbia detto che probabilmente
si assegnano trenta alloggi all'anno; sono trenta alloggi perché
trenta li buttano fuori e trenta li riassegnano.
Questo è davvero brutto, è una politica che non sta funzionando
e sulla base di questo credo che in qualche modo vi assumerete le
vostre responsabilità.
Il sapere che ogni anno ci sono 2.103-2.153 - quest'anno 1.727
finora - richieste d'intervento di manutenzione ordinaria è davvero
allarmante; valutate con attenzione l'ipotesi di mettere in campo
una squadretta efficace ed efficiente che abbia un idraulico, un
elettricista, un falegname e che possa intervenire negli alloggi e
nelle questioni più minute, ma che danno delle risposte alla
cittadinanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK