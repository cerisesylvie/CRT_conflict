Consiglio Regionale della Valle d'Aosta - Oggetto del Consiglio n. 1771 del 28 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1771 del 28 luglio 2022 - Resoconto
OGGETTO N. 1771/XVI - Interrogazione: "Contenuti del
protocollo d'intesa di amicizia e salvaguardia del Parco del Gran
Paradiso firmato al Castello di Aymavilles".
Bertin (Presidente) -
Punto n. 14. Risponde l'assessore
Jean-Pierre Guichardaz.
Guichardaz J. (FP-PD) -
Prima di entrare nel merito
dell'interrogazione, voglio solo precisare, visto che l'iniziativa
interroga i membri del Governo regionale facenti parte della
delegazione che ha accompagnato Sua Altezza Serenissima il Principe
di Monaco in vetta al Gran Paradiso, quindi in buona sostanza il
sottoscritto, che non ho nessun problema a rispondere al posto del
Presidente, anche se io non ho seguito direttamente
l'organizzazione della visita di Sua Altezza Serenissima che, come
noto, ha avuto come punto cruciale la sottoscrizione, la sera
dell'11 luglio presso il Castello di Aymavilles, da parte del
Principe di Monaco e del Presidente della Giunta regionale,
dell'ormai famosa Carta del Gran Paradiso.
Per opportuna informazione, nei giorni antecedenti la visita,
sono stato informato dal Presidente della Regione che non avrebbe
potuto accompagnare Sua Altezza Serenissima il Principe di Monaco
sul Gran Paradiso, in quanto impegnato, insieme al collega Sapinet,
alla festa nazionale del Corpo forestale all'abbazia di
Vallombrosa, quindi ho dato la mia disponibilità ad accompagnarlo
facendo io gli onori di casa. Ricordo che il Castello di Aymavilles
è proprio gestito dal dipartimento beni culturali e il Gran
Paradiso Film Festival è un evento sostenuto economicamente
nell'ambito dei finanziamenti ai festival cinematografici. Ho fatto
io gli onori di casa, diciamo così, che sono doverosi quando un
capo di Stato onora a sua volta la nostra Regione con la sua
presenza.
Il Principe ha voluto rendersi conto di persona della situazione
dei ghiacciai valdostani. Credo che anche in questo caso non sia
difficile intuire la forza simbolica della salita alla vetta del
Gran Paradiso e la portata che potrà avere la trasmissione da parte
del Principe di quest'esperienza, nell'ambito dell'attività della
sua fondazione che, ricordo, gestisce oltre settecentoventi
progetti, ha rapporti con oltre cento partner, 92 milioni di euro
di sovvenzioni concesse, dieci articolazioni territoriali.
Nella giornata del 12 luglio è stata organizzata la salita, con
trasporto del Principe e della sua scorta delegazione in
elicottero, sulla cosiddetta "schiena d'asino" e da lì in cordata
verso la vetta del Gran Paradiso, seguendo protocolli e
accorgimenti di sicurezza consueti per un capo di Stato in visita
in contesti non raggiungibili con mezzi su strada. Nel corso della
breve ascensione - lo spostamento è durato poco meno di due ore, a
causa dei tempi dettati dall'agenda del Principe che è dovuto
ripartire alle ore 11:30 per Monaco, per improrogabili impegni
connessi alla sua funzione - le guide alpine presenti hanno potuto
raccontare agli astanti le condizioni dei nevai e dei ghiacciai
visibili dai luoghi percorsi dalla cordata, spiegando come questi
abbiano ridotto drasticamente la propria estensione a causa del
riscaldamento globale e delle eccezionali temperature di questi
ultimi anni.
Per quello che ho potuto intuire, interloquendo con il Principe
durante la salita, Sua Altezza Serenissima è rimasto molto colpito
dallo stato dei nostri ghiacciai, che mai come in questo periodo è
drammaticamente evidente a chiunque vi si rechi, e sono certo che
si farà buon
testimonial
, anche per la sua notorietà e
autorevolezza internazionale attraverso la sua fondazione, della
nostra regione e sensibile portatore di un messaggio di
conservazione e tutela del nostro patrimonio glaciologico.
La dimensione simbolica degli eventi pubblici e istituzionali
non necessita certamente di essere spiegata in quest'aula. Molte
condizioni favorevoli per un'ampia sensibilizzazione sui temi dello
sviluppo sostenibile e della conservazione della natura erano
riunite in occasione dell'inaugurazione della venticinquesima
edizione del Gran Paradiso Film Festival, a cominciare dalla
reputazione del festival stesso che aumenta anno dopo anno. A ciò
si aggiungono alcune ricorrenze particolari legate al 2022, come i
50 anni del programma delle Nazioni Unite per l'ambiente, i 30 anni
della conferenza di Rio e soprattutto il centenario della creazione
del Parco del Gran Paradiso. La presenza del Principe Alberto II di
Monaco all'inaugurazione del Gran Paradiso Film Festival ha quindi
fornito uno spunto ulteriore per un'importante occasione di
sensibilizzazione sui temi dello sviluppo sostenibile e della
conservazione della natura.
Intanto, per la sua presenza,
nella veste di protagonista del docufilm
Alick and Albert
,
in cui affronta, in un dialogo con l'artista australiano Alick
Tipoti, la problematica del degrado degli oceani e dei danni
irrimediabili della biodiversità marina e, in secondo luogo, per
l'impegno e le attività per la protezione dell'ambiente e la
promozione dello sviluppo sostenibile, che svolge da oltre quindici
anni la Fondation Prince Albert de Monaco.
Per rispondere a una delle sue domande: quali siano i contenuti
del protocollo d'intesa citato in premessa. Tutto ciò ha trovato
concretizzazione in un documento, che non è un protocollo d'intesa
ma è denominato proprio Carta del Gran Paradiso, le cui premesse le
ho appena declinato, e sottolinea come territorio e comunità, quali
la Valle d'Aosta e il Principato di Monaco, possano essere
simbolici di un impegno condiviso ad adottare comportamenti e
azioni in linea con gli obiettivi dello sviluppo sostenibile
dell'Agenda 2030, come indicato proprio nelle premesse della Carta
del Gran Paradiso.
La Carta, lei sa, è pubblicata sul sito Internet del Gran
Paradiso Film Festival e della Fondation e può essere firmata da
chiunque voglia aderire, indicando un proposito concreto che
intende realizzare.
Presidente -
Per la replica il consigliere Aggravi.
Aggravi (LEGA VDA) -
Vede, Assessore, che lei non abbia
nessun problema a rispondere al posto del Presidente, me lo auguro,
nel senso che c'era lei e quindi non capisco questa sua premessa,
ma avrà avuto le sue ragioni.
Io ho solo un dubbio riguardo al discorso della salita e al
discorso più che altro della presenza. Lei sostanzialmente ci ha
ripetuto quello che già ha detto, ovvero il Presidente quel giorno
non poteva, aveva un impegno e mi ha chiesto di salire. Capisco
benissimo il collega Sapinet che si occupa di risorse naturali e
anche lui non c'era, quindi io mi aspettavo che probabilmente
sarebbe stato il vicepresidente, in ordine semplicemente della
scala gerarchica che vi siete dati. Probabilmente quel giorno il
Presidente le ha dato la delega al cerimoniale monarchico, io
questo non lo so, però mi ha fatto un po' strano.
Poi ho anche pensato a un'altra cosa. Il collega Jordan ha un
ruolo nella Fondation Gran Paradis; vedendo lei, io come altri, ci
siamo posti questo dubbio. Tant'è, lei ha dato la sua versione, ma
quella del Presidente non la sappiamo; soltanto per sapere
effettivamente perché non ha pensato al collega Bertschy, poi tra
l'altro lui di neve se ne intende occupandosi anche di impianti a
fune, là non ci sono ancora e quindi sicuramente i ghiacciai poteva
anche rappresentarli lui.
Dall'altro lato mi viene da dire un'altra questione, e sono per
una volta d'accordo con chi ha posto una questione non banale.
Mentre lei parlava del richiamo che questa visita e questa presa di
coscienza da parte di Sua Altezza Serenissima poteva avere nei
confronti dell'intero mondo, pensavo ad Al Gore che anche lui si
dilettava con i film, con Current TV, con l'ecologismo e poi tutto
questo un giorno si è sgonfiato quando si è scoperto che casa sua
inquinava di più di mezzo Stato in cui viveva; perché queste cose
poi hanno una
reputation
, come si dice in ambito di
marketing
.
Allora mi dico: sappiamo benissimo che i treni inquinano più
degli elicotteri, però non è che forse la reputazione, la
reputation, di tutto questo messaggio perde di senso avendo portato
qualcuno in elicottero - dico qualcuno, perché io mi sento molto
repubblicano - a vedere la situazione dei ghiacciai? Con tutto il
rispetto che giustamente bisogna dare anche a uno Stato amico della
Valle d'Aosta, ma non è che adesso poi ci troviamo la coda di reali
o di altri soggetti che vogliono venire magari a vedere lo stato
dei ghiacciai con gli elicotteri o altre cose? Diciamo che forse è
un po' strano, e soprattutto con la
réclame
che c'è stata
sulla stampa, non è che si è fatta una gran bella figura.
Allora mi dico: tutti noi possiamo firmare questa carta, ma che
senso ha se lo sponsor è salito in elicottero? Io è questo che mi
dico! Perché altrimenti, ripeto, c'è qualcosa che non va; al di là
della sua salita, quello poi ai posteri l'ardua sentenza.
Soprattutto, ripeto, non capisco perché altri soggetti non sono
stati considerati, ma magari sono io che sono troppo legato alle
gerarchie. Però io mi auguro che comunque nella salita, oltre a
rappresentare al Principe quella che è la situazione dei ghiacciai
nella sua veste di Assessore, lei gli abbia anche raccontato della
Valle d'Aosta, dei prossimi appuntamenti e magari di collaborazioni
che con Monaco si possono fare, al di là della promozione dei film,
perché sa, queste grandi promozioni poi alla fine mi dico che cos'è
che portano? Ecco, forse dei viaggi in elicottero.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK