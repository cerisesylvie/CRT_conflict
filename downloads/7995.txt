Consiglio Regionale della Valle d'Aosta - Oggetto del Consiglio n. 2415 del 26 novembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2415 del 26 novembre 1986 - Resoconto
OGGETTO N. 2415/VIII - PREDISPOSIZIONE DEL NUOVO PIANO SOCIO
SANITARIO REGIONALE - (Interpellanza).
PRESIDENTE
: Dò lettura dell'interpellanza presentata dai
Consiglieri Mafrica e Millet:
Interpellanza
Avuta notizia che un gruppo ristretto di operatori sanitari
sarebbe al lavoro per la predisposizione del nuovo piano
socio-sanitario regionale;
Ribadito che il principale strumento di pianificazione
sanitaria non può essere costruito senza una larga collaborazione
di operatori del settore, di forze sociali, di esperti e senza un
approfondito esame da parte degli organi competenti del Consiglio
regionale;
i sottoscritti Consiglieri regionali
Interpellano
l'Assessore alla Sanità ed Assistenza Sociale per
sapere:
1) se corrisponde al vero che un Comitato ristretto è al
lavoro per predisporre il nuovo piano socio-sanitario
regionale;
2) chi ha fornito gli indirizzi programmatici al comitato di cui
sopra e se lo stesso ha proceduto ad un'ampia consultazione degli
operatori del settore;
3) quando ed attraverso quali modalità l'Assessore intende
procedere alla consultazione delle forze sociali e della
Commissione consiliare competente in merito a tale piano.
PRESIDENTE:
Ha chiesto di illustrare l'interpellanza il
Consigliere Mafrica, ne ha facoltà.
MAFRICA (P.C.I.):
Il piano ancora vigente ha avuto un
iter tormentato nella sua approvazione; ricordo che è stato
discusso nell'ultima seduta del Consiglio regionale prima del suo
scioglimento e che soltanto dopo un accordo fra maggioranza e
minoranza si è avuta la possibilità di consentirne la stessa
approvazione. Non vorremmo che la revisione di questo piano subisse
lo stesso destino. Abbiamo avuto notizia che l'Assessore ha
incaricato un gruppo ristretto di operatori ospedalieri per una
prima stesura, a noi sembra di non aver avuto, in Commissione, con
le forze sindacali, un avvio del dibattito su una questione che è
di grande rilievo.
Un primo rischio è che il piano venga presentato già pronto e
che al Consiglio regionale, alle Organizzazioni Sindacali, agli
operatori interessati, non sia più possibile intervenire per una
modifica; un secondo rischio è che si faccia un piano che prescinda
dalle esigenze effettive che potrebbero venire fuori da questo
confronto e che quindi rimanga sulla carta come in parte è successo
per il piano che ancora oggi abbiamo. In questo piano alcune parti
importanti non sono state applicate, per citare alcuni esempi: il
dipartimento di emergenza, che è una struttura essenziale in un
ospedale, non ha mai decollato; non si sono fatti passi in avanti
per un campo quale quello della riabilitazione che richiede invece
un interessamento da parte della U.S.L. e della Regione. Altre
strutture quali l'osservatorio epidemiologico non hanno avuto
l'avvio, alcune decisioni prese sono poi state messe in discussione
- mi riferisco alla medicina d'urgenza che ha solo il primario ma
non è mai stata strutturata, ed alla traumatologia d'urgenza che è
stata smantellata per affidarsi a convenzioni con privati.
Ci sono problemi che devono essere affrontati nelle sedi dovute
con un ampio confronto. Vogliamo sapere dall'Assessore alla Sanità
se intende proseguire su questa strada di un suo rapporto, non
sappiamo neanche sulla base di quali indirizzi politico-sanitari,
con un gruppo ristretto di persone, o se si intenda andare, per ciò
che riguarda la revisione del piano socio-sanitario, ad un
confronto più ampio con le organizzazioni sindacali, con gli
operatori, con gli esperti, con le Commissioni competenti del
Consiglio regionale. Lo scopo dell'interpellanza è di avere notizie
sugli intendimenti della Giunta. Da parte nostra c'è la
sollecitazione perchè le cose vengano fatte nel modo più chiaro ed
ampio possibile, consultando tutti coloro che è opportuno
consultare per avere uno strumento che non sia alla portata di
pochi, ma che tenga conto delle esigenze, delle proposte di tutti
gli interessati.
Si dà atto che alle
ore 12,18 riassume la Presidenza il
Presidente BONDAZ.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Voglio dire innanzitutto che non
corrisponde al vero che sia stato incaricato un comitato ristretto
o un gruppo di lavoro per la predisposizione del piano; c'è
semplicemente la convocazione da parte mia o del responsabile
dell'Assessorato di responsabili di servizi, oppure di operatori in
campo sanitario, per avere quelle nozioni prettamente tecniche di
cui abbiamo bisogno. Quindi non c'è nè incarico a gruppi, così come
non ci sono indirizzi programmatori dati a gruppi per la
predisposizione del piano, in quanto il piano viene visto
all'interno dell'Assessorato tra il sottoscritto, con la
collaborazione del Presidente della Giunta in molti casi, e con i
responsabili dei servizi dell'Assessorato.
Devo ancora precisare che questa predisposizione del piano non è
per niente un nuovo piano, così come avevo già avuto occasione di
dire in precedenza, ma sono semplicemente delle modifiche o
integrazioni al piano stesso dirette innanzitutto a correggere o
modificare quelle parti che hanno avuto difficoltà o che hanno
creato dei problemi al momento dell'applicazione, così come a
prolungare la vigenza di questo piano che abbiamo già detto essere
estremamente valido. Quindi queste modifiche o integrazioni
verranno fatte, in attesa dell'uscita del piano sanitario
nazionale, così come anche delle indicazioni per l'applicazione
della legge 595 che dà certi indirizzi (per modo di dire, in quanto
dovrebbero poi essere ancora suffragati da altre leggi), o nello
stesso tempo per introdurre soprattutto nel campo
socio-assistenziale quel coordinamento all'interno di questo
settore.
Vogliamo anche far rilevare che in questo momento non solo la
predisposizione di un nuovo piano, ma anche la correzione o
integrazione di quello esistente non è facile, in quanto, come
anche i responsabili del P.C.I. sanno, ci sono non solo voci, ma
già dichiarazioni ufficiali da parte del Ministro o dichiarazioni
del Consiglio sanitario nazionale secondo cui si prevede la
ristrutturazione del sistema sanitario nel campo delle diverse
responsabilità delle Regioni sotto l'aspetto del finanziamento,
così come nuovi modi per la ripartizione del fondo sanitario
nazionale, per non parlare del ruolo del medico all'interno
dell'U.S.L. del sistema sanitario, e dei vari contratti che devono
essere ancora approvati. Quindi, non c'è nessun gruppo, nessuno
stravolgimento del piano, ma solo un adeguamento.
Voglio ancora precisare che è difficile sapere se è meglio prima
sentire il responsabile per poi predisporre un piano su quanto ci
viene detto dai differenti responsabili così come anche dalle forze
sociali, oppure se è meglio predisporre un piano e poi discuterlo
insieme. Essendo questo un programma di attuazione nel futuro, è
evidente, come è già stato fatto nel passato, che anche adesso ci
dovrà essere la consultazione delle forze sociali, dei responsabili
dei diversi settori e di tutte le altre istituzioni
interessate.
Desidero mettere al corrente il Consiglio regionale, in
particolare il partito comunista che si interessa della questione
del piano oggi, che è in fase di ultimazione il progetto per la
ristrutturazione e l'ampliamento dell'ospedale, e in questo senso
sono già stati sentiti anche diversi responsabili dei servizi o
delle unità operative, interessate.
Parlavo prima del campo socio-sanitario: al riguardo c'è già
stato uno schema di massima discusso dal sottoscritto con i
funzionari ed in questo campo è ancora in corso la consultazione
concernente gli operatori del settore per eventuali proposte di
modifiche e per difficoltà che potremmo incontrare nell'attuazione.
La parte prettamente socio-sanitaria a giorni sarà pronta: ci sono
ancora difficoltà per quello che riguarda soprattutto quei punti
che indicava il Consigliere Mafrica, per i quali si sono
riscontrate difficoltà di applicazione, se non addirittura nessuna
possibilità di applicazione.
Parlando espressamente di quelli che sono i dipartimenti, per
non parlare del dipartimento di emergenza, si deve dire che si è
tentato di metterli in moto; purtroppo non è stato possibile farli
funzionare e questo non sempre per colpa dell'Amministrazione
regionale, e nemmeno di alcuni organi dell'U.S.L. E' stata invece
una difficoltà intrinseca al dipartimento, in quanto non si trovava
un "modus vivendi" fra i diversi responsabili che dovevano far
parte di questi dipartimenti.
Ritengo che al più presto queste consultazioni potranno essere
fatte con le forze sociali e tutte le istituzioni interessate, per
poter poi presentare questo piano al Consiglio regionale.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Quello della salute non è l'ultimo dei
problemi, attira l'attenzione più diretta dei cittadini. Si tratta
di vedere se al piano socio-sanitario ancora vigente sono da
apportare piccole modifiche, come sembra sostenere l'Assessore,
oppure se è necessario andare ad un ripensamento complessivo.
Abbiamo più questa impressione, perchè ci pare che in realtà, in
questi anni di applicazione del piano, le strutture pubbliche
complessivamente non abbiano saputo rispondere nel modo dovuto alle
esigenze dei cittadini; ci sembra che si sia perso terreno sul
piano delle strutture pubbliche, e che invece abbiano fatto passi
in avanti i rapporti con le strutture private. Non vorremmo che
l'indirizzo di fatto perseguito fosse quello di andare ad un
depotenziamento della struttura pubblica con forme di convenzione
più generalizzate con le strutture private.
Vogliamo discutere degli indirizzi, delle scelte che saranno
contenute in questo documento, vogliamo essere consultati per
tempo: lo diciamo adesso che siamo nel 1986, perchè non vorremmo
trovarci nel 1988, nell'ultima seduta del Consiglio regionale a
votare per forza di cose il piano regionale. C'è del tempo, si
prosegua, si portino fuori dalle chiuse stanze i documenti e si
discutano con gli operatori, con i sindacati e con il Consiglio
regionale. Dal confronto sicuramente usciranno delle indicazioni
che potranno permettere di risolvere tanti problemi che ancora oggi
meritano ed attendono di essere risolti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK