Consiglio Regionale della Valle d'Aosta - Oggetto del Consiglio n. 1686 del 21 dicembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1686 del 21 dicembre 2005 - Resoconto
OGGETTO N. 1686/XII - Approvazione della convenzione con la
signora Alina Curtaz per l'acquisizione di un terreno di sua
proprietà sito in Comune di Gressan, loc. Bénaz, destinato alla
realizzazione di un Centro educativo assistenziale (CEA) per
persone disabili.
Il Consiglio
Richiamata la legge 5 febbraio 1992, n. 104 recante legge
quadro per l'assistenza, l'integrazione sociale e i diritti delle
persone handicappate;
Richiamata la legge regionale 7 dicembre 1979, n. 66, in
ordine alla competenza del Consiglio regionale, in particolare
l'articolo 1 lettere j) e k);
Richiamata la legge 8 novembre 2000, n. 328 recante legge
quadro per la realizzazione del sistema integrato di interventi e
servizi sociali;
Richiamata la legge regionale 4 settembre 2001, n. 18 recante
approvazione del Piano socio-sanitario regionale per il triennio
2002-2004 ed, in particolare, l'articolo 5, comma 1, lettera b),
numero 10.6 che assegna alla Giunta regionale le funzioni e le
competenze in materia di servizi di interesse regionale per persone
disabili;
Preso atto della nota pervenuta in data 8 aprile 2004, prot.
n. 10800/ASS, dalla sig.ra Alina Curtaz, residente in Comune di
Gressan, che manifesta la volontà di cedere all'Amministrazione
regionale alcuni terreni di proprietà, parzialmente edificabili,
siti in località Bénaz, in Comune di Gressan, per una superficie
complessiva di 2.857 metri quadrati, censiti al N.C.T. del Comune
di Gressan al Fg. 4, nn. 113-137-138-324;
Dato atto che la sig.ra Alina Curtaz condiziona la volontà di
cedere i terreni di cui trattasi alla realizzazione - in tempi
certi - di una struttura da adibire a centro educativo
assistenziale per persone disabili, intestata in memoria della
sorella Gabriella Curtaz, e che la cedente intende procedere alla
formalizzazione del trasferimento della proprietà dei terreni di
cui trattasi nel momento in cui l'Amministrazione regionale
produrrà documentazione idonea ad attestare la fattibilità della
struttura da adibire a centro educativo assistenziale per persone
disabili;
Richiamata la deliberazione della Giunta regionale n. 1540 in
data 17 maggio 2004, con la quale è stato affidato un incarico di
consulenza all'architetto Massimo Mirabello, per la predisposizione
di un studio per la delocalizzazione dei Centri educativi
assistenziali (CEA) di Quart e di Aosta presso una nuova struttura
da realizzare in Comune di Gressan;
Dato atto che, nel corso della seduta del 25 ottobre u.s., la
Giunta regionale ha valutato positivamente le conclusioni dello
studio affidato all'arch. Massimo Mirabello con deliberazione della
Giunta regionale n. 1540/2004 ed ha concordato unanimemente di
procedere all'adozione degli atti amministrativi necessari per
accettare la proposta di donazione dei terreni siti in Comune di
Gressan, distinti al N.C.T. al Foglio 4, nn. 113, 137, 138 e 324,
con la condizione di realizzare una struttura socio-educativa per
persone disabili;
Preso pertanto atto che, con nota prot. n. 36231/ASS in data
3 novembre 2004, l'Assessore alla Sanità, salute e politiche
sociali ha richiesto alla competente struttura regionale in materia
di patrimonio di assumere gli atti di competenza per l'avvio del
procedimento amministrativo per l'acquisizione dei terreni
precedentemente richiamati;
Considerato che la disponibilità dei terreni di cui trattasi
consente all'Amministrazione regionale di realizzare un Centro
educativo assistenziale (CEA) alternativo all'ipotesi che prevedeva
la delocalizzazione dei centri attualmente ubicati in immobili di
proprietà regionale nei Comuni di Quart e di Aosta, al piano
terreno del presidio ospedaliero dell'Ex-Maternità in Comune di
Aosta;
Considerato altresì che l'utenza attesa per la struttura da
realizzare in Comune di Gressan potrebbe essere di circa 25 unità,
in modo tale da assorbire le attività del Centro educativo
assistenziale (CEA) attualmente ubicato in Comune di Quart e,
almeno parzialmente, di quello in Comune di Aosta, consentendo
un'ottimale allocazione delle risorse umane e tecnologiche
impiegate dall'Amministrazione regionale all'interno di una
struttura moderna, inserita in un contesto urbano e con adeguati
spazi destinati ad area verde;
Preso atto altresì della relazione dell'Ufficio tecnico
immobiliare della struttura regionale competente in materia di
patrimonio con il quale è stato stabilito in euro 380.000,00= il
valore di mercato dei terreni stessi;
Ritenuto pertanto opportuno procedere alla approvazione della
convenzione allegata alla presente deliberazione di cui costituisce
parte integrante, in virtù della condizione che può comportare
l'acquisizione dei terreni siti in località Bénaz, in Comune di
Gressan, per una superficie complessiva di 2.857 metri quadrati,
censiti al N.C.T. del Comune di Gressan al Fg. 4, nn.
113-137-138-324;
Ritenuto altresì necessario conferire mandato alle strutture
competenti del Dipartimento opere pubbliche ed edilizia
residenziale a provvedere all'adozione degli atti amministrativi di
competenza per la progettazione e per la realizzazione del centro
educativo assistenziale (CEA) per persone disabili, entro i termini
previsti dalla convenzione allegata alla presente deliberazione di
cui costituisce parte integrante, affinché si realizzino le
condizioni previste per adempiere alla volontà della
cedente;
Richiamata la deliberazione della Giunta regionale n. 2362 in
data 29 luglio 2005 concernente l'approvazione del bilancio di
gestione per il triennio 2005-2007, con decorrenza 1° agosto 2005,
e di disposizioni applicative;
Visto il parere favorevole rilasciato dal Capo del Servizio
Patrimonio dell'Assessorato Bilancio, Finanze, Programmazione e
Partecipazioni regionali, ai sensi del combinato disposto degli
articoli 13, comma 1, lettera e) e 59, comma 2 della legge
regionale 23 ottobre 1995, n. 45, sulla legittimità della presente
deliberazione;
Visto il parere della II Commissione consiliare
permanente;
Delibera
1) di approvare la convenzione allegata alla presente
deliberazione di cui costituisce parte integrante relativa
all'acquisizione della Regione Autonoma Valle d'Aosta, dei terreni
siti in località Bénaz, in Comune di Gressan, per una superficie
complessiva di 2.857 metri quadrati, censiti al N.C.T. del Comune
di Gressan al Fg. 4, nn. 113-137-138-324, da destinare alla
realizzazione di un centro educativo assistenziale (CEA) per
persone disabili;
2) di incaricare le strutture competenti del Dipartimento
opere pubbliche ed edilizia residenziale a provvedere all'adozione
degli atti amministrativi di competenza per la progettazione e per
la realizzazione del centro educativo assistenziale (CEA) per
persone disabili, entro i termini previsti dalla convenzione
allegata alla presente deliberazione di cui costituisce parte
integrante;
3) di rinviare a successiva deliberazione della Giunta la
nomina del notaio incaricato di rogare l'atto e l'impegno della
relativa spesa all'avverarsi delle condizioni previste dalla
convenzione allegata alla presente deliberazione di cui costituisce
parte integrante.
Allegato
(omissis)
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Credo che questo provvedimento che abbiamo
portato all'attenzione del Consiglio avrà 2 momenti di
presentazione: uno, da parte del sottoscritto e, l'altro, da parte
dell'Assessore Fosson, perché qui, da un punto di vista
patrimoniale, presentiamo una convenzione che ha per oggetto un
accordo con la famiglia Curtaz, la quale mette a disposizione un
proprio bene, quindi ha un atteggiamento assolutamente meritorio,
perché mette a disposizione un terreno per dei fini istituzionali
che verranno presentati meglio dall'Assessore Fosson, cioè la
costruzione di un centro educativo-assistenziale.
Faccio una presentazione dal punto di vista giuridico di questo
atto che, essendo un atto particolare e avendo come interlocutore
l'Amministrazione regionale, ha richiesto una particolare
attenzione, perché viene messo a disposizione un terreno per la
costruzione di un immobile che verrà realizzato successivamente. Si
tratta di un immobile particolarmente richiesto da parte della
pubblica amministrazione, ma particolarmente costoso, quindi il
rapporto fra bene e costruzione impone un certo tipo di attenzione.
È vero anche che i privati vogliono veder tutelato quel loro
intendimento, per cui non è una donazione senza limiti, è una
donazione modale, ma nell'ambito della convenzione sono stati
indicati tutta una serie di termini.
Presentiamo questa convenzione all'approvazione, ringraziando in
particolare la famiglia che vuole fare questo gesto e credo poi ci
sarà modo, con un evento "ad hoc", di presentare, perché viene
fatta una donazione in memoria di un familiare deceduto, quindi
rispetto a questo abbiamo tutta una serie di norme che vengono
indicate in convenzione che sono poste a tutela di questo fine.
Lascio la parola all'Assessore Fosson, per meglio precisare la
funzione di questo centro e qual è l'interesse sanitario
dell'opera.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Oggi giungiamo al termine di un lungo cammino che
ha visto la generosità di questa famiglia, che voleva donare un
terreno in ricordo di una giovane disabile mancata tanti anni fa. È
un cammino a cui hanno collaborato i Consiglieri Stacchetti e
Curtaz affinché questo percorso si concludesse.
Vi erano, da un lato, le esigenze di questa famiglia di donare
un terreno di notevole valore, con lo scopo preciso che fosse
utilizzato per i disabili; dopo diversi colloqui con la famiglia,
prima con la signora e il marito, poi - purtroppo, dopo la morte
del marito - solo con la signora e le figlie, analizzando i bisogni
della nostra Regione, abbiamo determinato quanto fosse necessaria
una nuova struttura di "CEA" con un terreno attorno in un ambiente
facilmente accessibile, vista la provvisorietà dei nostri "CEA" a
Ollignan e la struttura non proprio idonea che abbiamo nel centro
di Aosta. I "CEA" sono centri in cui il disabile maggiorenne si
riunisce, dal mattino alla sera, per 5 giorni alla settimana; sono
centri in cui si utilizzano tutte le risorse residue del disabile
per portarlo ad una maturità di espressione, comunque a un
miglioramento delle sue condizioni.
Mi associo a quanto ha detto l'Assessore Marguerettaz: il gesto
è significativo, penso che sia stata rispettata l'idea della
famiglia, cioè fare qualcosa di utile per i disabili
valdostani.
Président - La parole au Conseiller Curtaz.
Curtaz (Arc-VA) - A mio giudizio occorre prendere atto con
soddisfazione del fatto che la vicenda - solo apparentemente
semplice - oggi viene formalizzata con un atto importante. Dicevo
"apparentemente semplice", perché può sembrare facile fare una
donazione, fare un atto di liberalità ad un ente pubblico; invece,
chi si è occupato della vicenda ha dovuto constatare la difficoltà
per riuscire, da un lato, ad assecondare la volontà di compiere
questo atto di generosità particolarmente importante, anche perché
inusuale - giustamente l'Assessore ha fatto riferimento a un
immobile di significativo valore, non siamo di fronte ad un modesto
atto di liberalità, ma ad un grande atto di generosità -;
dall'altro, questo provvedimento che andiamo ad adottare cerca di
salvaguardare anche gli scopi che la famiglia si pone, perché c'è
una duplice esigenza di tutela: quella della pubblica
amministrazione di poter realizzare attraverso l'utilizzo
dell'immobile donato questa struttura, dall'altra la volontà della
famiglia di non liberarsi di un immobile senza sapere dove vada a
finire.
Credo che si debba dare atto all'Assessore Fosson di una
particolare sensibilità rispetto alla vicenda, di aver capito lo
spirito che animava coloro che hanno desiderato compiere l'atto di
liberalità. Si sono poste condizioni anche piuttosto complesse, in
modo che questo iter, che sarà ancora particolarmente lungo e
accidentato, possa arrivare ad una conclusione positiva. Oggi si
approva un atto importante, ma è solo un atto propedeutico a tutta
una serie di altre attività: di autorizzazioni amministrative, di
impegni politici per concretizzare questo progetto. Credo che il
percorso sia iniziato sotto i migliori auspici, quindi dobbiamo
sperare che i successivi amministratori regionali e anche comunali,
perché sono necessarie modifiche di piano, sappiano nello stesso
spirito collaborare, affinché questa opera di carattere sociale
venga realizzata, come desiderato da tutti.
Président - La parole au Conseiller Stacchetti.
Stacchetti (SA) - Solo per associarmi a quanto detto
precedentemente dai vari Assessori e dal collega Curtaz.
Oggi per la famiglia Curtaz si realizza un sogno, la sorella
della povera Graziella ha vissuto per tanti anni con questo sogno
ed incubo, cioè fare qualcosa che ricordi Graziella in modo che
abbia vissuto non per niente, ma che anche lei, malgrado il suo
stato di disabile, possa lasciare un qualcosa a tutti noi.
Quest'opera sicuramente è di grandissimo valore umano, perché non
sempre succede di constatare donazioni ai fini di gente portatori
di handicap, pertanto oggi finalmente questo progetto ha inizio,
per arrivare alla realizzazione di quella tanto auspicata opera che
la famiglia Curtaz si era preposta anni fa. Ha avuto un iter molto
lungo e, grazie alla sensibilità dell'Assessore Fosson,
dell'Assessore Marguerettaz e dell'Esecutivo, finalmente questa
opera arriva a compimento.
Président - Je soumets au vote l'objet n° 32 en rappelant que
nous votons la délibération avec la convention:
Conseillers présents et votants: 29
Pour: 29
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK