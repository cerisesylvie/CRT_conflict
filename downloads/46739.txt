Consiglio Regionale della Valle d'Aosta - Oggetto del Consiglio n. 3118 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3118 del 10 gennaio 2024 - Resoconto
OGGETTO N. 3118/XVI - Interrogazione: "Eventuale
sottoposizione a tutela, quali beni culturali, di alcuni manufatti
ferroviari presso le stazioni di Aosta e di Arvier".
Bertin (Presidente) -
Riprendiamo i lavori, siamo al
punto n. 17 dell'ordine del giorno. Risponde l'assessore
Jean-Pierre Guichardaz.
Guichardaz J. (FP-PD) -
I Consiglieri chiedono se il
complesso degli impianti ferroviari o parti di questi, costituito
da una rimessa locomotiva, una piattaforma girevole, una colonna
idraulica e una torre piezometrica presso la stazione di Aosta è
sottoposto a tutela quali beni culturali del paesaggio. Ovviamente
mi sono fatto fare una nota tecnica, quindi le rispondo ciò che mi
hanno risposto gli uffici: al momento i beni indicati non sono
assoggettati ad alcun vincolo architettonico di tutela specifico e
non rientrano tra i beni classificati dal piano regolatore comunale
della città di Aosta. Inoltre l'intera area occupata dalla stazione
ferroviaria non ricade in un ambito di tutela paesaggistico
archeologica, a esclusione di una minima porzione posta a ovest
dell'edificio principale, direzione Pré-Saint-Didier. Tuttavia
occorre evidenziare che, qualora l'esecuzione dei medesimi risalga
a oltre 70 anni fa e la loro proprietà rientri tra quelle di cui
all'articolo 10 comma 1, Stato-Regioni-Enti pubblici territoriali,
altri enti o istituti pubblici, trova applicazione il combinato
disposto degli articoli 10, comma 5, e 12, comma 1, del decreto
legislativo 42/2004, il cosiddetto "Codice dei beni culturali e del
paesaggio", secondo il quale i beni mobili e immobili di cui
all'articolo 10, comma 1, del decreto medesimo sono sottoposti a
tutela fino a conclusione della procedura di verifica di interesse
culturale di cui all'articolo 12, decreto legislativo 42/2004.
Seconda domanda: "se i manufatti di cui al punto precedente
saranno interessati dai lavori che saranno svolti nell'area della
stazione di Aosta". Dalla documentazione presentata emerge che gli
interventi di elettrificazione non interessano la rimessa
locomotiva, la colonna idraulica e la torre piezometrica. Per
contro risulta esserci un'interferenza con la piattaforma girevole,
di cui è prevista la demolizione per realizzare il piazzale e la
maglia di terra della sottostazione elettrica di Aosta. Al momento
gli uffici della Soprintendenza stanno verificando con il gestore
ferroviario l'epoca di realizzazione della struttura, al fine di
valutare la necessità di attivazione, come dicevamo prima, della
procedura di verifica d'interesse culturale di cui all'articolo 12
del decreto legislativo 42/2004. Nessuno dei manufatti indicati
nell'interpellanza è invece interessato dai lavori di
riqualificazione della stazione di Aosta, anch'essi gestiti da RFI
S.p.A., e che riguardano soltanto il prolungamento del sottopasso
ferroviario fino all'autostazione e la riqualificazione e
adeguamento sismico del fabbricato di stazione, cosiddetto
"Fabbricato viaggiatori".
Domanda 3: "qual è lo stato del locomotore denominato "Carro
spartineve classificato VNX 806215", a suo tempo collocato presso
la stazione di Arvier, e se questo sia sottoposto allo stesso modo
a tutela quale bene culturale". In base a quanto la Regione ha
potuto ricostruire, il carro spartineve indicato risulta essere
stato realizzato nella prima metà degli anni Cinquanta, esattamente
nel 1953 - almeno questi sono i dati forniti - con un intervento di
trasformazione di un ex locomotore. Da allora esso è stato
utilizzato, in abbinamento con una motrice, per lo sgombero della
neve della tratta ferroviaria Aosta/Pré-Saint-Didier, fino al
gennaio del 2010 quando, a seguito di un incidente, è stato
dismesso e parcheggiato nei pressi della stazione di Arvier, dove è
depositato ancora oggi. Sentiti per le vie brevi i gestori
ferroviari, risulta che il mezzo non sia funzionante.
A seguito dell'interrogazione la Regione ha chiesto ulteriori
informazioni ai gestori ferroviari che eventualmente potranno
essere fornite agli interroganti non appena ricevute, non le
abbiamo ancora ricevute visto anche il tempo breve.
In riferimento a una sua eventuale tutela, si segnala che i
mezzi di trasporto sono disciplinati dal Codice dei beni culturali
del paesaggio all'articolo 11, che si intitola: "Cose ad oggetto di
specifiche disposizioni di tutela", il quale al comma 1, lettera
g), tratta: "Mezzi di trasporti aventi più di 75 anni",
disciplinandone l'uscita temporanea definitiva dal territorio della
Repubblica.
Qualora sussistano i presupposti, resta ferma la facoltà da
parte degli aventi diritto di avviare la richiesta di dichiarazione
di interesse culturale di cui all'articolo 13 del medesimo
decreto.
Presidente -
Ha chiesto la parola il consigliere Aggravi,
ne ha facoltà.
Aggravi (RV) -
Ringrazio l'Assessore per le risposte e
per la disponibilità a fornirci poi ulteriori informazioni, ma io
le chiederei però di fare un approfondimento ulteriore sulla prima
domanda: dico questo perché, se ho capito bene, i manufatti che
abbiamo citato non sarebbero soggetti a una specifica tutela, Noi
però abbiamo un documento del 2017 che viene proprio dalla
Sovrintendenza e che giustamente cita i riferimenti che, se non
erro, lei ha citato, del combinato disposto articolo 10, comma 1, e
articolo 12, comma 1, del decreto legislativo 22 gennaio 2004 n.
42, dove si dice, in riferimento a una richiesta specifica, allo
stato attuale, e parliamo dell'agosto 2017: "Il complesso di
impianti ferroviari, costituito da rimessa locomotiva, piattaforma
girevole, colonna idraulica e torre piezometrica sita presso la
stazione ferroviaria del Comune di Aosta, nonché anche locomotore -
ma dividerei le due cose - sono soggetti sottoposti a tutela della
Sovrintendenza". Magari se vuole dopo mettiamo insieme i dati e
cerchiamo di comprendere.
Abbiamo presentato anche quest'iniziativa per sottolineare
l'attenzione sulla piattaforma girevole non per una volontà di
tornare a mezzi di locomozione che utilizzavano dei vettori
energetici non performanti rispetto alle attuali normative, ma
perché un utilizzo dell'asse ferroviario, anche di mezzi storici,
che a volte accade, potrebbe essere più complesso perché la
piattaforma girevole era proprio funzionale a quei locomotori che
sono monodirezionali, quindi banalmente quelli a vapore e, nel caso
in cui venisse smontata la piattaforma girevole, potrebbe avere dei
problemi. Su questo punto io vorrei accendere l'attenzione non solo
della Sovrintendenza ma eventualmente anche della delega dei
trasporti per parlare con il proprietario dell'asse ferroviario per
comprendere l'eventuale successiva fruizione anche di locomotori
storici per iniziative di carattere culturale rievocativo di una
particolarità che c'era nella stazione di Aosta. Soprattutto anche
per verificare se il dato, o comunque le informazioni che noi
abbiamo, sono valide, però - ripeto - la missiva viene dalla
Regione autonoma Valle d'Aosta, in particolare dalla
Sovrintendenza.
Per quanto riguarda invece il carro spartineve VNX, prendiamo
atto delle informazioni date, avevamo saputo anche noi che era lì
confinato dopo un incidente che c'era stato, magari l'idea poteva
essere quella, visto che spesso e volentieri si costruiscono
monumenti a rotonde o comunque in aree di fruizione pubblica,
potrebbe essere un'idea quella di non lasciarlo confinato nella
stazione ma di un suo utilizzo più figurativo o comunque di ricordo
e di patrimonio alla memoria di un'infrastruttura che sulla nostra
Regione comunque c'è.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK