Consiglio Regionale della Valle d'Aosta - Oggetto del Consiglio n. 2050 del 1° dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2050 del 1° dicembre 2022 - Resoconto
OGGETTO N. 2050/XVI - Chiusura della discussione generale in
merito all'approvazione del Documento di Economia e Finanza
Regionale (DEFR) per il triennio 2023-2025. (Reiezione di un ordine
del giorno. Approvazione di due ordini del giorno).
Bertin (Presidente) -
Alla presenza di 34 Consiglieri,
riprendiamo l'ordine del giorno sospeso ieri sera. Siamo al punto
n. 8 dell'ordine del giorno.
Consigliere Lavy, ne ha facoltà.
Lavy (LEGA VDA) -
Riprendiamo la discussione generale sul
DEFR. Sicuramente in diversi si ricorderanno negli anni 70
dell'uscita di un libro, un libro di fotografie dal titolo "Lassù
gli ultimi".
In questo libro c'è tutta una serie di fotografie che ritraggono
delle persone - che potrebbero anche essere, per esempio, i nostri
nonni, i nostri padri per chi ha un'età un pochino più avanzata -
mentre facevano certi mestieri in certi luoghi, in certi villaggi,
e, per chi proviene da un certo tipo di contesto, come me, da un
piccolo villaggio di montagna, ovviamente questo libro ha un certo
effetto, proprio perché c'è una fotografia di un mondo che,
purtroppo, oggi non c'è più, perché o certi mestieri non sono più
attuali, o sono evoluti e anche perché certi luoghi ormai non sono
più abitati, basti pensare a "Le traverse" di Arnad.
Ebbene se oggi scegliessimo un fotografo e gli dicessimo di
andare a fare delle foto - non tanto nei nostri villaggi, ma anche
per esempio qui ad Aosta - su chi lavora, sulle persone che
comunque hanno un'attività, molto probabilmente, con strumenti
diversi, lavori diversi, acconciature diverse, avrebbero lo stesso
sguardo, gli stessi occhi di chi era stato ritratto 50 anni fa,
perché, purtroppo, anche oggi in tanti sono consci del fatto che,
dopo di loro, molto probabilmente nessuno porterà più avanti il
loro lavoro, come 50 anni fa quelle persone erano consce che
probabilmente, anzi, quasi sicuramente, dopo di loro nessuno
avrebbe più portato avanti il loro mestiere, almeno nel modo in cui
lo facevano loro; anche oggi, purtroppo, tante persone potrebbero
esprimere quel genere di rassegnazione, ma è diverso rispetto a 50
anni fa, perché 50 anni fa si capiva che il mondo stava andando
avanti, in qualche maniera, che stava cambiando. Oggi purtroppo, su
tanti aspetti, si sta invece tornando indietro, ma la rassegnazione
è la stessa.
Sappiamo tutti che la Valle d'Aosta si regge su una sorta di
equilibrio molto precario: equilibri economici, sociali, politici,
linguistici, culturali che, se vengono toccati un minimo, possono
portare a delle grandi ripercussioni, anche in termini, appunto, di
spostamento di popolazione.
Per chi legge il DEFR, e se lo legge tutto, nella parte iniziale
c'è un quadro demografico e anche un quadro territoriale che mostra
dei dati abbastanza significativi - non sono una novità per me, ma
magari per altri sì - per cui ad oggi tre quarti della popolazione
valdostana si concentra nel fondovalle.
Questo è un dato che poi viene in ripercussione anche
sull'insediamento delle aziende: sono stati trasmessi ieri i dati
della Chambre Valdôtaine riguardo al territorio in cui le aziende
nuove si insediano; sono tutte verso il fondovalle, e questo
ovviamente, a una lettura così generale, deve portare a una sorta
di preoccupazione per capire che questa è un'emergenza, che non è
di facile soluzione, è chiaro, ma è un'emergenza, e purtroppo in
questo DEFR di quest'emergenza, di certe e possibili soluzioni, non
è che ci sia scritto tanto, c'è qualche pennellata di colore, e non
uso il termine "Pennellata" a caso, perché la concezione che c'è
della montagna, dello spopolamento della montagna sul DEFR, è molto
simile a un'altra cosa, diciamo a un'inaugurazione che è stata
fatta qualche settimana fa, che mi ha proprio portato a pensare
alla concezione che c'è della montagna nel DEFR.
É stata l'inaugurazione della cosiddetta "Classe natura" nella
scuola Martinet di Aosta: io capisco le buone intenzioni, ma
mettere uno stagno, due piante e disegnare sui muri altre due
piante, non è natura, è la caricatura della natura, perché sappiamo
tutti che chi è un poco pratico di certi ambienti, appunto di
territori naturali e di territori montani, quello tutto ha a che
fare... ma non è natura, perché mettere una pozzanghera in mezzo ai
palazzi non significa avere natura.
Quella è un poco una caricatura del concetto di natura, del
concetto di montagna, un po' come c'è purtroppo nel DEFR, perché
questo tema non è affatto sviluppato, purtroppo.
Solamente in alcuni ambiti, in alcuni Assessorati, c'è qualche
accenno al tema della montagna, ma, proprio per delle questioni
fattuali, la questione della transumanza, per quanto riguarda
l'Assessorato all'agricoltura, è un movimento verticale, quindi per
forza ci si deve occupare di montagna, dei piccoli impianti, perché
i piccoli cambiamenti ovviamente sono in montagna, non sono nel
fondovalle, però non c'è un disegno complessivo per porre una sorta
di rimedio allo spopolamento della montagna, e questo, purtroppo, è
un grandissimo problema.
Ho parlato della natura, allora perché non dire due cose sulla
scuola? Il fatto che si parli ovviamente della questione delle
segreterie, della questione degli insegnanti, sono tutte emergenze
contingenti, ma c'è un problema ancora peggiore a monte che è
quello della cultura scolastica potremmo definirlo.
Se noi adesso andassimo qui sotto - adesso no perché comunque
gli alunni sono a scuola - e chiedessimo loro "Ma ci sai dire dov'è
Challand-Saint-Anselme, ci sai dire dov'è Rhemes-Saint-Georges?",
molto probabilmente non lo saprebbero. Se invece gli chiedessimo:
"Ma ci sai individuare dov'è l'Equador, dov'è il Vietnam?" lì
probabilmente lo saprebbero invece.
Se gli chiedessimo: "Ma ci sai dire la storia di Garibaldi, la
storia dei Mille?", tutto, sanno tutto; sul Conseil des Commis
invece tabula rasa, perché purtroppo, e qui è un po' anche colpa
degli insegnanti che non hanno a monte una cultura prettamente del
territorio, che non sanno trasmettere certi valori del
territorio.
Poi - altra questione - con l'assessore Caveri ci siamo più
volte confrontati sull'opportunità d'invertire quel genere di
processo di abbandono della montagna dal punto di vista scolastico,
per cui ora, se c'è una scuola in alto che ha pochi bambini,
bisogna per forza spostarli tutti giù verso il fondovalle, e
nessuno... non c'è scritto in legge, che debba capitare così,
perché può benissimo capitare anche il contrario, se si ritiene che
la montagna sia un valore fondamentale, per tutta una serie di
motivazioni.
È ovvio che poi questo genere di mentalità ha tutta una
ripercussione anche sui bambini che crescono, sui ragazzi, che
magari hanno voglia d'investire in qualche maniera, ma come possono
investire i ragazzi in un territorio montano che 1) non conoscono e
2) che hanno dovuto abbandonare.
Allora non ci si deve stupire se poi i dati della Chambre
individuano che solamente... la stragrande maggioranza delle nuove
imprese si insedia nel fondovalle. Chi è lo scemo che decide
d'investire nel proprio territorio montano, che appunto non
conosce, da cui se n'è dovuto andare? È impossibile, solamente un
pazzo farebbe una cosa del genere.
Ecco perché bisogna un poco invertire il concetto di centro e
periferia, di centro e terre marginali, perché è la politica che
decide cosa è il centro, è la politica che decide cosa sono la
periferia o le terre marginali, e bisogna invertire, perché il
fondovalle non può più essere il centro, il centro devono essere i
territori montani.
Il problema poi - anche dal punto vista delle prospettive dei
giovani - sul DEFR è anche evidente riguardo appunto al
concentramento non dico delle risorse ma delle attenzioni, che sono
quasi totalmente rivolte al settore pubblico.
Sappiamo benissimo che la Valle d'Aosta ha una tradizione
ancorata nel passato, nei decenni di pubblica Amministrazione e
sappiamo tutti che il mito del posto pubblico fa gola a tanti, ma
ci rendiamo conto che l'aspirazione che può avere un giovane della
mia età è quella di passare un concorso e di andarsi a mettere in
un ufficio per tutta la vita? Ce ne rendiamo conto della gravità di
questa cosa, quando un giovane dovrebbe spaccare il mondo, dovrebbe
aver voglia d'inventare, di lanciarsi, di fare sfide. No, bisogna
rinchiudersi in un ufficio per tutta la vita, in preda ai
pettegolezzi.
Cosa stiamo facendo per i nostri giovani? E poi, qual è la cosa
peggiore? Che quelli che invece scelgono un altro tipo di strada,
che seguono i loro sogni, si sentono quasi in colpa di seguire i
loro sogni perché vedono la vita di questi altri che è molto
migliore rispetto alla loro e allora arrivano a pensare: "Ho
sbagliato tutto nella mia vita", ed ecco che le motivazioni
spariscono, ecco che i sogni crollano, quando invece sono queste
persone che reggono in piedi il territorio, che reggono in piedi
una società, non un dipendente pubblico!
Questo è un problema grave che dev'essere affrontato, è una
questione di mentalità che, purtroppo, dura da troppo tempo.
Ovviamente se tutto è concentrato nel settore pubblico e in dove
si va a vivere - perché ha delle ripercussioni anche sui luoghi di
vita - se tutto è concentrato ad Aosta o nel Fondovalle, è ovvio
che anche chi abita nelle vallate decide di spostarsi verso il
basso, ed ecco che crescono, nascono e si ingigantiscono i
cosiddetti "Comuni dormitorio" che, dal punto di vista urbanistico,
sono un obbrobrio totale, che negano il concetto stesso che è stato
la base delle comunità valdostane, che è appunto il senso di
appartenenza a un certo territorio, il senso di comunità, e non è
un caso che anche le crisi di associazioni, di Proloco, Alpini e di
Vigili del Fuoco, siano molto più marcate nei territori più
popolati, nei Comuni più popolati; questo significa che manca un
senso di comunità, perché, se ognuno ha la propria villetta a
schiera con il giardino e non si occupa di ciò che capita al
vicino, è ovvio che nasce un senso d'individualismo, di
menefreghismo, per cui il senso della comunità non esiste più.
Questo purtroppo non si intercetta, non si capisce, e sarebbe
invece fondamentale lavorarci su, dare prospettive.
É positivo lavorare a una riforma del PTP, però deve essere in
senso... anche in una certa maniera, per limitare o evitare la
costruzione di nuove edificazioni nel fondovalle, perché non è più
possibile che da Saint-Pierre fino a Quart ci sia un unico corpo
fatto di case, casette, ville. Non è possibile. Se vogliamo dare un
valore alla montagna, facilitiamo gli interventi di restauro sui
territori montani, sui nostri villaggi, perché a oggi quello è un
altro punto. Spesso anche nei nostri villaggi è molto più facile
buttare giù una casa che ha dei secoli e rifarne un'altra,
piuttosto che ristrutturarla.
Lì si perdono dei patrimoni architettonici secolari, che non si
recuperano più.
Altra questione, è un esempio, sono i tetti in losa. Ormai si
sta perdendo la cultura dei tetti in losa, perché al di là dei
centri storici, ormai non conviene quasi più.
Ci sono sicuramente nuovi materiali e avanti così, però se
vogliamo dare una caratteristica anche d'immagine alla Valle
d'Aosta, quello dev'essere un atout da mantenere, anche perché poi
di
loseurs
oggi non ce ne sono più, non ci sono più giovani
loseurs
che fanno quei lavori, si sta perdendo tutta una
cultura secolare, non possiamo permettere questo, e questo,
purtroppo, anche nel DEFR non c'è.
Tutta una questione legata alla mentalità, di volontà di fare
certe azioni: dalla montagna 1) non si deve scappare 2) ci si deve
ritornare.
È ovvio che bisogna mostrare tutti gli aspetti positivi del
vivere in montagna, ecco perché servirebbe una sorta di azioni di
marketing anche per il ritorno della montagna, perché sia la
pandemia sia il riscaldamento globale stanno facendo vedere che la
montagna può essere un'opportunità se, ovviamente, ci sono degli
strumenti, come lo
smart working, è apprezzabile il fatto che si stia lavorando nel
colmare il famoso ultimo miglio, purtroppo si è in ritardo, quindi
non si può fare tutto subito, però è apprezzabile che ci sia
quell'intenzione.
Poi il riscaldamento globale: è un dramma, ma ha un aspetto
positivo, uno dei pochi aspetti positivi, quello appunto di rendere
le città, soprattutto d'estate, dei grandi forni, per cui per forza
la gente deve spostarsi al fresco, e quello è un movimento della
popolazione da intercettare e da stabilizzare in certi
territori.
Quindi, campagna di marketing fondamentale per portare la gente
in montagna per far capire le potenzialità della montagna,
connessione Internet, degli aiuti, è giusto avere degli aiuti ai
piccoli impianti perché sappiamo benissimo che mantengono in vita
certi paesi, è giusto avere degli aiuti anche per gli esercizi di
vicinato, perché mantengono in vita dei territori, per cui la
direzione bene o male è giusta, ma non basta, perché la grande
sfida dei territori montani è la defiscalizzazione, perché,
parliamoci chiaro, la gente se ne va dalla montagna o non ci va
perché non conviene vivere in montagna, costa troppo, poi non
parliamo dei trasporti, ma quella è una questione più che altro di
abitudine, ma se convenisse vivere in montagna, allora la gente ci
ritornerebbe perché la vita è molto migliore.
Ovvio, le aliquote non possono essere decise dalla Regione, lo
sappiamo tutti, se non per alcune cose, addizionale IRPEF e tutto,
ma non è possibile che non ci sia una volontà di approfondire
questo tema della defiscalizzazione, di fare uno studio per capire
cosa servirebbe a certi territori che sono in grande sofferenza,
soprattutto quelli di media montagna e di alta montagna non
turistica. Non c'è questa volontà di attualizzare in chiave moderna
il concetto di zona franca, non c'è questa volontà purtroppo.
Abbiamo anche due Parlamentari che questa volta potrebbero
veramente fare la differenza. La Regione si dia da fare per trovare
delle soluzioni, per fare degli studi appunto per chiedere delle
deroghe anche allo Stato per certe zone altimetriche, per certe
zone montane, altrimenti da qui purtroppo non se ne esce e si
continuerà sempre ad avere uno spostamento dall'alto verso il
basso.
Finiamola allora con una certa ipocrisia del mantenimento del
territorio montano, perché se non vogliamo mantenere, favorendo la
defiscalizzazione per chi ci vive già in montagna e favorire chi ci
ritorna, allora smettiamola di parlare di montagna, facciamo prima
e concentriamo tutto verso il fondovalle.
Sappiamo tutti che sono temi molto complessi che non si possono
risolvere nel giro neanche di cinque anni, serve una programmazione
nel tempo, ma ciò che non si vede nel DEFR è appunto questa
programmazione, non si capisce, non sembra che si capisca questo
problema, quando oggi, purtroppo, è una grave emergenza.
Sappiamo benissimo dunque oggi chi sono gli ultimi, e sono gli
stessi che c'erano 50 anni fa, con la differenza però che sono meno
rispetto a 50 anni fa. Sta a noi scegliere, sta a voi in quanto
Governo scegliere, a noi in quanto opposizione proporre certi tipi
di soluzione, e lo stiamo facendo, per fare in modo che anche
quegli ultimi che rimangono lassù, non diventino anche loro delle
fotografie sbiadite di una Valle d'Aosta che non c'è più.
Presidente -
Altri? Consigliere Planaz ne ha facoltà.
Planaz (LEGA VDA) -
Continuiamo la discussione generale
su questo Documento economico finanziario, "Libro dei sogni".
Abbiamo sentito molte citazioni ieri: "Documento importantissimo
per la nostra Regione per questo triennio 2023-2025" e quant'altro.
Un po' critico, giustamente, dalla parte dell'opposizione, ma,
visto che parliamo di libro dei sogni, forse anche l'opposizione,
come tutto il resto dei Valdostani, si aspettava, leggendo questo
Documento economico finanziario, una visione un po' più
lungimirante nella risoluzione dei problemi, e faccio i complimenti
al collega Lavy che ha ben specificato alcune delle problematiche,
alcuni problemi fondamentali della nostra regione; e aggiungo anche
i meriti e mi congratulo con il consigliere e collega Aggravi, che
ieri ha illustrato nella relazione del nostro gruppo in un modo ben
chiaro le difficoltà e in che modo bisognerebbe intervenire nella
nostra regione, tanto per dare un'idea a quest'Aula, ma anche a
tutti i Valdostani, che il nostro gruppo ha le idee chiare sulle
tematiche più importanti della nostra regione.
Non entrerò nel discorso generale, perché ci sarebbero molte
tematiche, problematiche di tutti i giorni, dalle lunghe file di
attesa alla sanità al calo demografico a quant'altro, perché lo
faranno o l'hanno già fatto dei nostri colleghi, ma entrerò più nel
merito per quanto riguarda l'agricoltura, a volte ne ho anche una
colpa perché non parlo di altro, ma mi sembra un argomento
importantissimo per la nostra regione, come il turismo, come tutte
le attività produttive, ma perché questo fosse importante bisogna
incominciare a parlarne.
Parlandone, bisognerebbe intanto anche in questo caso avere una
visione innanzitutto di tutte le problematiche legate a questo
settore, ma una visione ben chiara, per cercare di definire tutti i
tasselli importanti per riuscire a dare una svolta a questo settore
che purtroppo, ahimè, oggi non c'è.
A pagina 16 di questo Documento c'è un dato che mi ha
incuriosito non poco sul valore aggiunto in agricoltura della
nostra regione che vede i dati del 2021 a -1,6 e poi i dati di
previsione del 2022 a +2,6, magari se l'Assessore mi spiegherà il
motivo di questo aumento del valore aggiunto in agricoltura che non
riesco a capirlo.
Spiego anche il motivo del perché non riesco a capirlo: non sono
un esperto di economia finanziaria, ma se parliamo di un'annata
passata come il 2021 che non era delle migliori, ma neanche delle
peggiori, arrivando a una previsione del +2,6 per l'anno 2022 dove
l'inflazione corre in agricoltura, e, me lo permetta, a più del
10%, e dove ci sono stati dei cali di produzione al 30-40%... se me
lo potrà spiegare tanto per capire e far capire che questi dati,
secondo me, non portano da nessuna parte.
Ma parliamo in generale, ho visto un paio di punti, comincio
dalla zootecnia, dove c'è un'attenzione al sostegno di questo
settore ma, secondo me, non ben chiara e spiego anche il
motivo.
Intanto io penso che, di qualsiasi attività si parli, la cosa
più importante per riuscir bene è che si abbia un minimo di
reddito. Questo, e non me ne voglia, Assessore, parlo con lei
perché è lei che dovrà poi rispondere a questo mio intervento, se
lo vorrà e se lo riterrà opportuno, se noi vogliamo arrivare
veramente a un valore aggiunto di previsione di questo tipo,
bisogna fare in modo che tutte le attività connesse a questo
settore abbiano un minimo di crescita e di visione futura.
Questo è da molti anni, e ripeto, non è tutta colpa del Governo
attuale e neanche solo del Governo, ci sono molte cause: se
partiamo dalla valorizzazione del prodotto più importante della
nostra regione che è il latte, solo ieri sono state premiate le
dieci migliori fontine - e faccio i complimenti ai vincitori, ma
non solo, anche a quelli che si sono impegnati ad arrivare con un
prodotto finale anche se non è nelle migliori dieci selezionate -
se vogliamo arrivare a dei prodotti di questo tipo, bisogna avere
una visione chiara dalla nascita, dalla produzione principale del
prodotto fino alla filiera finale, fino alla vendita.
Qui vedo poche righe al riguardo, in tutti questi anni - pochi
anni - che sono presente in Consiglio regionale ma già da prima...
vediamo che ci sono delle azioni mirate, ma riguardano solo una
parte del problema, bisognerebbe che l'intervento fosse più
allargato. Se noi vogliamo risolvere il problema, non possiamo
puntare solo sul latte. Perché oggi non riusciamo a valorizzare
questo latte?
È un problema di qualità del prodotto? É un problema di mercato?
Sono tutti questi fattori che vanno a indicare il prezzo del
prodotto finale e a dare un valore aggiunto - così vogliamo
chiamarlo - alle aziende che poi lavoreranno meglio, avranno delle
risorse da investire sul territorio.
Torniamo un attimo a quello che ha accennato adesso il collega
Lavy: se vogliamo dare un'importanza al nostro territorio e alle
attività del nostro territorio, dobbiamo dare la massima attenzione
a tutte le piccole parti di questo territorio, perché sennò poi ci
troviamo con tutti i problemi che ci troviamo ad affrontare oggi e
non li risolviamo, perché non possiamo pensare che con questo
documento - o con un Governo magari con meno o con diverse visioni
- si possa cambiare problematiche che stanno andando nella
direzione sbagliata, che non danno una stabilità come territorio,
sul come vivere il territorio, anche perché se pensiamo - come ha
citato prima il collega Lavy - al nostro passato, in quel tempo
avevamo una regione con una figura completamente diversa rispetto a
oggi.
Prima avevamo dei terrazzamenti tutti curati, oggi questi
terrazzamenti danno molto lavoro e oggi molta manodopera non c'è,
oggi manca tutta una serie di categorie di lavoratori, a partire
dall'agricoltore, tutti i lavori manuali stanno perdendo numeri, e
qui bisognerebbe già, a livello di formazione, di scuola già dai
primi anni, cercare d'indirizzare, perché sennò ci troveremo tra
qualche anno a essere tutti dei burocrati e non saremo più capaci,
non avremo più l'abilità di portare avanti certi mestieri che sono
importantissimi, perché non potremo mai pensare a una regione di
montagna meccanizzata.
L'altro giorno ho partecipato, come socio, all'assemblea
dell'Associazione Nazionale Allevatori dell'Anaborava dove è stato
chiesto agli allevatori presenti cos'è che avrebbero voluto della
nostra razza, lì si parla di selezione, come citato qua nel DEFR,
della selezione della nostra razza, per garantire un maggiore
reddito agli allevamenti, benessere animale e quant'altro; alla
fine, anche se con idee molto diverse, la cosa più importante,
emerge che manca una garanzia del reddito che non deve essere
scaricata sul nostro animale o sul prodotto, sulla qualità del
prodotto o anche sulla politica stessa, ma bisognerebbe fare un
cerchio di lungo spettro per cercare di avere più
collaborazione.
Io nel DEFR vedo molte associazioni, molti enti citati, anche
finanziati dalla pubblica Amministrazione, e fortunatamente io
penso che questa sia la direzione giusta su cui lavorare, ma non li
vedo a lavorare assieme. Bisogna cercare di far lavorare più
assieme tutte queste piccole associazioni - che ognuna fa un pezzo
importantissimo, in questo caso dell'agricoltura - per riuscire a
dare una risposta finale, perché se tutti fanno la loro strada ma
percorrono strade diverse, anche se non sono sbagliate, però si
rischia di avere un risultato finale che non va nella direzione
aspettata.
Non voglio dare tutte le responsabilità, però è una cosa che
portiamo avanti da tempo, sono cambiati molti Assessori, però la
linea su quel lato resta un po' sempre la stessa, ognuno guarda un
po' il suo piccolo feudo senza andare a vedere la generalità delle
problematiche e tende a scaricare le problematiche su un settore,
su un'associazione a seconda di come gli conviene.
Questa è una cosa che le suggerisco, Assessore, per riuscire a
dare delle risposte che forse, con tutti gli sforzi e anche gli
impegni economici che si investono in questo settore, potrebbe dare
una svolta, anche se non del tutto immediata, ma a lungo termine,
con dei risultati.
Cosa dire d'altro? Ho visto anche l'articolo sulla filiera
legno, e qui come posso non dire due parole?
In questi due anni di attività consiliare abbiamo presentato
iniziative e anche degli impegni per attivare una filiera del
legno, qui siamo di nuovo in un settore importantissimo per il
mantenimento del territorio.
La filiera legno è passata per anni che forse non era
sostenibile per un'economia di montagna, dovuta alla difficoltà di
lavorare nel territorio per accumulare certe quantità di legna in
zone montane diversamente della pianura, dove le attrezzature a
disposizione al giorno d'oggi consentono delle produzioni molto più
alte di quelle della montagna, però oggi ci troviamo in una
condizione dove con questa crisi energetica non si ha... io sento
tutte le attività che lavorano nel settore del legno, sia per
lavorazione sia per riscaldamento e quant'altro, che hanno la
difficoltà di reperire del legname perché forse più abituati a
recuperare legname nelle regioni vicine piuttosto che dalla Francia
e quant'altro; oggi gli stati e le regioni vicine hanno bisogno
loro di queste materie per l'aumento della richiesta che c'è stata
e noi, dall'altra parte, non siamo riusciti, non riusciamo ad
attivare una filiera del legno che, lo so anch'io, non andrà a dare
le risposte economiche a chi lavora in quel settore, però potrebbe
dare delle risorse aggiunte che potremmo reinvestire nel nostro
territorio e fare in modo di non trovarci nella situazione attuale
dove troviamo boschi, non dico tutti, ma molti boschi... e
purtroppo, se si fa un giro per la nostra regione, si trovano
completamente abbandonati, e avrebbero bisogno di un intervento
intanto per recuperare il legname che è lì che marcisce e crea,
anche dal punto di vista visivo al turista, un segno di abbandono
totale, ma poi anche dal punto di vista della sicurezza.
Abbiamo visto gli incendi, abbiamo visto una stagione, un anno
come quello che abbiamo passato dove la crisi climatica non solo ha
fatto dei danni per la carenza di piogge, ma ha anche innescato
degli incendi che abbiamo fatto fatica a contenere e che potevano
arrecare dei danni irreparabili. Se si fa prevenzione nel
mantenimento del territorio e nella cura, risparmiamo dei soldi che
dovremmo poi andare a mettere per le emergenze, perché le
emergenze, come ci insegnano questi due-tre anni, non costano poco,
costano care alla collettività.
Per questo motivo noi dobbiamo lavorare costantemente,
soprattutto per una regione come la nostra, ma non solo, però ci
concentriamo oggi su questa, per evitare e diminuire questi
rischi.
In un'iniziativa che avevamo esposto un po' di tempo fa,
l'assessore Marzi aveva detto che non si possono escludere tutti i
danni causati da eventi meteorologici o quant'altro. Escluderli lo
sappiamo tutti che non si può, ma possiamo limitarli, e l'unico
modo per limitarli è essere costantemente presenti sul territorio,
facendo attenzione a tutte le attività riferite al territorio che
potrebbero in questo momento storico dare un valore aggiunto alla
nostra regione e in più abbiamo un territorio curato da presentare
ai turisti che vengono a visitare la nostra regione e dall'altro
canto un po' più di sicurezza per quanto riguarda incendi,
alluvioni.
Anche la problematica in atto in questo momento - presente anche
a livello nazionale, dove si sta spingendo molto sulle scorte di
acqua - aumentare le scorte di acqua, di trattenimento dell'acqua
piovana... e ringrazio della mozione recepita anche dal Governo che
andava in quella direzione, però io mi auguro anche in questo caso
che il meteo cambi la sua direzione e che non passiamo un'altra
estate come quella scorsa, mi auguro che quest'inverno andremo
incontro ad abbondanti nevicate e ah piogge nel periodo
primaverile, sennò ci troveremo in una situazione veramente di
disagio.
Io qui non parlo per fare una critica, a nessuno, però per dare
un motivo e capire che in certe fasi emergenziali, come quelle che
stiamo vivendo, bisognerebbe che un Documento economico finanziario
come questo fosse più incisivo sulle problematiche.
Poi io capisco che forse dovremo imparare a vivere con queste
emergenze, perché siamo partiti dal 2020 con la pandemia, poi siamo
arrivati alla crisi climatica e alla guerra... lo capisco anche io
che se ogni 2-3 anni, ogni anno, abbiamo una crisi in atto e
dobbiamo andare incontro a quella crisi, forse dovremmo anche
cambiare il modo di preparare questi documenti, perché ci troviamo
sempre in fase emergenziale con un documento che aveva altre
prospettive, giustamente sugli investimenti e quant'altro.
È per questo che poi alla fine anche dalla parte
dell'opposizione resta un po' critica l'illustrazione di questo
Documento e come viene presentato. Forse viene presentato non
sottolineando abbastanza le problematiche in atto e con una carenza
di visione sul futuro.
Cosa aggiungere d'altro? A volte sembra che quando sei
all'opposizione ti si dica: "È facile, tanto lo dicono e poi noi
dobbiamo fare"; qualcuno ha anche osato dire "Se ci fosse stata la
Lega al Governo, come avrebbe affrontato questa crisi?".
Non sappiamo. Sicuramente ogni Governo, lo stiamo vedendo adesso
anche al Governo nazionale... giusto o sbagliato che sia, ogni
Governo e ogni gruppo politico fa le scelte nel modo che pensa
migliore e poi purtroppo i risultati si vedono sempre dopo e qui
non se ne fa una colpa, però un po' più di lungimiranza su questo
Documento economico finanziario in una fase delicata come questa
forse non andava male.
Presidente -
Altri interventi? Chi vuole intervenire in
discussione generale, è invitato a prenotarsi. Se non vi sono
richieste, chiudiamo la discussione... Consigliere Sammaritani, ne
ha facoltà.
Sammaritani (LEGA VDA) -
Tolgo dall'imbarazzo il
Consiglio. Per quanto riguarda questo DEFR, mi piacerebbe fare un
intervento che si ricollega a quello dello scorso anno, perché
proprio lo scorso anno, quando nel mese di dicembre abbiamo
discusso del DEFR precedente, avevo fatto delle osservazioni in
ordine proprio a come era costruito, nel senso che il DEFR, è già
stato detto da molti colleghi, è un documento importante, è
fondamentale, di programmazione, è un documento che sposa un poco
l'aspetto politico a quello amministrativo e quindi è importante
redigerlo, secondo me, in un certo modo.
Dicevo appunto l'anno scorso che era invece quel DEFR costruito
in modo troppo discorsivo, tanto che poi diventava difficile, se
non impossibile addirittura, fare dei raffronti in prospettiva, nel
senso che avevo detto: "Come si fa poi, se un DEFR è costruito o è
scritto così come un programma elettorale, negli anni successivi a
stabilire se i risultati sono stati ottenuti, con quali modalità,
con quali numeri, con quali somme investite eccetera?".
Avevo detto appunto quindi che sarebbe stato opportuno fare come
fanno poi peraltro - non è che fosse un colpo di genio mio
particolare - tante altre Regioni che prevedevano già all'epoca,
già in passato, delle singole schede per ogni materia, delle
tabelle vere e proprie in cui si diceva: "Questo è il risultato che
vogliamo ottenere, questi sono i soggetti che vogliamo coinvolgere
nell'azione, queste sono le norme che dobbiamo andare a modificare,
queste sono le somme che immaginiamo di andare a spendere", questo
detto in termini molto grossolani, generici.
Devo dire che finalmente quest'anno in effetti abbiamo visto un
cambiamento, perché - già come è stato detto in sede di
presentazione da parte dell'assessore Marzi, ma così come è stato
rilevato inevitabilmente e correttamente da altri colleghi -
effettivamente questo DEFR ha un aspetto non solo grafico ma anche
di contenuti diverso da quelli precedenti, perché effettivamente
abbiamo, non solo, come ha detto l'assessore Marzi, anche
l'indicazione degli oneri finanziari che il DEFR appunto indica
nelle varie materie e nelle varie azioni amministrative, ma anche
qualcosa di più, cioè abbiamo delle schede obiettivo che ci dicono
quali sono i soggetti responsabili dell'attuazione, i destinatari,
il collegamento con altri documenti di programmazione strategica,
le risorse finanziarie e soprattutto, direi, anche molto importo
importante, i tempi di realizzazione dei vari obiettivi.
Questo sicuramente è un miglioramento. È un miglioramento però
che ci fa dire: bene, forse benino, perché effettivamente poi
andiamo a vedere i singoli settori, i singoli campi, non li ho
presi in esame tutti, naturalmente, perché in parte non sono
prettamente di mia competenza e peraltro, come è già stato detto,
sono parecchie pagine, quindi diventa un po' difficile fare delle
comparazioni complessive, in ogni caso ho preso semplicemente - e
qui spero non se ne avrà l'assessore Caveri perché faccio
riferimento alla scuola e all'istruzione ma è solo per
esemplificare - delle schede obiettivo, io sono andato a vedermi i
DEFR del 21-23, del 22-24 e 23-25 per fare questa sorta di
comparazione, e, per esempio, a proposito della scuola, abbiamo uno
degli obiettivi che si diceva già nel 21-23: "La risoluzione delle
questioni del precariato, per esempio, la questione di una scuola
realmente bilingue aperta al pluri bilinguismo, affrontare la
questione della dispersione e abbandono scolastico, mettere mano a
istruzione tecnico-professionale" e c'erano circa sette punti,
quelle erano le priorità del 21-23.
Se andiamo a prendere le priorità del 22-24, sono esattamente le
stesse, scritte nello stesso modo, con la stessa punteggiatura, non
cambia una virgola.
Nel 23-25 ecco che qualcosa cambia, perché effettivamente
abbiamo visto strutturalmente c'è la scheda obiettivo e quindi si
parte dal discorso del successo formativo, un'espressione che
peraltro non mi piace per nulla ma comunque tant'è, è fin troppo
abusata, quindi partendo dal successo formativo e la prevenzione
della dispersione scolastica, praticamente nella scheda poi
ritroviamo esattamente le stesse priorità di prima, quelle della
scuola professionale, del precariato e via dicendo.
Se la costruzione dev'essere questa, forse - per questo ho detto
benino ma non bene o benissimo, nel senso che è un'evoluzione,
siamo in evoluzione, spererei che ci fosse un qualcosa di più, per
esempio, al di là della scuola o di altri enti strumentali per
esempio come la SFOM e il Conservatorio dove abbiamo anche lì
razionalizzazione dei costi, ricerca di finanziamenti alternativi,
questi erano praticamente gli obiettivi del 21-23, del 22-24,
adesso ne sono stati aggiunti anche altri ma ci sono sempre anche
questi, quindi non è che è cambiato molto e non cambiare molto vuol
dire anche che non sono stati risolti i problemi evidentemente,
perché se gli obiettivi sono sempre gli stessi...
È stato già detto da altri, dai colleghi che mi hanno preceduto,
ricordo particolarmente il collega Carrel che ha parlato del Testo
unico sugli Enti locali; qui purtroppo siamo fermi da tempo, c'era
una disposizione normativa, è stata richiamata anche dalla collega
Guichardaz, che prevedeva che per il dicembre del 2021 il lavoro
fosse fatto, in realtà il lavoro non è stato fatto, è stato solo
abbozzato nel suo inizio ma, in realtà, non è più andato
avanti.
Questo è uno dei temi fondamentali, bisogna fare le riforme,
perché fare le leggi... come anche peraltro sbandierato,
correttamente dal suo punto di vista ma io non condivido, dal
presidente Lavevaz nel passato dicendo: "Non ci sono crisi, non c'è
niente, tanto le leggi le stiamo facendo"; le leggi si fanno, non è
un problema, anzi, in Italia e anche qui se ne fanno fin troppe di
leggi, il problema forse sarebbe quello di toglierne alcune, fare
dei Testi unici, semplificare, è uno dei temi del Testo unico sugli
enti locali.
Abbiamo una normativa che... è confessato nello stesso DEFR, c'è
un passaggio che dice testualmente "È fondamentale operare una
semplificazione, un coordinamento delle norme attualmente in
vigore, la cui lettura e interpretazione risultano estremamente
difficoltose, anche per gli esperti della materia, in quanto le
stesse, per la disposizione di carattere generale e disposizioni
specifiche inserite in leggi diverse, sono circa una decina".
Allora laddove ci dovrebbe essere un'unica legge, ce ne sono
dieci solo per quel settore lì, "Segretari comunali ed esercizi
associati degli enti locali" eccetera; figuriamoci, visto che è
difficile persino per gli esperti in materia capire cosa c'è
scritto e come si coordinano le norme, figuriamoci per un profano o
quasi profano, per uno che si avvicina alla materia o comunque
anche semplicemente per uno che la materia la deve applicare e
magari, come capita a qualche Segretario comunale, non è nemmeno
tanto esperto in diritto, stranamente, ma questa è una nostra
particolarità valdostana.
Quindi è chiaro che le leggi non sono da fare, perché spesso poi
le fanno gli uffici, quindi non è che siano dei grossi meriti di
noi, amministratori o politici, le leggi vanno forse più tolte che
fatte.
Va semplificato il sistema, il quadro normativo, vanno fatte le
riforme. Queste riforme per adesso non le avete fatte, non ne avete
fatta neanche una, vi voglio solo ricordare che fra qualche mese
siete al giro di boa, siamo a metà legislatura, e se non vi
sbrigate, non le farete mai più.
Presidente -
Ci sono altri interventi in discussione
generale del Documento di economia e finanza? Consigliere Rollandin
ne ha facoltà.
Rollandin (PA) -
Le analisi che sono state fatte del DEFR
sicuramente hanno messo in evidenza tutta una serie di specifiche
che vanno nella direzione in parte di modificare quanto fatto
nell'anno precedente e soprattutto per tenere conto delle analisi
di quello che si è fatto rispetto a quello che si è detto; altri
colleghi hanno già fatto presente che non è così facile mantenere
quanto viene stabilito con il DEFR ...che si sono succeduti le
proprie preoccupazioni.
C'è un aspetto che è sicuramente importante: capire quali sono i
finanziamenti che possono essere utilizzati durante l'anno.
Nel DEFR di quest'anno noi abbiamo i programmi e i
cofinanziamenti europei, statali e regionali, in quel capitolo noi
abbiamo la possibilità di verificare se e come ci sono delle
modifiche che vanno nella direzione giusta, cioè di avere,
soprattutto nell'ambito della disponibilità dei fondi, quanto era
stato chiesto nell'anno precedente e che continuiamo a chiedere,
giustamente, anche quest'anno.
Dobbiamo però notare che gran parte di quello che era stato
scritto l'anno scorso non è stato realizzato e la paura è che
quello che si dice e che è scritto nel DEFR di quest'anno faccia la
stessa fine, ma non per non poter o non voler utilizzare al meglio
queste disponibilità, ma perché nella gran parte durante l'anno ci
sono delle modifiche, alcune necessarie, ma per lo più legate a
interventi che vanno a modificare quello che nel DEFR è
scritto.
Questa è un po' la valutazione che negli anni si è ripetuta,
quindi non è la questione di uno che è più valido dell'altro,
piuttosto è il fatto che gradualmente, nell'ambito di quello che
avviene nella prosecuzione dell'attivazione dei programmi, ci sono
regolarmente delle modifiche che portano a cambiamenti anche
sostanziali.
Questo è un po' un punto delicato del DEFR, anche l'esposizione
che è stata fatta da parte dell'Assessore di questo programma va
nella direzione di salvaguardia, di poter tener conto che comunque
ci sono dei fondi importanti sicuramente, ma mancano tutta una
serie d'interventi che noi avevamo suggerito e chiesto, anche a
livello nazionale, che non ci sono.
Soprattutto su questo punto credo che sia a breve necessario
reintervenire perché sennò credo che ci saranno dei movimenti
molto...
Vado in particolare a sottolineare il discorso che ha preso in
considerazione molti interventi durante l'anno, parlo del discorso
della possibilità di avere attraverso le note preoccupazioni a
livello di collegamento con il Parlamento e che purtroppo noi non
abbiamo ottenuto... parlo delle acque, parlo della difficoltà che
abbiamo e che non solo non si è risolto, ma si è aggravato nel
momento in cui c'era la Commissione paritetica, c'erano degli
interventi che dovevano essere conclusi nell'anno in corso e che
ancora oggi sono ad aspettare e portano a dei disavanzi molto alti,
che rischiano di togliere uno dei punti capitali della nostra
regione, la ricchezza dell'acqua. Se non siamo in grado di gestire
le acque, è chiaro, è importante.
Allora che cosa possiamo fare? Anche con questo DEFR non c'è
soluzione che possa essere presa se non c'è la possibilità di
attivare i servizi che possano essere in qualche modo collegabili a
una volontà globale, non solo della Regione ma anche dello Stato,
di mantenere le legittime possibilità di attivazione da parte della
Regione.
Sul resto molti dei colleghi hanno già detto, quindi non sto a
ripetere quanto ormai conosciamo.
Credo che sia molto importante concentrarsi sulle disponibilità
finanziarie e che purtroppo dobbiamo registrare deficit molto
alti.
Io spero che ci sia la possibilità e la volontà di arrivare su
questi punti a dei fornimenti tali che possano dare la possibilità,
a chiunque governi, di portare avanti delle proposte che giacciono
ormai da anni.
Presidente -
Vi sono altri interventi in discussione
generale? Consigliere Lucianaz, ne ha facoltà.
Lucianaz (LEGA VDA) -
Io, come al solito, darò un taglio
un po' diverso, spero di non suscitare troppa acredine.
Intervengo in italiano, così tanto per capirmi con la
maggioranza, memore della plateale scorrettezza orchestrata durante
lo scorso Consiglio nei miei confronti da parte di chi ha
riportato, comunque sottoscritto, affermazioni erroneamente
tradotte dal francese, e poi ha permesso di giustificare una
risoluzione di condanna, consentendo quindi a qualcuno di ricamarci
la propria narrazione, ma tant'è questa è la correttezza dimostrata
e anche su questo i Valdostani sapranno giudicare.
Premesso ciò, vorrei anzitutto complimentarmi con chi ha
concretamente redatto il Documento economico finanziario regionale
oggi in discussione: lo ritengo un lavoro molto utile e di buona
fattura, tanto che proporrei di lasciarne addirittura qualche copia
in distribuzione nelle scuole superiori o anche solo qui in basso
nella hall del Palazzo a disposizione di tutti i Valdostani che ne
facciano richiesta; sarebbe una valida occasione per i cittadini
che ne sono interessati per capire le dinamiche della macchina
amministrativa e le scelte del Governo regionale.
Eccoci dunque a parlare di questo Documento d'indirizzo; nel
giudicarlo, nel complesso, io individuo due sensibilità
particolari, due attenzioni determinanti: l'attenzione per gli Enti
locali e il funzionamento della macchina amministrativa regionale;
denota molta meno sensibilità, al contrario, per la difficilissima
situazione economica che ha sconvolto le tasche di tanti Valdostani
e soprattutto di piccole e micro piccole imprese - un mondo che
conosco meglio - che non riescono più materialmente a sostenere le
spese energetiche impazzite e poi poca, pochissima attenzione per
l'aspetto culturale valdostano, ma ci ritornerò.
L'attenzione all'universo informatico, le impressionanti cifre
riservate al processo di digitalizzazione dell'Amministrazione
pubblica sono un segnale chiaro di quali siano le priorità di
questo Governo, ma il Governo dovrebbe anche tenere in
considerazione che oltre tre famiglie su dieci, dati aggiornati al
2021, ripeto, oltre tre famiglie su dieci, cioè tremila famiglie su
diecimila, non hanno ancora la disponibilità di un PC e di una
connessione da casa, come indicato a pagina 55.
Quello che mi preoccupa, vedete, è che nel concreto si sta
creando una palese discriminazione tra chi ha accesso direttamente
da casa sua alla rete e chi, invece, deve seguire un percorso
decisamente più tortuoso, vedi quanti hanno potuto o voluto
accedere alla misura del Bonus Social Valle d'Aosta 2022. Durante
l'udienza in Commissione consiliare sono state le Organizzazioni
sindacali - e soprattutto le Associazioni di consumatori, venerdì
scorso - ad aver evidenziato il problema che, per tanti nuclei
familiari che avevano diritto al bonus, il fatto di non avere un
agevole accesso alla piattaforma è stato, probabilmente, una delle
cause della mancata richiesta.
La manovra di 8 milioni di euro, volta all'aiuto di contenimento
all'incremento dei costi energetici, oltre che a misure statali -
dare un piccolo contributo ai nuclei familiari meno abbienti -
purtroppo non è stato per tutti, quindi ok la digitalizzazione, ma,
come abbiamo sentito negli anni scorsi, "che nessuno rimanga
indietro".
La situazione economica in Valle non è florida. Leggo sempre a
pagina 55 ai dati del 2020: "La percentuale delle famiglie che
dichiarano di non poter sostenere una spesa imprevista dal valore
di 800 euro è pari al 32%, in aumento rispetto all'anno precedente.
Infatti è confermato che circa un terzo delle famiglie valdostane
non riesce a risparmiare. Quel che è peggio, se possibile, è che
circa un terzo delle famiglie valdostane ritiene che la propria
situazione economica si sia deteriorata rispetto all'anno
precedente mentre, peggio ancora, un terzo delle famiglie ritiene
che la sua situazione personale non migliorerà nei prossimi cinque
anni.
Ma - lo dico a chi non ha l'informazione - la notizia fresca di
questa settimana: avremo un nuovo idroscivolo con partenza e arrivo
nella vasca dedicata all'esterno della piscina di Pré-Saint-Didier
dal costo di 1 milione e 400, che andrà a sommarsi ad altri lavori
per complessivi 6 milioni e 700 e avremo 4 milioni dedicati
all'Area Caravex per custodire i beni della Sovrintendenza, 14
milioni per rifare le scuole Manzetti, con una palestra che è un
attico, non ho capito bene, comunque è al quarto piano e avanti di
questo passo.
Anche io mi sono concentrato su due punti del DEFR, magari un
po' populisti per qualcuno però ritengo di muovere le mie critiche
che vogliono essere utili a migliorare le condizioni
socio-economiche dei Valdostani, parlo dei musei valdostani, tanti
musei, tantissimo denaro pubblico investito in queste strutture. Ho
apprezzato il riferimento del Presidente ieri al Museo di Scienze
Naturali di Saint-Pierre dedicato a Efisio Noussan, perché,
effettivamente, ne vale la pena, ma quante altre strutture poco
utilizzate, saltuariamente o per nulla utilizzate, abbiamo nella
regione?
Senza citare la medaglia d'oro, che è l'interminabile attività
cantieristica dell'area megalitica di Saint-Martin-De-Corléans, di
cui leggo ancora "Un ampliamento della parte museale, creazione di
sala civica, spazio per le esposizioni temporanee". Forse non se ne
sentiva il bisogno, comunque direi che in quel museo una nuova
sezione dell'area romana mi pare aver capito... abbiamo già sentito
di tutto, dalle attività commerciali a quant'altro. Magari si
poteva in quegli spazi sistemare appunto i beni della
Sovrintendenza, senza spendere altri 4 milioni in quell'area di
Gignod.
Ma va bene, per rimanere nel tema delle mostre, abbiamo la
pretesa di realizzare, cito ancora dal DEFR: "Il rilievo nazionale
ed internazionale nonché legate al territorio, presso il Centro di
Saint-Benin", quindi altri spazi espositivi. Il centro di
Saint-Benin, il Museo archeologico regionale, la chiesa di San
Lorenzo, l'Hôtel des Etats, poi il Castello Gamba, il Forte di
Bard, i Castelli di Saint-Pierre, il Castello di Quart e la Maison
Caravex che ancora, come dicevo, è in attesa dell'ormai citatissima
collezione Cerise che invece giace ancora con tutti questi spazi
ancora negli scantinati - credo attualmente ancora a Saint-Benin ma
mi pare che venga spostata in qualche magazzino di Quart - e
speriamo ancora completa e in buone condizioni.
Quindi enormi spazi, tantissimi spazi, e poi ci ritroviamo con
delle opere d'arte relegate nei cartoni o chissà dove, ma ne
dimentico sicuramente anche altri.
Secondo me questa non è una gestione razionale di questo immenso
patrimonio.
C'è un coordinamento in tutto questo? Ci sono investimenti
formidabili, poderosi finanziariamente, ma credo che si possa
gestire sicuramente meglio tutto questo tesoro che ci
appartiene.
Il secondo punto che ho scelto è il treno, Iniziamo con
l'idrogeno. Ci sarebbe da chiedere se questo Governo crede
nell'idrogeno, io, da come ho capito, direi "Ni". Si prevede
l'acquisto di un mezzo a idrogeno per il trasporto pubblico per
Aosta ma non mi pare che ci siano segnali chiari d'investire in
quella direzione, eppure alla Regione non mancano gli elementi
fondamentali per la separazione dell'idrogeno.
Leggo infatti a pagina 179 che, per quanto riguarda soluzioni
energetiche a minor impatto ambientale, oltre alla scelta
dell'elettrico, si sta valutando la scelta dell'idrogeno mediante
la ricerca, cito, "Di un'adeguata strategia in modo da definire gli
step necessari per disporre delle infrastrutture di produzione,
punti di distribuzione eccetera eccetera", quindi morbidi, come
diciamo a Charvensod, molto morbidi.
Parliamo del treno, allora: 130 milioni previsti dal PNRR sulla
linea elettrificata, ma che siano disponibili, perché sapete bene
anche voi che in questi giorni, è notizia di ieri: si paventano
delle manovre sul piano PNRR a Roma, a causa dei cresciuti costi
delle materie prime probabilmente tanti progetti verranno
accantonati.
La realizzazione della linea elettrica, dovessero mai partire i
lavori, comporterà disagi gravissimi per diversi anni, più o meno
quanti ne comporterebbe più o meno nello stesso periodo la chiusura
totale del tunnel del Monte Bianco.
Dunque anni di linee alternative su gomma, per poi avere che
cosa? Avere una linea, d'accordo, completamente elettrificata fino
ad Aosta ma nella situazione di due secoli fa, del 1886, sempre con
un solo binario, con tutti i pericoli e la problematicità di una
sola rotaia, percorsa più volte e più volte al giorno. Lavori per
corrispondenti 260 miliardi delle mie vecchie lire, di quei tempi,
che corrispondevano a circa la metà delle entrate annuali derivanti
dall'Iva su importazione percepita in Valle negli anni d'oro.
Dicevo centinaia di milioni di euro per avere, immagino, un
treno che viaggia sempre alla stessa velocità, e quindi con i tempi
di percorrenza anacronistici, magari elettrificati ma viaggiamo
alla velocità del 1800.
Senza parlare poi dei treni bimodali, cari a qualcuno qui in
quest'aula. Io ho due figli che viaggiano sui treni e a tavola se
ne parla spesso. Vi faccio un esempio: solo martedì mattina, ieri
l'altro, un guasto elettrico ha bloccato per oltre 20 minuti il
treno nelle vicinanze di Nus, sempre quei treni rosso e neri a cui
siamo tanto cari. Il treno, partito da Aosta alle ore 06:40, è
arrivato a Torino Porta Susa alle ore 09:20, oltre due ore e mezza,
più altre dieci per arrivare a Porta Nuova.
Immaginate chi aveva appuntamenti, lezioni all'Università
eccetera eccetera.
Ma non è finita, al ritorno:
rebelote
, il treno partito
da Torino alle ore 16:25 è arrivato ad Aosta con oltre 20 minuti di
ritardo. Verificate.
Qui non si tratta di acquistare treni nuovi o super
digitalizzati, qui il problema è farli funzionare e che arrivino in
orario, magari che si controllassero i biglietti, come mi
raccontano i figli che, soprattutto sulla tratta Torino-Milano, c'è
una calca terribile ma nessuno sale più a controllare i biglietti,
quindi più gente si ammazza, meno gente paga, giustamente hanno
trovato una soluzione.
Sempre martedì mattina però, l'ho verificato io stesso, uscito
dall'incontro qui in Commissione, al passaggio a livello appena
dopo la stazione sono arrivato alle ore 12:36 con le sbarre già
abbassate e sono state rialzate alle ore 12:43, sette minuti fermi
lì di attesa e in Via Carrel con il traffico bloccato, la rotonda
bloccata, i pullman che facevano fatica a passare.
Ma qua siamo a due secoli fa, qua altro che digitalizzati. In
Svizzera tu vedi passare un treno, anche in aperta campagna, e dopo
5 secondi le barre si rialzano, qui 7 minuti.
È passato un treno alle ore 12:40, poi ne è ripassato un altro
alle ore 12:43 però dico, c'è modo e modo per far funzionare i
treni. Se non siamo capaci a far funzionare i treni, che siano
elettrici, bimodali o a idrogeno, andiamo a imparare dai nostri
vicini Svizzeri, loro li sanno far funzionare i treni, non ci vuole
tanto.
Se si crede nel treno, si investa nel treno, si faccia uno
studio approfondito sulle possibilità di avere una linea come si
deve, doppia via, con gallerie diritte, no a 90 gradi come quelle
attuali quasi, si valuti la volontà dei nostri vicini della Vallée
de l'Arve che non vogliono sentire di raddoppio stradale ma che
però vorrebbero allungare la linea da Le Fayet fino all'Italia.
Stessa cosa in Tarantaise che sono un cul de sac, sapete che ci
sono milioni di sciatori nella Tarantaise che è sufficiente un'auto
di traverso sulla statale e sono bloccati, non hanno altre vie
d'uscita per tutti i mesi invernali.
Qui invece si va avanti a rattoppi,
un peu comme ci un peu
comme ça
. Va bene, allora si crede nel treno ma si crede fino a
un certo punto.
Di zona franca non se ne parla, eppure sulla zona franca ci
sarebbe da discutere parecchio sugli aspetti fiscali, un esempio
sono gli oneri di sistema, su certe accise si potrebbe lavorare ci
fosse lavoro, non possiamo approfondire oltre.
Ora mi rivolgo alla sensibilità degli Autonomistes, io li
definirei Autonomistes 4.0.
Questo corposo DEFR è composto da 222 pagine, sapete quante in
francese? Due. Due pagine in francese di introduzione al DEFR oltre
a qualche sparuta intitolazione di capitoli.
Quindi 2 pagine su 222 fa lo 0,90%. Questo è uno degli
innumerevoli esempi di quale sia la reale dimensione della lingua
francese in Valle d'Aosta, nella realtà valdostana, anche qui lo
0,90%.
La situazione del francese in Valle d'Aosta è preoccupante,
quasi disastrosa direi; sebbene la nostra Regione possa vantare la
presenza di un ottimo office de la langue française, l'attività
dell'Alliance française, la Saison Culturelle con partecipazioni
prestigiose, qual è la realtà nelle vie di Aosta, nei nostri
Comuni? I nostri giovani, lo sport, la radio, i giornali, le
letture... di quale francese si parla ancora? E poi di quale
livello?
Sappiamo bene che les Autonomistes lo sanno meglio di me che la
lingua francese è uno dei pilastri dell'autonomia valdostana; il
francese rientra prepotentemente negli accordi di pace del 45 e mai
potrà essere messo in discussione dallo Stato italiano, ma il vero
problema non è quello, è che cosa vuol fare il Governo, cosa vuol
fare la politica del francese in Valle d'Aosta.
La missione 1 C3 del PNRR ne parla del francese? Assolutamente
no. Il patois lasciamo perdere il franco-provenzale, ci ritornerò,
ma in un'altra occasione.
La missione N1 C1 si occupa di attrattività dei borghi nel
capitolo della cultura, ci si occupa di riqualificazione
dell'edilizia scolastica. E poi? Niente di più.
La cultura immateriale, quella vera, quella nostra, quella che
per secoli si è trasmessa da padre in figlio che ha permesso a noi
Valdostani, fieri fino ai nostri giorni di sentire uno spirito
valdostano, di sentirci gruppo, etnia, questo è finito? Non c'è più
nulla che si programmi per il futuro?
Musei, bene, abbiamo archivi, registrazioni di testimonianze
d'antan, folklore, tutto bello. E il futuro?
Nelle scuole valdostane dell'infanzia ed elementari registro che
piuttosto ci si preoccupa di lavorare su prospettive egualitarie,
rispetto reciproco, valorizzazione delle differenze, coinvolgendo
gli alunni sul tema del corpo, e non vado oltre.
Altro che chez-nous sotto il banco che avevamo noi, altro che la
civilisation valdôtaine.
Ma io mi chiedo, Autonomistes 4.0, ma dove state portando le
generazioni dei Valdostani? Che cosa rimane del particolarismo
valdostano? Les revendications ethniques con cui siamo cresciuti?
Vedo qualcuno qui nell'aula che sicuramente ha partecipato con
spirito a queste iniziative.
Non volete più Valdostani? In cosa consiste allora l'autonomia?
Scusate... Che senso avrebbe ancora l'autonomia se non serve più
avere dei Valdostani?
Cosa fa di concreto la scuola di questo Governo? A pagina 129,
nel capitolo Sovrintendenza agli studi, leggo: "Per quanto attiene
al settore istruzione, il ruolo della scuola, che è un fattore
determinante per il futuro del Paese", e quindi penso che si guardi
all'Italia, ci si rivolge all'Italia, non certo più alla Valle
d'Aosta, "É che deve tenere conto (la scuola) dei cambiamenti di
questi ultimi anni caratterizzati dall'emergenza sanitaria,
offrendo nuove prospettive e consentendo ai giovani di vincere
paure e insicurezze". Questo è il futuro della scuola
valdostana.
E della cultura valdostana... io ho apprezzato enormemente
l'intervento del collega Lavy, perché lì si sente ancora uno
spirito, si guarda al futuro, si vuole vivere e l'ho veramente
apprezzato.
Ma l'ethnie valdôtaine di cui andavamo fieri, si può ancora
nominare o è scorretto parlare di ethnie oggigiorno? Ditemelo
voi.
L'Union Valdôtaine batte un colpo? Esiste ancora l'Union
Valdôtaine che abbiamo conosciuto ai nostri tempi che lottava per
l'affermazione dei diritti linguistici e culturali?
A me sembra adesso una parodia dell'Union Valdôtaine quella
attuale, scusatemi, ma io li ho vissuti quei tempi e ho discusso
decisamente tanto con quel mondo.
Prioritario per questo Governo è implementare la formazione dei
docenti, leggo a pagina 129, in particolare nell'ambito del
digitale, dell'inclusione del plurilinguismo e dell'educazione
civica, con particolare riguardo alla conoscenza della Costituzione
e alla cultura della sostenibilità, e ancora lì la scuola si
ferma.
L'unica volta che trovo il termine francofono su tutto il DEFR è
quando si parla di Università, perché c'è un riferimento ad Aosta,
dalla spiccata vocazione internazionale ed europea, promuovendo
reti con le Università francofone, E non c'è altro.
Quindi, ripeto, del francoprovenzale non ne voglio parlare,
perché poi vado su critiche che paiono inopportune, in quest'aula
non è permesso utilizzarlo nonostante la legge italiana, la 482, lo
cito ancora, lo preveda, ma speriamo in bene, magari prima della
fine della legislatura riuscirò ad avere questa soddisfazione.
Io non so se andare oltre, probabilmente ho disturbato le
sensibilità di parecchi di voi, però su tutta la cultura valdostana
nel DEFR trovo tre righe e mezzo, dove si parla di sports
populaires, dove si parla di francoprovenzale, dove si parla di
tutto il nostro mondo valdostano, mentre, ad esempio, sugli
accompagnatori di mezza montagna si dedica il doppio dello spazio,
oppure sul marchio "Ombrello", molto più spazio sul DEFR che la
cultura valdostana.
Io non so, Autonomisti 4.0, dove volete portarci?
Presidente -
Siamo sempre in discussione generale. Altri
si prenotano per intervenire? Ci sono altre richieste? Se non ci
sono richieste, chiudo la discussione generale. Non vedo richieste,
la discussione generale è chiusa.
Sono pervenuti nel frattempo 34 ordini del giorno. Come dicevo,
la discussione generale è chiusa. Per il Governo, l'assessore
Sapinet, ne ha facoltà.
Sapinet (UV) -
Alcune brevi considerazioni. Un documento
immediato che, per quel che riguarda l'Assessorato all'agricoltura,
certifica come le attività dei Dipartimenti siano consolidate.
Nello specifico, sull'agricoltura il sostegno alla zootecnia, che
ha citato il collega Planaz, confermato dalle importanti risorse su
monticazione e rassegne, con la collaborazione di enti e
associazioni, enti e associazioni che ovviamente sono di casa per
quel che riguarda l'Assessorato, che si è voluto assolutamente
creare un dialogo continuo, un dialogo che dura ormai da due anni e
nell'ambito del quale è stato creato uno dei tanti supporti come il
tavolo tecnico legato al settore zootecnico e lattiero
caseario.
Un lavoro centrato su quelle che saranno le nuove misure della
programmazione 2023-2027 con correttamente una visione che non deve
essere per domani ma per i prossimi anni.
Domani, lo citava, ci sarà la premiazione del Modon d'Or, una
premiazione delle migliori 10, ma una testimonianza di una grande
qualità in un anno difficile, per cui un lavoro continuo che sarà
sul disciplinare, sul sostegno ai caseifici e con la grande sfida
del prezzo del latte.
Il Consorzio di miglioramento fondiario e il settore irriguo ma
anche un ragionamento sull'accessibilità, e su un ordine del giorno
avremo l'opportunità di parlarne.
Una particolare attenzione dovuta alla fragilità legata ai
cambiamenti climatici.
La sfida sulla promozione dove avremo un 2023, comunque si spera
di un ritorno alla normalità, senza troppe emergenze, questa è la
speranza, lasciandoci alle spalle il Covid, la guerra e la siccità,
con una collaborazione continua, per quel che sarà con
l'Assessorato al turismo.
Sulle risorse naturali, e lo citava il collega Planaz, il
discorso della filiera legno: qui si prosegue, si va avanti con
un'azione di rilancio dei cantieri forestali, dove non sono solo i
numeri degli operai, 400, ma le grandi opportunità che vengono
anche riposte sul territorio per le nostre imprese, e da qui, con
la nascita dell'albo imprese, il percorso formativo e il lavoro con
il collega Bertschy per quel che riguarda alcune nuove opportunità
d'insediamento.
Sul Corpo Forestale, la necessità e la priorità assoluta della
copertura della pianta organica ed un'azione fondamentale delle
quattordici stazioni dislocate sul territorio, un territorio che è
monitorato e un territorio che, grazie alle stazioni forestali, è
riuscito a superare eventi difficili, come quello dell'incendio di
Fontainemore, e la gestione dell'emergenza che avrà nella struttura
Sistemazioni Montane un'importanza strategica.
In questo contesto quindi abbiamo voluto sottolineare le nuove
sfide, e ringrazio anche il collega Marzi per il lavoro svolto, per
questi quattro obiettivi che permettono sicuramente una migliore
lettura, una miglior comprensione e anche un maggiore impegno da
parte nostra, quindi per le risorse naturali l'implementazione
della fruibilità della rete sentieristica, con un impatto
finanziario di 100 mila euro sul 2023, 250 mila sul 2024;
l'approvazione del programma forestale regionale, quindi con un
impatto finanziario di 150 mila euro sul 2023, 75 mila sul
2024.
Il passaggio, per quel che riguarda l'agricoltura quindi, alla
nuova programmazione con 3.500.000 euro per le prossime annualità e
poi complementare il sostegno al settore con misure regionali, in
particolar modo con un'attenzione per quello che sarà anche il
discorso sulla zootecnia.
Non ritorno sul particolare momento dell'agricoltura, sulle
grandi difficoltà di quest'anno, si è cercato di non subire una
crisi, ma affrontarla di petto, e credo che il Bonus Entreprise ed
altre iniziative siano una prima risposta e che hanno avuto un buon
successo sul territorio.
Il problema della montagna, che citava il collega Lavy che non
vedo in sala e mi dispiace sicuramente per chi vive in montagna è
un momento difficile, ma abbiamo anche una speranza o qualche
aspetto positivo che ci lascia il Covid, penso al lavoro agile che
permetterà un nuovo insediamento, che sta permettendo un nuovo
insediamento sui nostri territori, perché ci sono anche dei Comuni
di media montagna o di montagna che stanno contrassegnando un
aumento demografico, piccolo ma comunque significativo. Io sono un
esempio di qualcuno che ha fatto un percorso inverso.
Siamo qui sicuramente ad affrontare i problemi, a cercare di
risolverli; citava sempre il collega Lavy quello della scuola, io
vivo in una realtà dove una scuola è ancora aperta grazie alle
collaborazioni con le scuole vicino, così come sui nostri
villaggi.
Chiudo brevemente, rispondendo anche al collega Lucianaz,
ricordando che l'Union Valdôtaine esiste ancora, sempre con il
medesimo simbolo e anche con lo stesso nome che, a differenza di
altri, non abbiamo voluto modificare.
Presidente -
Sempre in fase di replica, si è prenotato
l'assessore Caveri, a cui passo la parola.
Caveri (AV-VdA Unie) -
Qualche valutazione, prima di
entrare nel merito delle questioni, più politiche. Io direi: "Il
catastrofismo non abita qui", ho trovato suggestivo chi vede
solamente nero con una logica che, talvolta, presenta anche un po'
l'autolesionismo.
Qualcuno l'ha fatto anche sul filo dell'ironia che, talvolta, è
suonata come scarsamente utile per la discussione, a meno che alla
fine non si sia nelle discussioni qui abbacinati da una sola luce,
cioè non parlare tanto qui nel rapporto con i colleghi, ma parlare
prevalentemente ai propri elettori.
Ringrazio invece chi ha segnalato necessità e opportunità,
nessuno ha la verità in tasca, e questo vale per gli uni e per gli
altri, ma alcuni scelgono invece il detto di Bartali: "Tutto è
sbagliato, è tutto da rifare".
Ho ascoltato da questo punto di vista alcuni imbarazzanti
zibaldoni da chi si sente in cattedra su qualunque argomento, mi
felicito con certi generalisti di cui sarebbe interessante leggere
successi o insuccessi della loro vita, e certa sicumera talvolta
anche offensiva credo che non dovrebbe far parte di una dialettica
politica su dei documenti così importanti.
Trovo anche singolare chi parla d'autonomia e aderisce a partiti
nazionali come se nulla fosse.
Per quel che riguarda i temi del DEFR che riguardano
l'Assessorato che ho l'onore pro tempore di occupare, da una parte
esiste un quadro istituzionale molto interessante che, peraltro,
abbiamo già affrontato in maniera ancora più dettagliata all'inizio
di questo Consiglio Valle, che riguarda il destino delle società
partecipate e l'insieme, ricco di istituzioni che dipendono dalla
nostra Regione, che non sono solamente, lo vedete a pagina 36-37
del DEFR, le società di cui parliamo tradizionalmente, le società
in house come può essere Inva, come può essere il Casinò, ma anche
le società che in qualche maniera rendono ricco il nostro sistema
valdostano, che copre quest'insieme di enti, associazioni e
fondazioni, che copre tutta una serie di settori che talvolta ho
sentito evocati anche nelle discussioni, dice: "Ma voi fate poco
per la cultura". Basta scorrere appunto a pagina 37: Forte di Bard,
La Fondazione Courmayeur, la Film Commission, la SFOM, le
fondazioni Natalino Sapegno, Clement Fillietroz ed Emile Chanoux,
per dire che esiste un reticolo culturale assai interessante.
La Fondazione Abbé Trèves a Emarèse, c'è un mondo che vive, che
si sviluppa e che smentisce certi pessimismi di maniera.
È del tutto evidente però - e questo è nella seconda parte della
materia che riguarda le partecipate - come spetti sempre di più
alla Regione, nel rispetto delle autonomie delle società, avere
anche una capacità d'indirizzo e anche di governance che migliori
sempre di più il sistema delle partecipate, anche se, come è stato
detto più volte, fortemente ingabbiato in alcuni settori; noi siamo
riusciti a far uscire CVA dalla Madia, l'auspicio vale anche per
gli impianti a fune che, ovviamente, si trovano nelle condizioni di
non essere considerate dalla legge Madia, società che devono avere
un occhio particolare per il ruolo moltiplicatore che hanno nel
mondo del turismo.
Vorrei tranquillizzare chi ha parlato di fondi europei, vorrei
tranquillizzarli sul fatto che la Regione Valle d'Aosta, il
Dipartimento Affari Europei segue in maniera molto minuziosa questo
settore, anche se va riconosciuto il fatto che molto spesso con
delle norme di legge abbiamo cercato di contrastare il fatto che ci
siano ancora carenze di organico, questo è un male che oggi
l'Amministrazione regionale ha, cioè non abbiamo in alcuni settori
strategici personale sufficiente, esiste un problema di
partecipazione ai concorsi da parte dei giovani Valdostani, molti
dei quali scelgono oramai di andare altrove, esiste oggettivamente
una fuga di cervelli su cui dobbiamo riflettere, e dall'altra
esiste, per fortuna, un rapporto solido con le istituzioni
comunitarie e anche con i nostri partner. Io sono reduce da
incontri sul lancio di Alcotra che è questa storica nostra
partecipazione, assieme alle Regioni e Département francesi di
confine e assieme alle Regioni Piemonte e Liguria, è qualcosa di
solido, è solida la nostra presenza nella strategia alpina di
Eusalp.
Abbiamo moltissime cose che potremmo fare con il FESR e con
l'FSE Plus, è stato di recente approvato dalla Commissione
Europea.
Posso dire che lo sforzo, nel periodo di programmazione passato,
è stato ingente, e ringrazio tutto il personale del Dipartimento
Affari Europei, così come è importante che si veda in prospettiva
quell'insieme di menu dei fondi comunitari che devono poi sposarsi
in parte con le progettualità derivanti dal PNRR di cui, fin
dall'inizio, con molta chiarezza, abbiamo criticato gli aspetti
fortemente centralistici.
Qualcuno ha detto che mancano delle cose rispetto ai DEFR del
passato, ma questa volta, anche se dal punto di vista della
numerosità delle pagine il DEFR è rimasto cospicuo, è rimasto
grande, va detto che il tentativo che ci è stato proposto dal
collega Marzi in quest'analisi del DEFR è quello di fissare degli
elementi più chiari, più puntuali, rispetto alle emergenze che noi
riteniamo tali.
Non è un caso che nel capitolo che riguarda società ed enti
partecipati abbiamo acceso un focus specifico sulla questione di
CVA: la scadenza delle concessioni nel 2029, una certa confusione
del Governo, allora ogni tanto si dice che noi siamo brutti e
cattivi, ricordiamo che alcune norme in materia idroelettrica
dovrebbero essere non solo in mano a noi attraverso delle norme di
attuazione da fare in fretta, ma anche rispetto allo Stato, che
sembra non capire quello che hanno capito alcuni Paesi vicino a
noi, come i Francesi, e cioè che l'energia è, specie in queste
vicende drammatiche derivanti dalla guerra, un asset fondamentale
per un Governo e per uno Stato, quindi quando noi diciamo che i
Francesi hanno deciso di prorogare le concessioni per 40 anni senza
fare delle gare, non diciamo una follia, diciamo quello che hanno
fatto i Danesi piuttosto che i Tedeschi...
Ci si rende conto che oggi l'energia è un elemento fondamentale
di autonomia e di sovranità di uno stato, quindi c'è da sperare che
anche nel settore idroelettrico ci si renda conto di questo,
sapendo che in più questa è una delle poche ricchezze che hanno i
Valdostani.
Quando andiamo a vedere le discussioni alla costituente e gli
interventi che fecero i padri fondatori sulla questione
dell'idroelettrico, è perché avevano pienamente in testa che questa
era, tenuto conto della nostra economia, uno dei punti
fondamentali, e su questo non si può derogare a mio avviso, su
questo non si può derogare.
Altrettanto importante è - e lo sottolineiamo negli elementi -
la questione della Casa da gioco, perché la Casa da gioco, al di là
del fatto che ognuno può poi, giustamente, sulla gestione, su che
cosa fare, avere le proprie idee, ma credo che almeno un'unanimità
c'è sul fatto, dopo aver vissuto anche vicende umane e politiche in
cui
fumus persecutionis
nei confronti di una parte di classe
politica valdostana si vede con estrema chiarezza; io ho vissuto
come cronista le vicende del primo scandalo Casinò negli anni 80
che vide vittima l'allora presidente Mario Andrione e oggi, con il
senno di poi, possiamo dire che c'è stato un percorso, cioè la
classe politica valdostana non è simpatica.
Il Casinò resta un elemento centrale, ma noi dobbiamo capire, e
di questo diamo conto, che cosa fare alla fine di questo periodo
tormentato che si concluderà nel 2024, sapendo che per adesso
abbiamo la possibilità di anticipare anche la scadenza di pagamenti
che sembravano essere difficili.
Quindi senza farsi illusioni e tenendo conto delle difficoltà
che abbiamo vissuto nel periodo pandemico con delle lunghe chiusure
e dando atto anche dei sacrifici che hanno fatto i dipendenti che
vanno ricordati, i dipendenti del Casinò, la vulgata era "Sono
privilegiati", ebbene, in questi anni hanno dato una dimostrazione
di estrema serietà.
Aggiungerei invece, per quello che riguarda la scuola, il fatto
che la scuola è sicuramente uno dei temi più delicati, non solo
perché è un settore estremamente costoso - credo che sia il 12% del
bilancio regionale, quindi è una cosa estremamente cospicua - con
le difficoltà che abbiamo, non avendo un comparto scuola nostro,
perché noi dipendiamo da un contratto nazionale, per cui nelle
settimane scorse noi abbiamo dovuto far fronte a un aumento
contrattuale che non decidiamo noi e per fortuna avevamo
accantonato dei fondi e pagheremo l'aumento di stipendio dei nostri
insegnanti prima ancora di quanto lo farà lo Stato, a dimostrazione
che non siamo così inefficienti come ci vogliono far passare.
È chiaro che la diminuzione del numero degli studenti negli anni
a venire creerà comunque dei problemi, inizieremo a riflettere sul
numero degli insegnanti nelle scuole dell'infanzia, abbiamo avuto
un po' dappertutto delle lamentazioni del fatto che gli attuali
parametri non sono sufficienti e vedremo, a scalare, che cosa si
può fare, lavorando sull'orientamento, come elemento fondamentale
per non sprecare le risorse, noi abbiamo dei fondi del PNRR
importanti di cui diamo conto e che dovrebbero servire a evitare
quell'abbandono scolastico. C'è chi ha drammatizzato i dati, se uno
poi va a vedere i dati non sono così terrificanti, perché poi i
dati si possono vedere alla luce o all'ombra, è chiaro che ognuno
tende a tirare la coperta a seconda delle proprie convenienze.
Io quello che voglio dire è che il sistema scolastico
valdostano, laddove viene giudicato da elementi oggettivi come gli
Invalsi, è una scuola buona, è una scuola di qualità, con un corpo
insegnante che si sforza, dalle materne fino a quell'altro tema che
affrontiamo nel DEFR, cioè questo studio che abbiamo affidato in
maniera indipendente e che ci dirà dove potrebbe andare, pur nel
rispetto dell'autonomia dell'Università, il nostro Ateneo. Credo
che questo varrà anche in prospettiva per cosa fare dell'altra
Università che noi abbiamo, che è il Conservatorio.
Un tema sfiorato dal DEFR è anche quello delle politiche
giovanili, che sono questioni non indifferenti.
Rispetto alle partecipate non torno sulla questione, perché ne
parleremo successivamente, della situazione dei due trafori perché
ci sono degli ordini del giorno specifici e sicuro che questo è un
tema capitale per il nostro futuro, perché sono infrastrutture, i
due trafori, quello verso la Svizzera e quello verso la Francia,
che sentono grandemente il peso degli anni e ci auguriamo, di
recente ho avuto la possibilità di incontrare i due parlamentari
per parlare loro in particolare di un'emergenza del traforo del
Gran San Bernardo, ma ci siamo permessi di consegnare alla
senatrice Spelgatti e all'onorevole Manes un documento un po' più
vasto che riguarda anche le prospettive del sistema autostradale,
che vengono indicate come un'enorme priorità.
Non si può pensare che i costi mostruosi della RAV per i lavori
che devono essere fatti e le continue manutenzioni sulla SAV
continuino, come è capitato fino ad oggi, a scaricarsi sulle
tariffe autostradali, perché ci sarà un giorno in cui uno si
presenterà al casello e darà la carta di credito in maniera
indeterminata, perché oramai i costi sono folli e devo dire che per
la prima volta, già con la scorsa legislatura, il Ministero delle
Infrastrutture aveva cominciato a fare qualche ragionamento sul
fatto che non si può pensare che a pagare sia Pantalone, cioè
bisogna che lo Stato, laddove gli investimenti saranno enormi, come
per la messa in sicurezza delle gallerie della RAV, ci deve essere
un intervento finanziario dello Stato, altrimenti le cose non
potrebbero evidentemente andare avanti.
Vorrei concludere con un tema che io ritengo particolarmente
significativo - e che è stato in parte evocato - ed è la questione
della montagna, avendo l'onore di essere il punto di riferimento
nella Conferenza delle Regioni che riguarda la montagna.
In questo momento noi ci apprestiamo, con l'Università della
Valle d'Aosta, a tornare sopra uno studio che avevamo fatto tanti
anni fa sui sovraccosti della montagna perché ci sono elementi
nuovi, in qualche maniera persino peggiorativi, una parte dei quali
derivano naturalmente anche dalla crisi demografica che renderà
sempre più difficile la presenza umana in montagna, a questo
bisogna reagire, poi ognuno ha le proprie ricette, io ascolto
volentieri e credo che si potrà trasformare anche in qualche
ragionamento futuro, però il fatto certo è che abbiamo bisogno di
chiarire a livello nazionale una volta per tutti che cosa si
intenda per montagna, perché quando il professor Barca nei fondi
comunitari ha cominciato a togliere il tema montagna e ci ha
infilato aree interne, ha in qualche maniera annacquato le
politiche che invece dobbiamo fare sulla montagna, e
l'aggiornamento di sovraccosti è importante perché noi oggi abbiamo
dei sovraccosti che dieci anni fa non immaginavamo, per esempio
sotto il profilo energetico, questa è diventata un'emergenza vera,
ma anche sotto il profilo del cambiamento climatico e dell'impatto
sul territorio, perché la cosa che è importante... io nei giorni
scorsi ho avuto un sussulto nei confronti di un'istituzione che
abbiamo difeso in Parlamento per anni, anche dando dei
finanziamenti cospicui, e mi riferisco al Club Alpino Italiano;
quando scopro che il Club Alpino Italiano è diventata
un'associazione ambientalista al 100% che partecipa alle conferenze
stampa con politici valdostani, mi domando questo sodalizio dove
stia andando. Una volta era solidale nei confronti di una presenza
umana in montagna, io penso a Presidenti illuminati come il membro
del Consiglio dell'Università Annibale Salsa, che ha scritto delle
cose meravigliose sulla presenza umana in montagna.
La presenza umana in montagna vuol dire che si possono fare
delle attività economiche, perché se non si possono fare attività
economiche, entriamo in una logica pauperistica, cioè torniamo a un
mondo rurale, a un mondo un po' di sogni, utopistico, il buon
selvaggio di Rousseau che vive con il suo gozzo, ottocentesco.
Questo è qualche cosa di inconcepibile nella politica della
montagna. La politica della montagna vuol dire modernità, vuol dire
infrastrutture, vuol dire idee e vuol dire soprattutto pensare che
le Alpi non sono un posto selvaggio.
Io mille volte nei dibattiti mi sono trovato con l'ambientalista
che mi diceva: "Ma guarda i parchi nazionali americani, non c'è
anima viva!". Poi studi, scavi e scopri che prima c'erano le anime
vive, erano gli indiani, che poi hanno preso a calci nel sedere e
hanno messo nei ghetti e nelle riserve.
Quindi la filosofia della montagna in cui noi ci riconosciamo è
quella di una montagna abitata, di una montagna viva, dove ci sono
i bambini e non solo i vecchi, dove magari persone dal di fuori
abbiano voglia di ritornarci per la qualità della vita e per la
possibilità, oramai offerta ampiamente, dalle nuove tecnologie.
Credo che su questo sarebbe bello un giorno fare un dibattito
esteso in Consiglio Valle perché dobbiamo essere fieri, qualcuno ha
evocato la valdostanità, ma uno dei tratti distintivi della
valdostanità è questa posizione geografica segnalata da monsignor
Bailly, cioè questa particolarità di essere fra i monti, montanari
che vivono fra i monti.
Presidente -
Assessore Marzi, ne ha facoltà.
Marzi (SA) -
Brevemente, più che altro perché dopo aver
fatto da relatore alla presentazione del Documento di
programmazione finanziaria regionale, giustamente rimangono tutta
una serie di aspetti che cercherò di trattare rapidamente rispetto
a temi più specifici che naturalmente hanno a che fare con le
deleghe di riferimento e che ieri ho individuato e tracciato anche
per non intervenire e di fatto coprire l'aspetto più di ordine
istituzionale rispetto al documento che riguarda praticamente tutte
quante le azioni di Governo e il Consiglio.
È giustissimo, io ritengo, che da un punto di vista politico,
nella divisione tra maggioranza e minoranza, si rappresenti da una
parte il Documento di economia e finanza regionale come un
documento programmatorio, con tutta una serie di azioni che vengono
dal passato, si radicano nel presente e guardano al futuro - come
tra l'altro richiamato anche in piena onestà intellettuale dal
collega Planaz - e dall'altra parte invece ci siano delle azioni di
minoranza che dicono "Manca la programmazione, è un libro dei
sogni" eccetera eccetera eccetera.
Tutto quanto questo attiene a quello che naturalmente riguarda
una fase specifica della presentazione di un atto di programmazione
così importante come il DEFR, e cioè il dibattito generale, dove
giustamente ognuno dà una lettura politica di un atto di
riferimento.
Quello che, secondo me, ognuno di noi poi deve cercare di fare,
nel momento in cui si risponde ad un dibattito generale e poi dopo
si motiva anche un voto, è, sinteticamente, rappresentare che nel
momento in cui sono state dichiarate alcune cose - almeno nel caso
di chi poi concretamente, come richiamato, deve cercare di portarle
avanti - in realtà delle idee ci sono, delle analisi vengono fatte
e giustamente vengono poste in essere anche una serie di azioni di
modifica e di miglioramento dell'azione amministrativa.
Faccio un esempio per tutti, e lo faccio per la quarta volta nel
giro dell'ultimo mese - mettiamola così - che parte - tra l'altro,
come richiamato anche da uno dei primi interventi del collega
Manfrin - dalla tabella per quanto riguarda, ad esempio, i lavori
pubblici e i servizi di forniture che vengono individuati nel
documento che stiamo analizzando.
Richiamo soprattutto, per restare sempre molto concreti, per
applicare un principio d'incarnazione, e quindi fondamentalmente è
verissimo che in politica si può dire tutto, ma poi quando si fa
amministrazione, quindi si traduce nel caso specifico una volontà
di programmazione politica in un atto concreto, perché questo è il
DEFR, in una qualche maniera si scrivono anche delle cose; alcune
di queste assumono un rilievo che io ho più volte voluto
richiamare, primo tra tutti la traduzione di lingue che
apparentemente possono sembrare noiose e morte, come quelle
dell'amministrazione, ma che poi si trasformano in una cosa che è
praticamente il contrario del libro dei sogni
Nel momento in cui nelle tabelle che chiudono il DEFR vengono
inserite - e tra l'altro poi scritte tra pagina 225 e 226 - tutta
una serie di specifiche rispetto alla favola, chiamiamola così, dei
lavori pubblici, servizi e forniture che vengono inseriti nel DEFR,
si sta in una qualche maniera cercando di porre assoluto
ordine.
Questo non vuol dire che ci si riuscirà sicuramente, ma vuol
dire che - e qui rispondo anche al collega Sammaritani rispetto a
un principio, a una scintilla di programmazione e di modifica
politico normativa - in realtà ci si sta provando.
È giusto però che nel dibattito di riferimento si abbiano
posizioni diverse e sicuramente ci sono tutta una serie di cose che
possono essere migliorate, però è assolutamente non corretto non
quanto è stato detto ma il fatto che in una qualche maniera non si
possa provare chiaramente e con forza dire che si sta operando - e
come! - con i piedi per terra e cercando non soltanto di avere
delle idee, ma anche di fare in modo che queste idee possano
camminare con le proprie gambe.
Ripeto, basta leggere una brevissima parte del Documento che
stiamo votando, e cioè: Gli interventi sono stati inseriti con le
seguenti informazioni di dettaglio, in particolare:
Soggetto proponente, che corrisponde alla struttura
organizzativa responsabile della programmazione di settore;
Soggetto attuatore, che corrisponde alla struttura organizzativa
responsabile dell'inserimento dell'intervento;
Ordine di priorità: definito in funzione dell'urgenza di
realizzazione dell'intervento;
Stima dei costi, articolati nelle spese relative ai servizi
tecnici e alla realizzazione dei lavori;
Cronoprogramma di attuazione nel triennio di riferimento;
Tipo di fonte di copertura articolata in bilancio, Fondi Stati
UE e Fondi PNRR e PNC; Eventuali servizi tecnici già
finanziari.
A seguito dei riscontri pervenuti sottoscritti dai dirigenti
competenti e dai rispettivi Assessori di riferimento, si è
provveduto all'identificazione degli interventi con apposita
codifica, anno e numero progressivo, al fine di tracciare la
continuità di previsione dell'atto nel loro eventuale inserimento
nei rispettivi documenti di programmazione in funzione dell'entità
della copertura finanziaria riferita in particolare nel programma
triennale dei lavori pubblici e nel programma biennale dei servizi
e delle forniture.
Non ho letto naturalmente tutta la pagina ma ho voluto
brevissimamente rappresentare in maniera molto concreta che, quando
si firma un atto come questo, si firmano anche le parole che ivi
sono scritte.
Naturalmente il DEFR ha tutta una fase di programmazione che
evidenzia tra l'altro l'incrocio di dati economici e statistici che
fanno una fotografia al recente passato, al presente e guardano al
futuro, ma poi - e lo abbiamo voluto più volte richiamare - è
sicuramente la fotografia di una maggioranza che opera e che, nel
caso specifico, mai come quest'anno, certo è migliorabile, certo
chi verrà dopo di noi proverà a fare ancora meglio, ma possiamo
assolutamente dire che lo sforzo su questo DEFR in termini
d'incarnazione, concretizzazione e visione del futuro, da parte di
questo governo e di questa maggioranza, c'è stato.
Dove si evidenzia? Si evidenzia: 1) nell'esplicitazione di
obiettivi precisi che hanno una loro fotografia all'interno del
bilancio regionale e in altri casi guardano già al prossimo
bilancio di previsione.
La seconda è appunto una traduzione immediata tra due
applicativi che prima non si parlavano. Quali erano questi
applicativi? Erano gli applicativi del bilancio e gli applicativi
delle opere pubbliche.
Il fatto che in una maniera molto chiara - come dichiarato
quando abbiamo analizzato il DEFR la prima volta in Commissione,
quando abbiamo analizzato il bilancio che nel frattempo è arrivato
in Commissioni, ieri nella presentazione dell'atto e oggi lo sto
ripetendo - nel momento in cui un lavoro pubblico, un servizio, ha
un suo codice DEFR, ha vicino una sua indicazione di priorità e, di
fatto, si evidenzia la necessità di reperire le risorse che poi
sono inserite a bilancio può essere visto come una maniera
"politichese" di rappresentare le cose ma in assoluto è l'assoluto
contrario.
Lo stesso vale per gli obiettivi che ogni singolo collega ha in
una qualche maniera individuato.
Io non voglio dire che nel momento in cui si esplicitano degli
obiettivi primari all'interno di questo Documento di programmazione
finanziario regionale tutto quanto il resto assuma un punto di
secondo piano o di terzo piano, ma sicuramente il fatto che questi
obiettivi siano inseriti e che questi obiettivi poi dopo siano
declinati all'interno di programmazione anche finanziaria non è un
aspetto secondario.
Ho naturalmente sentito rappresentare tutta una serie di
critiche ad alcune delle cose che sono state inserite.
L'ha richiamato, ad esempio, parto dall'ultimo, il collega
Caveri, tutto quello che è il mondo dell'edilizia scolastica; nel
frattempo questo 12% che lui ha ricavato sulla prossima
individuazione del bilancio regionale, si trasforma in 37 milioni e
mezzo di euro di opere.
La palestra che verrà fatta poco lontano da qui non è una
palestra che di punto in bianco si è voluta rappresentare con
quella forma tecnica, perché si è voluto dare - cito testualmente
senza esprimere giudizi - "Una palestra-attico a una scuola che
verrà costruita qua di fronte".
È stato un duro lavoro d'incastro legato alle necessità che
possono essere poste nel momento in cui, su una scuola che già
andava abbattuta e ricostruita, si è fatta una serie di valutazioni
tecniche sull'opportunità, visto che altrimenti gli scavi
comporterebbero, è possibile, degli allungamenti di progetto perché
magari sotto quel terreno si sa già che ci sono tutta una serie di
opere che poi dopo non potrebbero essere in una qualche maniera
abbattute e quindi, di conseguenza, restando l'obbligo di fare una
palestra, perché di questo abbiamo parlato più volte negli ultimi
due DEFR che abbiamo rappresentato... nella programmazione
politico-amministrativa resta la necessità di fare una palestra? Si
trova una soluzione di riferimento.
Questa soluzione di riferimento rimane un'idea? No, perché nella
programmazione del bilancio prossimo il totale dell'edilizia
scolastica ammonta a 37 milioni e mezzo di euro.
Le
declarata
rispetto all'individuazione come una
priorità della partenza con il primo stralcio del secondo lotto
dell'Università, rimangono un'idea semplicemente individuata
all'interno del documento che stiamo analizzando? No, perché in una
qualche maniera, per 16 milioni di euro, si individuano già nel
prossimo bilancio di previsione.
Tutta l'azione che si sta ponendo in essere, ad esempio,
rispetto alla difficoltà che stiamo vivendo sui cambiamenti
climatici e alla necessità assoluta d'intervenire nella
manutenzione di un territorio forte ma delicato come quello della
montagna resta un'idea campata per aria?
Assolutamente no, è frutto sicuramente di un'azione
amministrativa che parte da lontano ma, allo stesso tempo, si
evidenzia in 16 milioni di euro d'interventi che vengono
chiaramente individuati nel DEFR e che poi avranno risultanza nel
prossimo bilancio di previsione.
Chiudo con una valutazione politico-amministrativa che, secondo
me, risulta essere assolutamente rilevante e che riguarda tutto ciò
che naturalmente ha a che fare con il mondo della montagna e della
viabilità in senso lato e, uno per tutti, l'aspetto che, tra
l'altro, verrà anche richiamato negli ordini del giorno che
successivamente analizzeremo rispetto al tema acqua, che è stato
più volte richiamato anche nelle iniziative consiliari degli ultimi
mesi.
Il tema acqua, soprattutto per quanto riguarda gli aspetti
legati al territorio, all'agricoltura e alla siccità, è un tema che
può essere analizzato - permettetemi la battuta - in termini
dimensionali, nel senso che, se si parla d'interventi di piccolo
cabotaggio che devono creare una soluzione immediata e quotidiana,
è un tema che può essere in una qualche maniera individuato come
una priorità assoluta ma che richiede, sia in termini di
progettazione, che in termini finanziari, poche risorse.
Se invece stiamo parlando di far fronte a un cambiamento
complessivo del tema acqua per quello che riguarda la crisi di
siccità che stiamo vivendo, allora le richieste, e vengono inserite
tra i principali obiettivi primari del Dipartimento al territorio,
richiedono degli studi che riguardano:
1) l'individuazione del territorio nel quale questi bacini
devono essere costruiti;
2) l'individuazione della normativa di riferimento a cui ci si
deve rifare, perché di fatto si sta raccontando sul territorio che
un bacino, un invaso, può essere fatto in maniera automatica, ma
purtroppo dipende dalle sue dimensioni. Superate alcune dimensioni,
addirittura tutti gli aspetti di natura amministrativa-concessoria
non riguardano neanche la normativa regionale ma vengono di fatto
rimandati a quella nazionale.
Per cui probabilmente un territorio come il nostro, abituato a
gestire l'acqua con 170 Consorzi di miglioramento fondiario
presenti sul territorio dalla notte dei tempi - ma che aveva acqua
- in una qualche maniera deve far fronte a tutti gli aspetti che si
stanno rappresentando per il prossimo futuro non soltanto e
semplicemente ponendo delle risorse a bilancio, ma anche partendo
da un documento di programmazione che invece prevede degli studi,
perché a tutti gli effetti noi abbiamo un territorio che evidenza
circa 21.000-22.000 ettari di coltivazione, questi 21.000-22.000
ettari di coltivazione devono essere analizzati per tipologie di
cultura - e su questo l'agricoltura è assolutamente sul pezzo -
devono essere analizzati per priorità, devono essere analizzati per
il tempo che concedono in termini di giornate in più di acqua nel
momento in cui si vanno a costruire gli invasi, devono essere
analizzati per le carenze o l'assoluta contemporaneità delle norme
di riferimento che noi applichiamo per le concessioni.
Per cui dove, se non in un documento come questo - e infatti è
stato fatto - inserire un'attenzione particolare rispetto a questo
tema? Perché questo tema non va soltanto applicato, perché, di
fronte a un mondo che cambia, anche la programmazione deve
cambiare.
Chiudo dicendo che apparentemente, ma non soltanto
apparentemente, tutto questo è stato fatto con piena cognizione di
causa e cercando di rispondere nella maniera migliore possibile a
un mondo che cambia velocemente ma soprattutto a un mondo che
richiede idee e tanto lavoro.
Questo lavoro dev'essere fatto da tutti quanti noi. Noi abbiamo
iniziato, sicuramente voi sarete nella condizione di poterci dare
una mano con l'onestà intellettuale che avete rappresentato nel
dibattito poc'anzi.
Presidente -
Sospendiamo per arieggiare i locali. Il
Consiglio è sospeso.
La seduta è sospesa dalle ore 11:06 alle ore 11:21; alla
ripresa dei lavori assume la Presidenza il vicepresidente
Marguerettaz.
Marguerettaz (Presidente) -
Possiamo iniziare. Colleghi,
ancora in replica da parte del Governo, ha chiesto la parola
l'assessore Barmasse, ne ha facoltà.
Barmasse (UV) -
Questo mio intervento, che spero sia
abbastanza breve, non è un intervento in cui io voglio rispondere
punto per punto alle critiche che sono state fatte al DEFR,
critiche che mi sembrano corrette, nell'ottica del dibattito
consiliare, del dibattito tra opposizione e maggioranza: Condivido
quanto aveva affermato all'inizio del dibattito la consigliera
Minelli: il DEFR è un documento del Governo, giustamente
criticabile da parte delle opposizioni, ma penso che le risposte
che dobbiamo dare non siano tanto risposte in aula, ma, essendo un
documento esplicativo di quello che il Governo vuole fare, le
risposte sono proprio di verificare - e questo lo faranno i
Valdostani - se quanto abbiamo scritto nel DEFR verrà
effettivamente portato avanti nei prossimi anni, ma soprattutto nel
2023.
Mi vorrei soffermare soprattutto sul metodo con il quale abbiamo
condotto il lavoro all'Assessorato in questi mesi; questo perché
noi siamo profondamente convinti che la competenza principale in
capo al nostro Assessorato sia quella di programmazione, di
indirizzo e successivamente di pianificazione delle risorse
finanziarie, coerentemente con quanto elaborato dal Dipartimento
sanità e salute e dal Dipartimento politiche sociali - che è
scritto nel Piano per la salute e il benessere sociale 2022-2025,
licenziato dalla Giunta regionale ad aprile del 2022 - abbiamo
individuato gli obiettivi prioritari secondo tale programmazione e
strategici rispetto alla sua attuazione.
Proprio pensando a questi obiettivi, abbiamo quantificato poi le
risorse economiche necessarie su ciascuna annualità.
Alcuni di questi obiettivi - che conseguono anche
all'applicazione in ambito regionale delle indicazioni che sono
state approvate collateralmente allo sviluppo del PNRR a livello
nazionale, attraverso l'approvazione del DM77 - li ritrovate,
ovviamente, come è stato anche già evidenziato, elencati nel testo
del DEFR come infrastruttura: ospedali di comunità, case di
comunità, centrali operative territoriali eccetera, ma anche una
revisione organizzativa dell'assistenza territoriale, adeguata al
contesto regionale il cui atto programmatorio, cioè il Piano per la
salute e il benessere sociale, detta le linee.
Un altro aspetto a me particolarmente caro è quello delle
risorse umane che lavorano nella sanità a vario titolo; non mi
stancherò mai di ribadire questo concetto.
Il mio ruolo ovviamente è quello di cercare di disegnare dei
servizi sanitari ospedalieri territoriali il più possibile aderenti
alle esigenze del nostro territorio e della nostra comunità, oltre
che compatibili con le risorse finanziarie con le quali dobbiamo
sempre fare i conti, come giustamente ci ricorda sempre il
Consigliere Aggravi, compatibili con le risorse finanziarie che
abbiamo a disposizione, e questo DEFR ne è la testimonianza.
Pur comprendendo e accogliendo qualunque iniziativa popolare e
qualunque segnalazione proveniente dagli Enti locali rispetto alla
carenza dei medici di medicina generale, vorrei che fosse chiaro il
fatto che questo tema è quello maggiormente attenzionato dalle
nostre strutture e sia l'Assessorato che l'Azienda USL hanno messo
in atto tutte le procedure che le norme, gli accordi collettivi
nazionali e gli accordi integrativi regionali consentono, al fine
di dare copertura a tutti i fabbisogni relativi ai medici di
medicina generale e ai pediatri di libera scelta, così come con
riferimento al personale sanitario ospedaliero.
Nessuna inerzia può essere attribuita all'Assessorato e alle
strutture aziendali, perché stiamo agendo con tutti gli strumenti
disponibili, anche assumendoci responsabilità amministrative che
intendono percorrere soluzioni mai perseguite prima da questo
Assessorato - ovviamente questa situazione è una situazione
straordinaria - e al limite delle nostre competenze regionali
oppure dalle strutture aziendali.
Vorrei che quest'argomento fosse affrontato, sia dagli operatori
che dai mezzi di comunicazione, tenendo conto della complessità
dell'argomento e degli spazi d'intervento che sono posti in capo
all'Assessorato.
In tutta Italia, ma anche in Europa, la mancanza di
professionisti sanitari è all'ordine delle cronache di ogni
giorno.
Il lavoro che stiamo facendo è finalizzato a ottimizzare le
risorse disponibili anche attraverso riorganizzazione di alcuni
servizi e l'individuazione di leve motivazionali per far scegliere
la Valle d'Aosta quale luogo di lavoro in un momento in cui il
lavoro in sé e per sé non è più il movente determinante della vita
di ognuno, come molte ricerche specializzate sul tema riportano,
arrivando addirittura a coniare un termine specifico per il
fenomeno del gran numero di dimissioni intervenute post-Covid, la
great resignation
, che vede al primo posto le giovani
generazioni.
Sicuramente, come è scritto nel DEFR, paghiamo oggi gli effetti
della spending review e di scelte nazionali che non hanno agevolato
gli operatori sanitari dal punto di vista delle leve motivazionali
e della retribuzione, come anche scontiamo ancora oggi una
programmazione- che gli scorsi anni è stata assolutamente
inadeguata - dell'offerta formativa sanitaria a livello
nazionale.
Penso al numero chiuso nella facoltà di medicina e delle borse
di specializzazione, ad esempio, che solo negli ultimi due anni
sono state potenziate in maniera consistente, e purtroppo anche le
indicazioni che ci arrivano dalla prossima Finanziaria dello Stato
non sembrano rivelare un serio investimento sulla sanità.
L'Assessorato si è inoltre preso l'impegno di rivedere alcune
disposizioni normative in materia di assistenza economica, di
disabilità e di enti del terzo settore, al fine di renderle
maggiormente aderenti ai cambiamenti sociali dei nuovi bisogni
emergenti, ricordando che la persona deve essere presa in cura
nella sua complessità, realizzando dei servizi realmente integrati
tra di loro, con particolare riferimento alle nuove povertà, che
non sono solo tali in termini economici, ma che la pandemia ha
determinato.
Uno dei principali obiettivi del settore delle politiche
sociali, nell'ottica sopra richiamata di concentrare l'attività
dell'Assessorato sulla programmazione, è quello di separare le
funzioni programmatorie da quelle di gestione, attualmente
esercitate in gran parte dal Dipartimento politiche sociali.
So che su questo punto il consigliere Manfrin ha posto i suoi
dubbi, ovviamente sono delle visioni diverse. Io penso che
concentrare nel Dipartimento e nell'Assessorato la funzione
amministrativa, cioè pagare dei dirigenti affinché paghino delle
fatture -questo è quello che fanno nell'80% del loro tempo -
secondo me è sbagliato, ma ovviamente è una questione di vedute
diverse.
Nel 2023 abbiamo previsto di lavorare per l'individuazione
quindi di una nuova modalità di gestione dei servizi sociali, più
efficace ed efficiente, attraverso la costituzione di una cabina di
regia che avrà il compito di definire il nuovo modello di gestione
dei servizi.
Con l'introduzione da parte del Piano sociale nazionale
2021-2023 dei livelli essenziali delle prestazioni - cioè i
cosiddetti LEPS, ripresi anche nel documento di piano della salute
e del benessere che abbiamo predisposto a oltre 20 anni di distanza
dalla loro previsione normativa, la legge era la n. 328/2000 - uno
dei temi su cui lavorare è quello dell'implementazione dei livelli
essenziali ancora non pienamente garantiti sul territorio
regionale.
Grazie alla progettualità a valere sulla missione 5, componente
2 del PNRR, sarà possibile sperimentare nuovi servizi che
consentiranno di garantire il raggiungimento di tali livelli
essenziali.
Un altro importante risultato è quello di aver garantito,
nell'arco del prossimo triennio di programmazione, la
stabilizzazione delle maggiori risorse finanziarie da destinare
agli enti locali per la gestione dei servizi a favore delle persone
anziane e alla prima infanzia, al fine di migliorare la qualità del
servizio di assistenza a favore delle persone anziane e, per quanto
riguarda i servizi di prima infanzia, di ampliare l'offerta dei
servizi presenti sul territorio per contribuire all'inversione del
processo di denatalità in corso.
Ricordo che siamo arrivati in alcune zone alla copertura del 40%
e anche di più dei posti di asili nidi necessari ed è la
percentuale più alta in Italia.
A chi afferma che questo Governo stia trascurando il tema delle
politiche abitative, vorrei comunque ricordare lo stanziamento di
quasi 70 milioni di euro appena destinati all'intervento di
riqualificazione del patrimonio di Edilizia Residenziale Pubblica,
a cui sarà dato seguito con la realizzazione dei lavori anche nella
logica di abbattimento di circa il 50% delle spese energetiche.
In materia di contributo alla locazione, si realizzerà
finalmente una piattaforma informatica che consentirà di
velocizzare le procedure di presentazione delle domande e nei primi
mesi del 2023 saranno disponibili gli esiti dello studio sulla
povertà - che è stato affidato - e da questi discenderà una
programmazione coerente sui prossimi interventi necessari per
rispondere ai bisogni emergenti.
Presidente -
Grazie all'assessore Barmasse. Ha chiesto la
parola l'assessore Jean-Pierre Guichardaz, ne ha facoltà.
Guichardaz J. (FP-PD) -
Credo che le critiche di oggi e
di ieri, quelle intervenute in audizione, siano utili per chi
governa, ma non solo, credo anche per chi ci ascolta, per coloro
che sono deputati anche a informare coloro che non seguono
puntualmente i nostri lavori.
Le persone che ascoltano e che si interessano si faranno un'idea
al netto della vis polemica e della critica di parte, gli altri
possono valutare l'operato del Governo e della pubblica
Amministrazione attraverso gli atti, le leggi, le delibere, le
determine, ma anche attraverso le azioni concrete e quotidiane.
Io ho una percezione, lo voglio dire, da amministratore di una
macchina - sicuramente ha delle debolezze, lo studio Bocconi va
proprio nella direzione di individuarle e di contrastarle - ma che
lavora con dedizione, passione e onestà, e credo che non sia
poco.
Demonizzare alle volte la pubblica amministrazione - facendo
differenze, ogni tanto mi è parso di coglierle, tra un privato
buono e un pubblico fannullone cattivo - non porta giovamento, non
credo che aiuti il dibattito pubblico, e lo dico anche in risposta
a certe semplificazioni che ho sentito, soprattutto nell'ultimo
intervento del collega Lucianaz che ha fornito le sue ricette,
legittime per carità, contro il malfunzionamento della nostra
Regione che, vorrei ricordargli, è il frutto di scelte
pluridecennali in cui tutti noi siamo, sia come cittadini sia come
lavoratori sia come amministratori, a vario titolo coinvolti, anche
come imprenditori peraltro.
Mi spiace che lei non abbia seguito il dibattito, forse era
impegnato nella sua attività professionale di questi due anni
proprio sulla cultura, l'offerta erogata dalla Regione, sul lavoro,
sempre migliorabile, non lo discuto, delle nostre strutture a
beneficio della cultura che è elemento di traino anche del nostro
turismo, che è elemento reputazionale di una Regione che, da ben
prima che prendessi io la responsabilità della delega, lavora per
conservare, tutelare e valorizzare il nostro patrimonio
culturale.
Con i colleghi proprio del suo gruppo, con i colleghi Distort,
Lavy, Perron, con la collega Foudraz, con il collega Carrel, spesso
ci siamo confrontati in questi due anni sul nostro patrimonio
culturale, sul destino e sui tempi di realizzazione degli
interventi sui nostri beni culturali, sia su quelli materiali e
immateriali, e anche il collega Sammaritani spesso è intervenuto
sul tema, per esempio, della musica, ognuno di noi e ognuno di voi
ha a cuore degli argomenti che poi dopo mette a fattor comune.
Al di là delle normali critiche della dialettica politica, mi
pare di aver colto una complessiva soddisfazione, tutto sommato,
per ciò che è stato fatto negli anni, e parlo di anni, non parlo
degli ultimi due anni, ma la politica spesso si prende in carico
ciò che è stato fatto anche dai predecessori.
Dicevo che mi pare di aver colto una complessiva soddisfazione,
sia valorizzazione dei beni materiali sia immateriali, solo
quest'anno - per dire - abbiamo aperto due castelli sui quali si
stava lavorando da decenni e sui quali molti di noi e
amministratori passati hanno messo testa, energie e risorse; si sta
lavorando anche per rendere moderni e fruibili il Castello Sarriod
de La Tour, il Castello di Quart.
Insomma, abbiamo ragionato, anche animatamente, lei non era in
questa sala, sull'acquisto per esempio del Castello di Introd,
proprio con la perorazione da parte di alcuni sui colleghi di
gruppo, a testimonianza del fatto che il nostro patrimonio
culturale è un patrimonio vivo sul quale tutti noi abbiamo sempre
avuto un'idea di investimento e di valorizzazione.
Che dire anche del Forte di Bard, che ricordo è volano del
turismo proprio della bassa Valle, ce l'ha all'interno dello
statuto e al quale abbiamo assegnato finanziamenti certi e
considerevoli, come peraltro ad altre entità, parlo di Film
Commission, per esempio, alla quale abbiamo assegnato delle risorse
e che sta facendo anche un grosso lavoro di conoscenza del nostro
territorio, sia ai fini di "Location" per delle produzioni
cinematografiche televisive, ma anche come modo per comunicare e
per raccontare il nostro territorio attraverso queste
produzioni.
Lei ha citato la cultura immateriale ha parlato della Saison e
sulla dimenticanza, secondo lei, delle altre lingue valdostane, il
titsch e il töitschu, il francese - con il collega Lavy ne abbiamo
parlato in un sacco di occasioni, sia con me sia con il collega
Caveri - criticando indirettamente gli investimenti notevoli che
sono stati fatti nei decenni nel guichet linguistique, sul BREL,
sulle iniziative di salvaguardia e di conservazione del nostro
patrimonio linguistico, e lo dico perché, quando mi capita di
confrontarmi con amministratori che hanno la delega sulla cultura e
sull'istruzione, molti rilevano questo grandissimo lavoro che nei
decenni è stato fatto a valorizzazione della lingua e che non è un
lavoro che in questi ultimi due anni è stato interrotto o è stato
bloccato, ma si continua a lavorare, si continua a lavorare
fortemente nella valorizzazione delle nostre lingue.
Sull'area megalitica mi sono preso alcuni appunti e risponderò
nel dettaglio al collega Carrel che ha presentato un'interpellanza,
ma anche lì la semplificazione degli investimenti a perdere, della
musealizzazione... lei sa bene che l'area megalitica è stata
rinvenuta negli anni 60, si sono fatti dei lavori, c'è una
progettualità che tende a valorizzare l'area megalitica.
Il fatto di aver messo un museo... non l'abbiamo mica fatto noi,
è un progetto che credo abbia passato questo Consiglio regionale
nei decenni e che va nella direzione proprio di rendere e di
valorizzare l'area megalitica attraverso la creazione di un museo
che ospiterà dei reperti importanti del periodo romano, oltre che,
ovviamente, valorizzerà anche il patrimonio e la parte museale che
richiede continuamente un aggiornamento e un rinnovamento anche da
un punto di vista proprio museografico.
Credo che - e questo lo dico a mio modesto parere - criticare
alle volte con l'obiettivo magari di andare alla pancia delle
persone, parlando d'investimenti fatti così, alla bell'è meglio,
senza un'idea e una programmazione, bisognerebbe approfondire e
magari bisognerebbe anche guardare i dibattiti che si sono fatti in
questi anni.
Non neghiamo i ritardi, non neghiamo i problemi, la tutela dei
beni culturali sapete benissimo essere spesso anche legata a delle
variabili indipendenti, ma che si siano fatti dei lavori... anche
Maison Caravex, la scelta di cercare di valorizzare un sito che
altrimenti rimane un tumulo è qualcosa che credo sia stato oggetto
di discussione da parte di tutti gli amministratori che si sono
succeduti nel passato e una soluzione va trovata, perché altrimenti
quel luogo rimarrà per sempre una cattedrale nel deserto, un'opera
incompiuta.
Allora se la necessità è di salvaguardare, di rendere fruibile,
di rendere utilizzabile e di valorizzare delle collezioni che sono
le collezioni che raccontano anche la nostra cultura e la nostra
storia, io non vedo nulla di male.
Poi è vero, lo possiamo mettere sulla piazza che troviamo sopra
l'area megalitica, ma io la invito a visitare quell'enorme
superficie che è una superficie che è stata immaginata in un modo e
che poi, anche per una questione di risorse, perché poi dopo, lei
sa, abbiamo speso decine di milioni di euro negli anni sull'area
megalitica: sono stati fatti dei progetti, qualcuno ha immaginato
di riconvertirla a titolo commerciale, di farci delle spa, di farci
dei musei, si può immaginare tutto ma per poter riconvertire
un'area di quel genere per poterla valorizzare, ci vogliono le
idee, ma soprattutto ci vogliono le risorse, e ogni giorno qua
parliamo degli investimenti fatti.
Sul turismo e sul commercio avrò modo di tornare con alcuni
ordini del giorno presentati, voglio solo dire che si lavora a
incrementare la reputazione della nostra regione e la conoscibilità
proprio nella direzione che lei indicava, che è quella di
differenziare la destinazione Valle d'Aosta rispetto al resto del
mondo, sforzandoci proprio di mettere al primo posto le nostre
peculiarità, ciò che ci rende diversi ma interessanti da un punto
di vista turistico e non solo.
Un accenno agli accompagnatori di media montagna: lei dice che
si fanno cinque-sei righe sugli accompagnatori di media montagna.
 È una questione sulla quale parliamo ormai da anni, gli
accompagnatori di media montagna sono tra le professioni
turistiche, qualcosa sulla quale ci stiamo proiettando - credo che
i primi dibattiti sono stati fatti nel 2011-2012- e potrebbero
diventare questi sì dei testimonial, una figura professionale ad
ampia competenza e ad ampia trasversalità che, oltre la performance
fisica, l'accompagnamento di gruppi e di persone attraverso le
nostre montagne, in modo tale da far apprezzare anche la bellezza
dei nostri luoghi, la nostra biodiversità, nelle intenzioni questa
figura è una figura trasversale che sappia raccontare la Valle
d'Aosta a 360 gradi, sotto il profilo culturale,
dell'enogastronomia, linguistico, sotto il profilo della sicurezza
in montagna eccetera, tant'è che nelle intenzioni questa dovrebbe
anche fare da raccordo tra le attività commerciali e ricettive e,
per esempio, il lavoro proprio di accompagnamento.
Insomma, tutto è migliorabile, così come anche il DEFR, e qua,
avendo sentito varie critiche, entro sulla struttura del DEFR:
qualcuno dice che è troppo sintetico, qualcun altro ne ha parlato
come di qualcosa di eccessivamente articolato e tecnico, l'abbiamo
detto in audizione: abbiamo fatto una scelta programmatica e di
rappresentazione che non può non essere letta senza tener conto del
bilancio, degli investimenti fatti e degli atti amministrativi, che
dicono comunque di una politica che cerca di essere attenta alle
risorse, al loro utilizzo, ma non con le mani in mano.
Qualcuno ha parlato per esempio di risorse zero, non mi ricordo
neanche più chi, sul patrimonio culturale, e dice "Ma non si vede
nulla sul DEFR". Ma è di tutta evidenza di come queste risorse
siano contenute nei capitoli ad hoc, altrimenti come si potrebbe
mantenere attivo e funzionante un patrimonio così immenso, così
importante, quale quello che abbiamo il dovere di tutelare e
valorizzare?
Il DEFR è importante ma non è esaustivo, delinea delle tracce ed
è un po', io lo dico sempre, il libretto d'istruzione del bilancio
e del lavoro amministrativo di dettaglio, così dev'essere letto e
così dev'essere interpretato.
Chiudo dicendo che non è indifferente il periodo storico in cui
stiamo vivendo, la nostra programmazione e i nostri obiettivi sono
di visione, ma non siamo dei Naif che scrivono dei libri dei sogni,
qualcuno ha parlato di un libro dei sogni, era un qualcosa che si
diceva già quando sono usciti i primi DEFR due legislature fa,
quando eravamo qua e si parlava del libro dei sogni. Questo io non
penso che sia un libro dei sogni, ma è una visione programmatica di
argomenti e di questioni che sappiamo in qualche modo di poter
realizzare. Ciò che non è scritto, non è perché non esiste, ma
perché, quando si fanno delle sintesi, non è possibile scrivere
tutto e, alle volte, ciò che non è scritto è perché siamo
consapevoli che è inutile ra
Presidente -
Ha chiesto la parola l'assessore Bertschy,
ne ha facoltà.
Bertschy (AV-VdA Unie) -
Fra i dibattiti importanti che
avvengono in quest'aula, ci sono i dibattiti e il confronto
politico sui documenti di programmazione.
Il DEFR è uno di questi, ci sarà di qui a pochi giorni il
bilancio, e sono i dibattiti che credo arricchiscano di più la
conoscenza personale di chi interviene in termini di sensibilità
politica, anche di temi, di capacità di visione e di sviluppo della
progettazione politica, che deve far parte del nostro agire da
eletti, e sono dibattiti anche che mettono in condizione l'opinione
pubblica di farsi un'idea di quello che nel Consiglio regionale si
tratta, si argomenta e si spiega.
Quindi credo che sia il momento più interessante a livello
politico, perché poi, quando si va sui singoli temi, si tratta
l'azione specifica, l'obiettivo specifico e si rischia di perdere
di vista un po' il punto generale ed il contesto.
Gli interventi che abbiamo sentito sono interventi da
opposizione, a volte da minoranza e a volte da opposizione, sono
interventi che io definirei in maniera diversa, interventi di
contesto con una visione del futuro, interventi di settore e invece
interventi completamente decontestualizzati, con il solo obiettivo
di buttare qualche parola al vento per gonfiare un po' i muscoli
nei confronti di qualche elettore, e sono cose che negli ultimi
dieci anni in questo Consiglio sono successe molte volte.
Io, personalmente, anche per il mio modo di affrontare la
politica, ormai da qualche anno - le persone fuori dal Consiglio,
più che quelle del Consiglio mi conoscono - amo molto ascoltare le
persone che guardano, intanto approfondiscono i temi, guardano il
futuro e magari dicono cose completamente diverse da quelle che io
penso, ma le apprezzo proprio perché sono in grado di argomentarle
e guardare avanti, ma sanno partire da un contesto!
Se si decontestualizza questo dibattito da quello che sta
avvenendo ormai da qualche anno e in questi ultimi mesi, si perde
di vista la nostra responsabilità politica.
Abbiamo vissuto una crisi lunghissima, come tutti gli altri
Paesi europei e anche mondiali, a noi a questa crisi abbiamo
aggiunto, come Regione Valle d'Aosta e come Consiglio regionale,
una crisi politica nel 2020 che ci ha portato in ordinaria
amministrazione e poi a delle elezioni, elezioni che avrebbero
dovuto chiarire il quadro politico che, purtroppo, invece non
l'hanno ancora chiarito completamente, perché si sono affermate
delle forze politiche, in particolare la Lega con un grande
risultato, ma queste forze politiche non hanno poi avuto la
possibilità di organizzare delle maggioranze politiche, perché oggi
viviamo ancora in una condizione elettorale differente.
Quindi abbiamo dovuto ripartire a fare politica nella maniera
migliore possibile, cercando di mettere insieme sensibilità,
progetti e programmi, e a due anni e più ormai di questo lavoro,
bisogna cominciare a tracciare qualche linea e soprattutto a fare
qualche prima verifica.
Io personalmente ritengo che questa maggioranza e questo Governo
in particolare - e ringrazio il Presidente per aver saputo fare
tutto quello che era possibile fare in una situazione così
difficile - abbia fatto il massimo in una condizione politica
sfiancante, difficile da gestire, in una condizione politica che
avrei voluto vedere a parti invertite cosa avrebbe potuto
permettere di fare ad altre persone sedute qua al Governo.
Io credo che a oggi personalmente non posso che dirmi
soddisfatto del lavoro fatto in una condizione politica
estremamente difficile, in una condizione economica critica, in una
condizione finanziaria che dimostra quanto vorremmo fare di più ma
quanti limiti ci sono nell'affrontare qualsiasi argomento. Quindi
bisogna darsi delle priorità, bisogna costruire delle strategie e
dei progetti. Il DEFR fa questo.
Può piacere o non piacere, il tentativo che abbiamo fatto è di
scrivere in queste pagine un po' la visione politica dei settori e
un po' la visione politica di insieme, sapendo che c'è una
difficoltà di base che è quella di una maggioranza che sta
governando a 18, perché dopo uno sfiancante confronto politico
estivo non si è riusciti a organizzare una maggioranza diversa. È
responsabilità di tutti, responsabilità di nessuno, e si è
continuato a governare cercando di fare il massimo in una
situazione, ripeto, molto, molto particolare.
Siamo di nuovo in una fase politica di confronto, abbiamo letto
sui giornali, ma in particolare noi della maggioranza sappiamo cosa
stiamo facendo, perché tutti ci si rende conto che in una
situazione come questa lavorare a 18 è difficile ed è difficile
organizzare una progettualità.
Allo stesso tempo ci si rende conto di quanto sia difficile
organizzare una maggioranza diversa, perché la maggioranza,
rispetto al passato - e questa è un'esperienza che questa assemblea
si è costruita nel tempo - non si può più organizzare semplicemente
a numeri, perché poi succede quello che è successo tante volte. I
Governi non tengono in maniera sufficiente, perché le maggioranze
non sono coese rispetto agli obiettivi da raggiungere.
Allora il tema aperto è quello del confronto politico per capire
se qui si potranno organizzare maggioranze più coese e non solo più
forti in termini di numeri, e quello credo che sarà un lavoro da
fare in maniera approfondita insieme ai movimenti.
Credo che ci sia da sottolineare l'importanza di quanto ci sarà
bisogno in futuro di movimenti, lo ha ben argomentato Giuseppe De
Rita in un articolo comparso qualche giorno fa: cresce, oltre ai
personalismi, una domanda di partito, perché la società si sta
ritrovando sempre di più in assenza di visioni politiche
rappresentate da forze politiche che non rappresentino
semplicemente le leadership del momento. È in questo senso che si
inserisce il percorso anche delle forze politiche autonomiste, che
credono nell'importanza di ritrovare una forza politica autonomista
più coesa, più rappresentativa, più capace di dare spazio alla
pluralità e allo stesso tempo alla progettualità per la propria
comunità, ovviamente in un contesto in cui esistono le altre forze
politiche che speriamo sempre più organizzate.
Perché dico queste cose? Perché per arrivare al DEFR e comporre
un DEFR in una situazione come questa, le difficoltà aumentano e si
è fatto tutto quanto possibile per cercare di fare il meglio
possibile, ricordando che nel corso dell'estate questa maggioranza
ha perso un'ulteriore componente che ha fatto una sua scelta
politica, il collega Marquis, che ha deciso, nella sua visione del
futuro, di dare il suo contributo a una forza politica differente
da quella che lo ha eletto in Consiglio regionale.
La progettualità passa per la visione politica, per il sostegno
finanziario e per le azioni che si vogliono mettere in campo. Noi
abbiamo, nei vari settori, provato a fare il massimo di quello che
sono le nostre capacità ma cercando di recuperare anche gli errori
del passato e la mancanza di continuità di programmazione del
passato, perché questo Governo che è in carica dall'ottobre 2020 -
e siamo al primo dicembre 2022 - ha avuto due anni per recuperare
tutta una serie di mancata programmazione che è avvenuta e che ha
coinvolto,
à tour de rôle,
tutti.
La Lega nel 2018 ci ha provato a governare, purtroppo è stata
messa in difficoltà da questa modalità, dopo sei mesi la Lega ha
dovuto abdicare e anche la Lega si è trovata in una condizione di
mancanza di governabilità in quel contesto.
Quindi ci sono stati più governi che si sono trovati a mettere
insieme dei programmi e a non poterli portare avanti. Questo
Governo per due anni ha provato a recuperare un po' della
programmazione del passato. Chi lo sa se rimarrà in carica tutta la
legislatura, cosa riuscirà a fare? Se ne arriverà un altro, dovrà
dare continuità a qualche cosa di quello che funziona e mettere in
campo evidentemente, per le sensibilità politiche che ha, della
nuova programmazione.
Noi, nel settore del lavoro, del Dipartimento sviluppo economico
e degli impianti a fune, abbiamo provato a scrivere nel DEFR quello
che ci sembra importante fare nei prossimi tre anni, un nuovo Piano
politiche del lavoro che, per la seconda volta - se riusciremo ad
approvare - sarà il secondo documento triennale di progettazione,
dopo che per anni non abbiamo avuto un Piano politiche del lavoro,
l'alleanza per il lavoro.
Perché io insisto su questo documento su cui poi avremo modo di
confrontarci? Perché ci lamentiamo di tutta una serie di problemi
sui giovani, della crescita demografica, di tante cose; l'alleanza
per il lavoro per me, quello che deve esprimere, è una
progettualità nel campo del lavoro ma anche un sostegno rispetto
alla qualità del lavoro restituito ai lavoratori, ma in particolare
ai giovani. Senza un lavoro sicuro, senza aziende solide, senza una
possibilità di progettare la vita, non si creano le condizioni di
sviluppo sociale ed economico per la nostra comunità, ma in
particolare non si potranno garantire ai nostri giovani i progetti
di vita che noi ci aspettiamo che possano avere. Quindi è il
documento giusto? Non lo so, io insisto perché intorno al lavoro si
possano mettere le aziende, le forze sociali, l'Amministrazione e i
vari attori economici per dire che abbiamo bisogno di garantire
contratti solidi, imprese che possano avere una programmazione per
il futuro, ma soprattutto delle possibilità per i giovani
d'investire nuovamente sulla propria vita, come capitava alle
generazioni di anni fa.
Serve un documento? Non lo so. A noi, parlandone in Consiglio
politiche del lavoro, viene sempre da raccontarci cosa può fare
ognuno di noi invece che dire cosa deve fare l'altro, ed è questo
che proviamo a fare. Questo documento dovrà cercare di fare
questo.
Ho sottolineato negli scorsi giorni in un'intervista
l'importanza di una delle prime scelte che il Governo nazionale
Meloni ha fatto: la costituzione di un fondo per gli investimenti
degli impianti a fune, un fondo che probabilmente avrà bisogno
sicuramente di maggiori risorse ma un segnale importante e questo
Governo ha dato però altre azioni sulle quali dovremmo andare a
verificare la capacità di dare delle risposte.
Si reintroducono i voucher, il sistema dei voucher, e si amplia
il riferimento fiscale a 10 mila euro.
Sicuramente è uno strumento che rende più dinamico, elastico e
rispondente a certi settori il sistema del lavoro, sappiamo che
quel modello di lavoro è il modello che per tanti anni ha creato
dei problemi ai contratti, a delle persone che non hanno un
contratto di lavoro stabile, quindi andrà verificata l'introduzione
di questa proposta legislativa e lo faremo nell'ambito delle nostre
politiche, perché sappiamo quanto ce n'è bisogno di risposte
dinamiche flessibili, che però non si devono tradurre
nell'impossibilità per le persone di avere una stabilità nel
tempo.
Si parlava degli aspetti sociali, la Lega, Forza Italia, oggi al
Governo, giustamente qui in quest'aula ha sostenuto l'esigenza di
portare a 25-30 mila euro il Bonus Social, cosa che condividiamo,
cercheremo delle risorse in futuro; oggi la prima azione del
Governo Meloni è di fissare l'intervento sociale a 15 mila euro,
non a 20 mila come siamo in Valle d'Aosta.
Quindi credo che sul doppio livello regionale-nazionale dovremmo
leggere insieme le fasi politiche, probabilmente anche il Governo
Meloni si trova di fronte a una difficoltà ad alzare quel tetto
perché bisogna avere delle risorse, ma questa è la politica quando
si governa e quando si è dall'altra parte.
Certo che anche a noi piacerebbe portare più in alto
quest'asticella, perché ci rendiamo conto che i 20 mila euro oggi
non sono una condizione di risposta assoluta, però, evidentemente,
come vorremmo farlo noi, lo vorranno fare a livello nazionale e
tutti noi cercheremo di dare, cercando le risorse, la risposta la
migliore possibile.
Nei documenti dell'Assessorato si parla di Piano energetico
ambientale, finalmente ve lo presenteremo, più strategia di quello
io non so cosa dobbiamo mettere in campo.
Sotto poi c'è tutta l'azione sull'idrogeno, le comunità
energetiche, ma l'idrogeno, sparato ai quattro venti su ogni
media... oggi ci sono due bandi aperti, abbiamo gli uffici che
telefonano sette volte al giorno per avere le risposte per
costruire questi bandi. Quindi, attenzione che poi, dopo il titolo,
c'è l'Amministrazione. L'Amministrazione funziona cercando di
mettere insieme tutto quello che deve funzionare per arrivare a
costruire la risposta, e oggi i Ministeri su certe azioni non ci
danno le risposte.
Noi le azioni sull'idrogeno ce le abbiamo bene in mente,
sappiamo dove andarlo a produrre, sappiamo dove andarlo a
distribuire, stiamo cominciando a pensare a chi lo utilizza, al
trasporto su gomma con dei progetti sperimentali, ma poi bisogna
mettere insieme tutto questo con dei progetti amministrativi e
tecnici, e non è "detto fatto", perché ci sono delle condizioni
che, ripeto, non un Assessore, gli uffici non riescono a - usiamo
il termine maggiormente usato nell'anno 2022 - portare a terra, e
ci sono due bandi, uno per la costruzione di un distributore e uno
per l'utilizzo della misura sul recupero degli immobili industriali
dismessi, e su quelli si sta lavorando come stanno lavorando tutte
le altre Regioni.
Quindi lanciare delle politiche, non vuol dire realizzarle,
avere delle visioni non vuol dire scrivere che domani mattina sono
fatte. C'è tutto un lavoro di tipo politico-amministrativo che è
molto più difficile da realizzare di quello che a volte ci
raccontiamo e tradurlo e semplificarlo, a mio avviso non fa del
bene né alla nostra Amministrazione regionale né alla comunità.
Abbiamo parlato della strategia sulla specializzazione
intelligente, la Valle d'Aosta, a nostro avviso, ma sono convinto e
l'ho sentito dire anche dalle forze di opposizione più volte, deve
puntare sulla ricerca, sull'innovazione, sulla qualità, sulla
specializzazione delle proprie aziende e sulle competenze dei
propri lavoratori; non potremo mai, e abbiamo sbagliato in passato
a confrontarci sui grandi modelli di produzione, siamo piccola
comunità e dobbiamo fare qualità.
Attraverso quel documento proviamo a investire sulle nostre
imprese per alzare il livello delle nostre imprese e cercare, allo
stesso tempo, e anche qui è un lavoro lungo, nel campo
dell'istruzione, nell'Università, nel sostenere i nostri ragazzi,
per la prima volta sosteniamo i ragazzi che vanno a fare l'ITS
fuori, con dei voucher. Sono scelte del Consiglio politiche del
lavoro, non me le voglio intestare perché ci siamo tutti lì dentro
e lo stiamo facendo, però in due anni abbiamo fatto dei passaggi e
stiamo cercando di fare dei passaggi che vanno in una certa
direzione perché, ripeto, noi non abbiamo bisogno di grandi aziende
che occupino numerosi lavoratori, abbiamo bisogno di piccole
aziende che stiano in campo, che sappiano essere competitive nel
limite del possibile, che guardino all'export e che possano dare
una risposta qualitativa in termini di competitività al nostro
sistema.
Infine il tema degli impianti a fune: io non so, credo che poi
con la consigliera Guichardaz avremo modo di parlarne meglio, non
so cosa si intende per piano strategico, obiettivamente.
Noi abbiamo di scrivere nei vari DEFR le azioni che avevamo in
mente di portare avanti e tante di queste azioni le abbiamo già
raggiunte, anche qui grazie alla collaborazione del Consiglio
regionale su tante leggi, però il settore strategico degli impianti
a fune in Valle d'Aosta sta in piedi con un modello che è
differente da quello degli altri territori, giusto o sbagliato.
Il Consigliere Aggravi lo dice sempre, facciamo attenzione, in
un'ottica futura, a dove prenderemo le risorse per investire. É un
tema aperto, come il tema della gestione delle società.
È chiaro che siamo in una condizione di costruire delle
strategie nuove.
Nel frattempo abbiamo fatto delle azioni, abbiamo fatto degli
investimenti, abbiamo cercato di portare a casa i risultati e
stiamo guardando, "sbagliato o giusto".
Per noi, il progetto sul collegamento intervallivo è un progetto
che guarda al futuro perché cerca di collegare alcune vallate a un
punto in cui in un futuro si potrà ancora sciare, cercando di dare
a quel progetto quel tipo di progettualità.
Massimo rispetto per chi non lo condivide e fa delle altre
proposte, ma, personalmente, la mia forza politica e le forze
politiche che sostengono questa maggioranza si sono presentati agli
elettori con quel tipo di progettualità lì e non la difendono per
fare qualcosa contro gli altri, ma hanno presentato un progetto
agli elettori e cercano di portarlo avanti.
Ci sarà una discussione, lo vedremo, ma dire che non c'è una
progettualità è sbagliato.
L'altro giorno, nell'assemblea degli impianti a fune, abbiamo
parlato di tanti temi che riguardano quel settore lì, ma perché ne
parliamo? Perché è un settore che rappresenta tanti posti di
lavoro, un indotto importante, 100 milioni di fatturato e una
visione competitiva che mette la nostra regione su un panorama
internazionale sempre a un certo livello.
Questi sono i temi, scriviamoli meglio, scriviamoli peggio, ma
dire che non esiste progettualità, a nostro avviso, è
sbagliato.
Quindi con la speranza che, finito il mese di dicembre, il
Consiglio possa ricominciare l'anno in una situazione politica più
chiara, io credo che sia giusto sottolineare la grande azione che è
stata fatta con le forze che si avevano in questo periodo.
Presidente -
La parola al presidente della Regione
Lavevaz.
Lavevaz (UV) -
Qualche breve considerazione anche da
parte mia, in chiusura di queste repliche e di questo dibattito che
si è svolto tra ieri e oggi. Ho ascoltato con molta attenzione e
con interesse tutti gli interventi e ringrazio tutti per gli spunti
che sono arrivati.
Credo che, come ha detto l'assessore Guichardaz, questo
documento, più che essere un documento finanziario, parrebbe essere
un ossimoro dalla descrizione che è stata fatta, perché da un lato
si dice che è sintetico ma è troppo lungo, dall'altro si dice che è
troppo lungo ma senza contenuti dettagliati, si dice che è un libro
dei sogni ma che non ci sono visioni per il futuro, quindi è un
documento un po' particolare, difficile da leggere
evidentemente.
Sintetizzerei e semplificherei la replica in due aspetti che
ripercorrono i due approcci diversi che ho letto negli interventi
che sono stati fatti e che sono solo in parte sovrapponibili: da un
lato si è data una lettura di questo documento che sembra essere la
descrizione di una realtà parallela, non quella della Valle d'Aosta
di oggi; ho sentito veramente una descrizione di una situazione e
di una realtà sia politico-amministrativa, ma anche
socio-economica, della nostra regione che sembrerebbe o dovrebbe in
qualche modo far impallidire il Burundi, se lo paragoniamo.
Conosciamo le dinamiche della discussione politica, le distorsioni
funzionali al dibattito politico, fanno parte del gioco della
politica, quindi questo lo capiamo, ma credo che ci siano dei
limiti anche a questo tipo di narrazione. Per fortuna ci sono dei
limiti anche a questa soggettività della narrazione e quindi anche
a queste distorsioni; sono dei limiti che sono solidamente
oggettivi, si chiamano fatti, sono stati già enucleati in parte dai
miei colleghi.
Si è continuato in questi mesi, negli ultimi in particolare, a
mescolare l'attività politica extra consiliare con l'attività
consiliare e amministrativa. Capisco che per qualcuno e per qualche
forza politica sia difficile immaginare che ci sia un dibattito
politico all'esterno del Consiglio regionale, per fortuna è così, e
ne sono ben contento. È chiaro che, come ha ricordato il
Vicepresidente, l'una influisce sul lavoro dell'altro, questo non
lo nascondiamo, è di tutta evidenza che un dibattito politico
all'esterno non facilita il lavoro all'interno dell'Aula consiliare
o comunque il lavoro amministrativo, ma di certo non lo ferma.
C'è stata una descrizione di una situazione, e cito
testualmente: "C'è stato poco lavoro, bisognerebbe lavorare, le
strutture sono in difficoltà per la crisi politica".
Io credo che la realtà dei fatti descriva una situazione
diversa.
Faccio solo alcuni esempi a titolo esemplificativo di questi
ultimi mesi di lavoro: ad esempio, sul tema del nuovo Ospedale,
dopo tanti anni di svariegato empasse, l'anno prossimo metteremo la
prima pietra per la costruzione del nuovo Ospedale.
Abbiamo sbloccato finalmente delle opere che risultavano
elencate tra le opere incompiute, parlo dell'aeroporto, questi sono
fatti.
Maison Caravex, è stata citata, è un altro esempio di un'opera
cosiddetta incompiuta che finalmente vedrà un futuro
definitivo.
Abbiamo risposto alla situazione economica legata in ultimo alla
crisi ucraina ma anche l'anno scorso alla crisi post-pandemica, o
comunque pandemica - parlo della crisi economica - con degli aiuti
che sono stati, e lo sono ancora oggi, fra i più importanti in
termini assoluti, se paragonati alla popolazione residente nella
nostra regione. Questi sono fatti.
Abbiamo sbloccato le pianificazioni, al di là di quello che è
stato detto, e avviato le riforme strutturali che in alcuni settori
definirei epocali, parlo, ad esempio, di tutta l'organizzazione del
servizio idrico integrato ma anche di altre riforme che erano nei
cassetti da anni che in questi due anni, dove pareva esserci un
immobilismo totale, abbiamo portato avanti e in qualche modo
sbloccato. Questi sono fatti.
Abbiamo aumentato le risorse agli enti locali in maniera ancora
importante. Questi sono altri fatti.
Poi l'Amministrazione, come dice qualcuno, parla con gli atti,
un Consiglio regionale parla con gli atti amministrativi e con le
leggi che promulga la promulgazione del Presidente della Regione,
il Consiglio regionale approva le leggi.
Negli ultimi due anni - ricordo due anni in cui nella narrazione
fatta eravamo nell'impasse totale, nell'immobilismo più generale,
più generalizzato - con le norme che abbiamo approvato ieri,
contando le ultime due norme che approveremo nell'ultimo Consiglio,
abbiamo approvato una media di 35-36 leggi all'anno, questo nel
2021 e nel 2022.
Voi sapete qual è la media degli atti legislativi dei dieci anni
precedenti? È di 19 atti, quindi poco più della metà.
Io sono convinto che il numero degli atti non sia un dato in
assoluto significativo, ma è comunque importante per definire il
lavoro che viene fatto.
Credo che non sia banale questo, è un elemento che va
analizzato.
Dall'altra parte invece, della narrazione, le cose sono state
descritte in parte così, ma in parte in una maniera ancora diversa
che, confesso, fa riflettere perché sono elementi nuovi nel
dibattito della politica regionale, nuovi non di oggi ma nuovi
degli ultimi anni, ma sono una novità importante rispetto alla
storia di questo Consiglio Valle.
Parlo dei continui riferimenti ad altre regioni, a regioni
diverse dalla nostra. Passi da un lato il continuo benchmarking,
cioè il paragone con la Lombardia, con il Piemonte, questo ci può
stare, probabilmente lo farei anch'io se avessi nel simbolo del mio
movimento un politico lombardo o un politico piemontese, e anche se
le scelte strategiche venissero dettate da Via Monte Napoleone o a
Gallarate, per citare due casi chic rispetto a vie meno conosciute.
Invece nel mio simbolo c'è un solo leone che è senza nome, magari
si chiamava Brambilla di cognome ma non lo so, questo non ci è dato
sapere.
Credo che questi riferimenti vadano anche presi quando sono
positivi, credo che la nostra regione nelle ultime settimane e
negli ultimi mesi sia rientrata a giusto titolo nelle statistiche
nazionali annuali che sempre vengono fatte su tanti indici di
qualità della vita, di qualità dei servizi, figurando spesso ai
primissimi posti.
Si è fatta poi nell'ultima settimana ancora una polemica sulla
percentuale dei dipendenti pubblici rispetto alla popolazione; io
credo che soltanto chi non ha proprio un'idea di numeri di
statistica possa essere stato stupito da questa percentuale.
È chiaro che la statistica, per quanto riguarda la Valle
d'Aosta, è sempre più complicata perché è distorta dai piccoli
numeri, però, detto questo, non è tanto questo che mi fa riflettere
nell'ambito della nostra discussione politica, ma è più la
questione che è stata sollevata anche in maniera piuttosto accesa e
veemente da diversi interventi in quest'Aula che è quella del dire:
come potrà questa maggioranza dialogare con Roma? Come potrà questa
maggioranza, con i suoi numeri, essere abbastanza forte per fare
scelte coraggiose senza avere un contatto a Roma? Ce ne sono stati
diversi di questo tenore.
Permettetemi di rivendicare in qualche modo l'autonomia di
questo Consiglio Valle rispetto alla politica nazionale, questo
credo che vada rivendicato ma soprattutto il sacrosanto diritto di
avere delle idee che non siano per forza allineate e appiattite su
una politica nazionale o su una maggioranza di turno che possa
essere al momento al Governo a Roma.
Veramente vogliamo rifarci alla politica dei rubinetti della
prima Repubblica nei ragionamenti della politica di questa Regione?
Io non credo, io credo che la politica valdostana e il Consiglio
Valle abbiano una dignità che non ha bisogno di padroni esogeni, e
questo è in contraddizione con altri interventi fatti all'interno
dello stesso gruppo, che vedo difficile da conciliare con questi
interventi, ma su questo non voglio entrare perché non voglio
entrare nel dettaglio e nelle repliche puntuali di quello che è
stato detto.
Questo lo dico e lo voglio ribadire, ma credo che sia ultroneo,
non significa che il Governo regionale non debba costruire, non
debba coltivare dei rapporti, delle azioni sinergiche con il
Governo centrale, tutt'altro, è esattamente il contrario. Dico solo
che dobbiamo difendere una dignità politica che voglio rivendicare
con forza.
Visto che molti colleghi hanno concluso con una domanda, ed in
particolare, credo il collega Aggravi ha chiuso proprio con la
domanda "Chissà se questa maggioranza avrà la forza di confrontarsi
con il Governo romano", io concludo questo mio breve intervento e
vi chiedo invece "se questo Consiglio Valle avrà ancora la dignità
di stare sotto la scritta che abbiamo alle nostre spalle oppure
dovremo in qualche modo aggiornare la scritta, magari con le gesta
di qualche figura leggendaria di battaglie lombarde del XII
secolo".
Ai posteri l'ardua sentenza, come diceva Manzoni, se non
sbaglio.
Alle ore 12:15 assume la Presidenza il presidente
Bertin.
Bertin (Presidente) -
Sono finite le repliche del
Governo, possiamo passare agli ordini del giorno. Gli ordini del
giorno vengono analizzati in ordine di presentazione, pertanto
partiamo con il primo ordine del giorno, presentato dalla Lega. Si
è prenotata la consigliera Foudraz per l'illustrazione, ne ha
facoltà.
Foudraz (LEGA VDA) -
Quest'ordine del giorno viene
presentato stante l'assoluta importanza che riveste e che rivestirà
nel prossimo futuro il servizio di telemedicina per l'assistenza
sanitaria ai cittadini valdostani.
In cosa consiste la telemedicina? Ovviamente farò una piccola
descrizione, una descrizione sommaria, solo per far capire
all'esterno di quest'aula, per chi ci segue e ci ascolta, di cosa
stiamo parlando.
Con la telemedicina è possibile ottenere un consulto medico
online, usufruire della teleassistenza, del monitoraggio in remoto
dei parametri vitali dei pazienti e degli esami medici direttamente
in farmacia; numerosi sono gli ambiti di applicazione della
telemedicina.
Le linee guida ministeriali intendono per telemedicina una
modalità di erogazione di servizi sanitari tramite il ricorso a
tecnologie innovative in situazioni in cui il professionista della
salute e il paziente non si trovano nella stessa località.
La telemedicina consiste quindi nel fornire quel servizio medico
a distanza senza la necessità che il paziente si rechi nelle
strutture sanitarie. La possibilità di visite a distanza o
televisite, dove il medico visita appunto il paziente a distanza
servendosi di applicazioni web.
Il teleconsulto, ovvero quell'attività di consulenza a distanza
fra medici, che permette a un medico di dialogare e di chiedere il
consiglio a uno o più medici sulle diagnosi, sulle prescrizioni e
sulla cura di un determinato paziente.
Il telemonitoraggio e la telerefertazione, che permettono di
monitorare e acquisire alcuni parametri vitali del paziente
direttamente da casa, grazie all'uso di innovativi dispositivi
tecnologici che vengono impostati e predisposti preventivamente dal
medico oppure dal farmacista, come, ad esempio, potrebbe essere
l'holter pressorio per il monitoraggio della pressione arteriosa
nelle 24 ore.
I parametri rilevati vengono quindi trasmessi in automatico a
una centrale operativa e condivisi con medici specialisti. Questi
ultimi, una volta analizzati i vari parametri, redigono un referto
e lo inviano direttamente al paziente o al farmacista,
rispettivamente per esami medici effettuati da casa, oppure in
farmacia, andando quindi a ridurre il sovraffollamento
dell'ospedale ma anche i tempi di attesa per la prenotazione e la
refertazione di un esame.
Tutto questo quindi assicura equità nell'accesso alle cure,
migliora la comunicazione tra i membri di un team sanitario,
supporta il paziente nella gestione delle terapie e fornisce un
sostegno nei servizi di urgenza.
Sono quindi innumerevoli i vantaggi della telemedicina. Permette
di diffondere maggiormente la cultura della prevenzione, dà equità
di accesso alle cure, soprattutto nella nostra regione la
telemedicina faciliterebbe l'accesso all'assistenza sanitaria in
tutte quelle aree remote e rurali, migliora la qualità
dell'assistenza, garantendo quindi quella continuità nelle cure e
potenzia di conseguenza la medicina territoriale.
Leggendo il Piano della salute e del benessere sociale,
attualmente ancora all'esame delle Commissioni consiliari, ho preso
atto che è stato dedicato un ampio e approfondito spazio a questo
servizio di assistenza sanitaria, un servizio che andrà
sviluppandosi sempre più nel corso di questi anni, un servizio di
assistenza sanitaria che, per una regione come la nostra, come ho
detto prima, dal punto di vista della sua conformazione
territoriale, risulta essere ancora più necessario e urgente e
diventerà sempre più una prassi abituale.
Con la pandemia poi abbiamo riscontrato quindi che il valore che
la tecnologia ha nel poter monitorare, supportare e curare i
pazienti a distanza è un valore che ha delle dimensioni
immense.
Curare particolari categorie di pazienti, con patologie croniche
o con fragilità, attuando quindi telemonitoraggio e teleassistenza,
diventa dunque fondamentale per assicurare degli interventi
capillari e tempestivi. Il tutto senza stressare ulteriormente il
paziente che già vive una situazione di sofferenza. Poter quindi
essere seguiti, monitorati, curati direttamente, stando al proprio
domicilio, è dunque una conquista, una grande conquista.
Un'ottimizzazione nell'erogazione dei servizi sanitari che si
offrono ai pazienti, non sostituendosi alla medicina tradizionale
ma affiancandola e integrandola, per permettere quindi quel
miglioramento dell'assistenza che si può dare ai cittadini.
Un'innovazione tecnologica che cambierà quindi il futuro
dell'assistenza territoriale.
Entrando nello specifico di quanto è stato previsto in questo
DEFR che abbiamo discusso tra ieri e oggi, al punto 1.6, alla voce
"Assessorato, sanità, salute e politiche sociali", si cita
testualmente: "La riorganizzazione dell'assistenza territoriale
richiederà, inoltre, di potenziare le attività di telemedicina che,
seppure già avviate in alcuni settori, necessitano di essere
ulteriormente implementate per una sempre maggiore efficace e
tempestiva presa in carico degli assistiti, erogazione delle
prestazioni e monitoraggio delle cure".
Considerato, come dicevo prima, che si andrà sempre di più in
quella direzione, quindi con l'utilizzo massiccio della
telemedicina, ed evidenziato che per poter attuare tale modalità di
cura dei pazienti affetti dalle più diverse patologie occorre,
affinché sia esplicata al massimo la sua efficacia, che vi sia
quest'organizzazione efficiente e capillare sul territorio,
ritenuto quindi opportuno, al fine di ottenere i massimi risultati
relativi all'organizzazione del servizio di telemedicina
territoriale, promuovere le adeguate azioni in campo tecnologico
presso società che abbiamo, società in house che già operano per
l'Amministrazione regionale nel settore della tecnologia e della
digitalizzazione... ma perché dico questo? Perché alcune settimane
fa, durante delle audizioni in Commissione consiliare, quando si
analizzava quest'importante documento di economia e finanza
regionale, è emerso che non vi è mai stata nessuna interlocuzione
su quest'importantissimo tema fra l'Amministrazione regionale e la
società in house che è nata da una legge regionale, una legge del
1987, più precisamente la legge regionale 81, che si occupa proprio
di innovazioni tecnologiche, e io, sinceramente, sono rimasta
stupita perché mi dico: ma come è possibile non avvalersi di una
consulenza così preziosa, che peraltro possiamo dire di avere in
casa, perché, appunto vorrei sottolineare il fatto - l'aveva già
sottolineato anche ieri l'assessore Caveri - che praticamente la
Regione è azionista per oltre il 75% di questa società.
Per le motivazioni che ho appena citato, con quest'ordine del
giorno vorrei che il Consiglio regionale impegnasse il Governo
regionale a interagire ai fini della massima efficienza
nell'organizzazione dell'attuazione del servizio di telemedicina
territoriale regionale con la società in house appositamente
costituita con legge regionale.
Presidente -
Per il Governo, l'assessore Barmasse.
Barmasse (UV) -
Con l'occasione informo i Consiglieri che
nell'ambito del Piano nazionale di ripresa e resilienza, missione 6
componente 1, "Reti di prossimità, struttura e telemedicina per
l'assistenza sanitaria territoriale", è previsto un
sub-investimento 1.2.3.2 denominato "Telemedicina", che riconoscerà
alle Regioni dei finanziamenti sulla base di un piano operativo
regionale, che è in fase di redazione, da presentare ad Agenas
entro fine anno.
Tale investimento prevede due possibilità di realizzazione: la
prima attraverso il mantenimento di una piattaforma regionale già
esistente da implementare e integrare con la piattaforma nazionale,
la seconda attraverso la completa sussidiarietà a livello
nazionale. Non rimane quindi spazio per una terza soluzione, cioè
il ricorso a una società in house regionale.
Il progetto regionale in questo momento è in fase di
elaborazione, il gruppo regionale di telemedicina, istituito con
DGR 1519/2022, si è già più volte riunito per le valutazioni
relative ai fabbisogni totali per i servizi di telemedicina, come
definito nelle linee guida adottate in materia ai sensi del comma
15 lettera A dell'articolo 12 del Decreto Legge 18 ottobre 2012 n.
169 e il rispetto di milestone e target nonché il cronoprogramma
dello specifico sub-investimento, quali componenti del fabbisogno
si intende coprire con soluzioni di telemedicina già esistenti sul
territorio regionale, quali componenti del fabbisogno totale si
intenda acquisire nel sub-investimento 1.2.3.2, e le modalità di
implementazione al fine di raggiungere almeno il 70% degli enti e
dei professionisti sanitari del Servizio Sanitario Regionale.
Per le motivazioni che ho illustrato, l'ordine del giorno non
può essere accolto.
Presidente -
Si è prenotata la consigliera Foudraz a cui
passo la parola.
Foudraz (LEGA VDA) -
Grazie, assessore Barmasse, per la
spiegazione che ha dato, io comunque rimango stupita che siamo
azionisti per una quota del 75% di una società in house che si
occupa di tecnologia e di innovazione e non si possa sfruttare per
far partire in maniera capillare questo servizio.
Presidente -
Mettiamo in votazione l'ordine del giorno.
La votazione è aperta... Non è una dichiarazione di voto ma è un
intervento, uno per gruppo. In sostanza nell'ordine del giorno vi è
la presentazione, la replica del Governo e uno per gruppo.
Consigliere Baccega ne ha facoltà.
Baccega (FI) -
Molto brevemente perché non voglio
togliere spazio a un corposo ordine del giorno che dovremo
affrontare in questa giornata.
Entrando nel tema che è la telemedicina, poco fa negli
interventi della Giunta si è parlato di autonomia del Consiglio
Valle rispetto alla maggioranza, io ho la sensazione che certi
percorsi siano esageratamente condizionati da pratiche intraprese
rispetto al Ministero, che era il Ministero gestito da
Speranza.
In realtà sulla telemedicina i progetti si sono avviati e non
poco, e, fin da subito - credo che la collega Foudraz parlasse
ovviamente di In.Va dove In.Va sì, è vero, è partecipata dalla
Regione ma è anche partecipata dalla USL che non dialoga con In.Va;
questo è il dramma di questo percorso, tant'è che, a livello di
telemedicina e a livello di sanità, ci sono delle incomprensioni,
ma ne parleremo anche quando andremo ad affrontare il tema delle
liste d'attesa. Anche lì ci sono dei percorsi che in qualche modo
sono stati... ostacolati? Potrebbe essere.
Io invito chi continuerà a gestire la delega della sanità in
futuro a fare un'attenta valutazione rispetto a quello che sta
succedendo sul quadro della telemedicina da una parte e sul quadro
dei rapporti dell'ICT, all'informatica tra Regione, USL e la nostra
partecipata, perché lì c'è una specie di incagliamento, e questo
non fa bene sicuramente ai progetti futuri che sono dei progetti
sicuramente di buon livello che vanno nella direzione di dare delle
risposte alla gente.
Avremmo dovuto già nel 2021 collegare tutte le strutture sul
territorio con la telemedicina, ancora non è stato fatto, siamo un
po' in ritardo, pesantemente in ritardo, quindi l'invito è
semplicemente a cercare di spronare chi deve fare queste cose in
modo che si raggiungano poi dei risultati.
Comunque noi voteremo a favore.
Presidente -
Ci sono altri interventi? Altrimenti
mettiamo in votazione. Non vedo altre richieste, mettiamo in
votazione l'ordine del giorno n. 1. La votazione è aperta. La
votazione è chiusa.
Presenti: 35
Votanti: 15
Favorevoli: 15
Astenuti: 20 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Minelli, Padovani,
Restano, Rosaire, Sapinet e Testolin).
L'ordine del giorno non è approvato.
Passiamo all'ordine del giorno n. 2, sempre della Lega.
Consigliere Manfrin per la presentazione dell'ordine del giorno, a
lei la parola.
Manfrin (LEGA VDA) -
Le adozioni lavorative promosse dal
2005 sono uno strumento che consente alle persone disabili,
portatrici di gravi disabilità, di poter accedere al mondo del
lavoro. L'idea delle adozioni lavorative è nata da una semplice e
duplice riflessione che riguardava in particolare le aziende
soggette agli obblighi di assunzione di lavoratori disabili e le
persone portatrici di gravi problematicità iscritte al collocamento
mirato.
Da una parte c'erano le aziende in difficoltà a individuare il
lavoratore idoneo da inserire nel proprio organico, in quanto il
contesto produttivo era pericoloso, oppure faticoso, oppure portava
altre criticità, dall'altra una quota considerevole di disabili
iscritti negli elenchi del servizio, circa il 40%, portatori di
problematicità tali da escluderli di fatto dal mercato del
lavoro.
La legge, però, non dice che il servizio di collocamento
disabili deve occuparsi solo dei cosiddetti invalidi validi, una
brutta espressione ma che ci spiega qual è la criticità, ovverosia
coloro che sono in grado di lavorare e di essere collocati nel
mondo del lavoro, escludendo di fatto i soggetti più deboli.
Il disabile cosiddetto "Forte", spesso riesce anche da solo a
orientarsi nel mondo del lavoro, mentre il disabile cosiddetto
"Debole" - ossia che ha invalidità mentali, intellettive,
funzionali gravi eccetera, che non gli consentono di attivarsi
autonomamente - non viene sostenuto in alcun modo dal collocamento
disabili.
Da queste riflessioni, sull'applicazione della legge 68/99, sono
emerse due contraddizioni: le aziende in difficoltà a reperire il
lavoratore idoneo da inserire sono esonerate da qualsiasi obbligo
di legge e onere sociale. L'integrazione socio-lavorativa dei
soggetti gravi è rimandata alle famiglie e ai servizi sociali e
socio-sanitari del territorio.
Il servizio collocamento disabili di Lecco ha cercato di
superare queste contraddizioni attraverso uno strumento definito
"Adozione lavorativa", questa è una delle best practice che si
prendono non perché si è esterofili - non mi rivolgo a lei, collega
Bertschy - ma perché appunto sono pratiche che si dimostrano
funzionanti, semplicemente per questo.
Attraverso l'adozione lavorativa gli oneri sociali derivanti
dall'inserimento occupazionale delle persone disabili vengono
ripartiti tra tutte le aziende, nessuna esclusa. Chi assume, chi
chiede l'esonero e chi adotta una persona disabile.
La procedura dell'adozione lavorativa prevede che l'impresa
stipuli una convenzione ai sensi dell'articolo 11, sempre della
legge 68/99, e sottoscriva un patto di adozione lavorativa in cui
s'impegna a sostenere l'integrazione di uno o anche, spesso, due
lavoratori disabili.
A questo punto, dopo che l'azienda ha messo a disposizione del
servizio un contributo economico annuo di 6.500 euro, si attiva la
ricerca di un contesto di inserimento preferibilmente nel Comune di
residenza e coerente alle aspirazioni e alle capacità lavorative
della persona.
Successivamente il servizio si fa carico di tutti gli
adempimenti burocratico-amministrativi e delle azioni di
tutoraggio.
Il soggetto ospitante, a cui è chiesto di accogliere e impegnare
il lavoratore disabile, beneficia di un contributo annuo di 500
euro per il tempo dedicato alla persona disabile inserita.
Le aziende ospitanti solitamente sono scelte fra quelle non
soggette agli obblighi della legge 68/99, o sono enti pubblici,
associazioni cooperative sociali.
Ad esempio - credo che sia illuminante - a una signora disabile
appassionata di cultura - questi sono esempi veri che sono stati
realizzati - è stato offerto un inserimento nella biblioteca del
Comune, a un uomo che trascorreva il suo tempo libero in parrocchia
si è data l'opportunità di seguire i ragazzi dell'oratorio e la
pubblicazione del giornalino e a un giovane appassionato di calcio
è stata offerta la possibilità di lavorare per la squadra
cittadina.
Decine e decine di esempi, uno diverso dall'altro, ma tutti con
un risultato comune: l'integrazione sociale e il benessere
personale.
L'inserimento prevede l'erogazione di una borsa lavoro che nella
quasi totalità dei casi è un'integrazione all'assegno di
assistenza, alla pensione d'invalidità e quant'altro già percepito
dalle persone disabili coinvolte ...l'azienda soggetta agli
obblighi della legge 68/99, il servizio di collocamento disabili,
l'azienda ospitante i disabili interagiscono tra loro per
raggiungere insieme un risultato sociale positivo con un costo
sociale estremamente limitato.
A tutto questo si aggiunge la soddisfazione dell'imprenditore
che, ottemperando alle prescrizioni della legge 68/99, si sente
gratificato per aver aiutato una persona disabile di cui conosce il
nome, il luogo dove lavora e sa che quella persona sta meglio
grazie al suo contributo.
Questo strumento non ha una valenza territoriale, è un modello
che può essere utilizzato ovunque, proprio per il ragionamento
delle best practice che facevo poco fa.
Certo, implica uno sforzo aggiuntivo per il collocamento
disabili che però potrà avvalersi della collaborazione dei servizi
e degli operatori presenti sul territorio - enti accreditati,
servizi socio-sanitari, Comuni, Consorzi e quant'altro, e sarà
anche occasione per costruire una vera ed efficace rete di
collaborazioni.
Anche le adozioni lavorative fanno parte del collocamento
mirato, sono frutto dell'attenzione alla persona disabile e alla
sua complessità esistenziale.
Bisogna ripartire dalla persona, dai suoi bisogni, dalla presa
in carico, se si vuole individuare un contesto d'inserimento adatto
e migliorare la sua qualità di vita.
In questi anni il servizio di Lecco si è attivato a favore di
396 persone, offrendo loro un'opportunità di integrazione
socio-lavorativa; successivamente, nonostante le complessità delle
singole situazioni, parliamo - come abbiamo detto prima - di
persone particolarmente e gravemente disabili, grazie a una serie
di circostanze positive, per 80 di esse è stato possibile accedere
a un regolare rapporto di lavoro.
La prassi dell'adozione lavorativa è stata apprezzata da tutte
le persone coinvolte, perché ora sono integrate nella loro realtà
sociale, sono gratificate dal lavoro e contribuiscono all'economia
familiare. Le famiglie sono liete di vedere il proprio congiunto
impegnato e soddisfatto del proprio lavoro, i servizi sanitari e il
medico curante sono gratificati nel vedere i miglioramenti dei loro
assistiti e i servizi sociali sono soddisfatti nel vedersi
alleviati del loro lavoro e degli oneri economici conseguenti.
Tutta la comunità trae beneficio dallo strumento dell'adozione
lavorativa e non dimentichiamo che l'emarginazione spesso costa più
dell'integrazione.
Proprio per questi motivi e per questo modello che riteniamo sia
un modello vincente che è stato adottato a livello provinciale -
credo con un'iniziativa sicuramente positiva e di studio - da parte
della Provincia di Lecco, riteniamo che questo modello
dell'adozione lavorativa, che è una specifica previsione
all'articolo 11 della legge 68/99, possa essere integrato anche
nella nostra regione e con quest'ordine giorno chiediamo appunto
che si arrivi a studiare un modello che possa essere applicato
anche alla nostra regione.
Presidente -
Per il Governo, l'assessore Bertschy.
Bertschy (AV-VdA Unie) -
Grazie, collega Manfrin, sempre
attento a questo tema.
Noi siamo d'accordo sull'andare a studiare e ad approfondire
quanto proponete con l'ordine del giorno. Alcuni giorni fa credo
che un po' tutti abbiamo appreso di questa novità anche attraverso
un servizio televisivo, quello delle Iene, che tra l'altro
dimostrava come molte volte la differenza la fanno le persone più
che l'appartenenza, perché i due precedenti Ministri bipartisan,
uno da una parte, uno dall'altra, non avevano voluto ricevere
l'informazione, mentre il nuovo Ministro prontamente si è detto
attento, e questo fa piacere.
Noi vi chiederemmo di emendare, se possibile, l'ordine giorno
cancellando una premessa, dove si dice "Preso atto inoltre che
anche nella nostra regione sono numerose le aziende che incorrono
in sanzioni", perché, come le ho detto informalmente, l'aggiornerò
sui dati così che abbia piena conoscenza del lavoro che si sta
svolgendo con gli uffici.
Chiederemmo di emendare l'impegno così modificandolo: "Impegna
l'Assessore competente ad approfondire il funzionamento del modello
utilizzato in provincia di Lecco: "Adozione lavorativa a distanza",
per incrementare le politiche e gli strumenti a favore
dell'inclusione lavorativa delle persone disabili".
Perché glielo chiedo? Perché stiamo sviluppando le nostre
politiche, abbiamo messo in campo tutta una serie di azioni, c'è un
vecchio accordo che è alla base anche dello strumento della
convenzione e vogliamo solo verificare quanto sia adattabile al
nostro modello.
Abbiamo preso contatto in questi giorni con la provincia di
Lecco e stiamo in attesa di un appuntamento per cominciare ad
interloquire.
Quindi assolutamente d'accordo ad andare a studiare anche questo
modello che fa parte di una sensibilità ma anche di un'azione
politica che condividiamo, perché abbiamo necessità di costruire
benessere per tutte le famiglie e coesione sociale e di dare delle
risposte, in particolare ai soggetti più fragili.
Quindi se siete d'accordo, noi emenderemmo in questo modo
l'ordine del giorno.
Presidente -
Consigliera Minelli, ne ha facoltà.
Minelli (PCP) -
Noi abbiamo letto con interesse
quest'ordine del giorno e condividiamo le parole dell'Assessore,
perché l'impegno che era stato proposto, cioè andare ad attivarsi
per realizzare fin da subito una convenzione simile a quella
proposta dal Comune di Lecco, ci lasciava qualche perplessità, nel
senso che è un modello che non si conosce in maniera approfondita;
abbiamo visto anche noi queste cose, ma è il caso, a nostro avviso,
di essere un pochino più cauti.
C'era una perplessità da parte nostra e che era questa, la
esterno perché comunque può essere utile, a beneficio poi della
riflessione che si farà: qui si parla di un modello che, in qualche
modo, introducendo l'istituto dell'adozione, bypassa o comunque va
oltre, in qualche maniera, a quello delle assunzioni, assunzioni
che sono previste anche dalle leggi sul collocamento e che sono
comunque delle leggi abbastanza buone in questo senso.
La preoccupazione è questa: che, paradossalmente - e per questo
dico che capito a fagiolo l'approfondimento - potrebbe esserci il
rischio di andare in una direzione di una non così completa
inclusività, perché andare a inserire queste persone in un contesto
che non è quello pieno del mondo del lavoro potrebbe in qualche
maniera relegare a una situazione, ma è appunto una cosa che
dev'essere studiata.
Noi crediamo che bisognerebbe privilegiare le assunzioni vere e
proprie e dare alle aziende, questo sì, degli strumenti diversi
anche alle aziende più piccole legate alla sburocratizzazione per
poter realizzare le assunzioni
tout court
, verificare e
mettere in pratica quell'inclusività che ci dovrebbe essere.
Ben venga l'approfondimento perché crediamo che sia comunque un
tema da affrontare e vale la pena di farlo anche nella nostra
regione.
Presidente -
Consigliere Manfrin ne ha facoltà.
Manfrin (LEGA VDA) -
Replico brevemente, annunciando già
che siamo favorevoli - mi sono confrontato anche con i colleghi -
al recepimento di quest'emendamento.
Ringrazio la collega Minelli per una sollecitazione alla quale
intendo rispondere molto volentieri: no, non è uno strumento che
disincentiva le assunzioni, e peraltro anche l'intervento che ho
testé effettuato precisa come, a fronte di 396 adozioni, si sia poi
arrivati all'assunzione definitiva di 80 unità di personale.
In realtà questa convenzione va nella direzione opposta, ovvero
nel cercare d'integrare da una parte i cosiddetti - come ho detto
prima - disabili "Deboli", che tendenzialmente vengono esclusi tout
court dal mondo del lavoro e dall'altra per cercare di contrastare
quella che purtroppo è una criticità che chi si occupa di mondo del
lavoro e di disabilità conosce bene, cioè il fatto che - è
bruttissimo dirlo ma è giusto dircelo in maniera sincera - a
un'azienda conviene molto di più pagare le sanzioni, che sono
inferiori allo stipendio che dà ad un disabile, piuttosto che
assumerlo.
Questo lo sappiamo bene e ci sono delle aziende che purtroppo
mettono in pratica questi comportamenti dicendo: "Non voglio un
disabile nella mia azienda perché non riesco a trovargli
un'occupazione" o banalmente "Perché non ho voglia di occuparmi di
questo disabile, preferisco pagare le sanzioni che mi costano di
meno piuttosto che pagargli uno stipendio e affiancarlo ad una
persona".
Questa è purtroppo una realtà che conosciamo, anche se non viene
quasi mai detto.
Questo permette di superare questo gap perché evidentemente
quella quota di sanzioni viene utilizzata direttamente per inserire
il disabile all'interno dell'azienda; l'azienda nei riceve un
beneficio e la persona che viene inserita ne riceve un beneficio ed
evidentemente le persone che vengono inserite spesso risultano poi,
in realtà, maggiormente idonee di quello che il titolare
dell'azienda credeva. Oltre che avere la possibilità di inserire
queste figure all'interno di aziende che non hanno l'obbligo, e
credo che sia questa anche una delle innovazioni che vengono
introdotte, il percorso dipende anche dal tipo di convenzione e da
quello che è scritto all'interno della convenzione.
In realtà, l'approfondimento non nasce dall'ultimo servizio di
Le Iene - anche se effettivamente se ne è parlato e mi ha fatto
molto piacere che il ministro Locatelli in quell'occasione abbia
poi preso in carico la questione, peraltro ci siamo poi sentiti
quella sera stessa e gli ho fatto i complimenti per l'intervento
che aveva fatto e per la pronta risposta fornita alla
sollecitazione - ma questo è un tema che va avanti da diversi anni,
questo delle adozioni della Provincia di Lecco, e io credo che la
visione di quel servizio, anzi dei tre-quattro servizi che sono
stati fatti su quel tema, sia illuminante per capire come, in
realtà, molte aziende che si sono avvicinate in maniera diffidente,
forse perché obbligate a quel tipo di assunzioni da parte della
legge, poi in realtà sì siano ricredute perché hanno trovato
effettivamente una collocazione: la persona impiegata, che dice:
"Io a lavorare sto benissimo, io non vorrei fare ferie e vorrei
lavorare anche la domenica, vorrei lavorare anche a Natale perché
lavorare mi piace un sacco" ed è una cosa, secondo me,
meravigliosa, che commuove e commuove, vedere anche i datori di
lavoro che dicono: "Questa persona è il mio miglior dipendente",
non perché ovviamente voglia lavorare anche la domenica o a Natale,
ma perché è una persona che si concentra su quello che fa, perché
le piace, l'appassiona; da una parte rende un servizio all'azienda,
dall'altra parte rende questa persona autonoma, libera e la rende
anche partecipe di essere una parte di questa società.
Credo che questa convenzione possa andare in quella direzione,
credo che però sia abbastanza stupefacente il fatto che questa
previsione sia inserita in norma fin dal 1999 e fino a pochi anni
fa nessuno abbia mai avuto l'idea di poterla utilizzare.
Credo che sia questa la cosa su cui riflettere, quindi,
accogliendo l'emendamento, riteniamo che questo sia un ottimo passo
avanti di cui ringraziamo il Governo.
Presidente -
Se non vi sono altri interventi, mettiamo in
votazione l'ordine del giorno così come emendato. La votazione è
aperta. La votazione è chiusa.
Presenti, votanti e favorevoli: 35
L'ordine del giorno è approvato all'unanimità.
Ordine del giorno n. 3 della Lega. Consigliere Distort ne ha
facoltà.
Distort (LEGA VDA) -
Accompagno al pranzo l'Aula con
l'esposizione di quest'ordine del giorno, quindi richiamo
semplicemente le premesse principali dello stesso ordine del giorno
sulla disciplina dei bacini di stoccaggio.
In riferimento a quanto accennato, nell'obiettivo "Realizzazione
di misure per lo studio e la riduzione degli effetti dei
cambiamenti climatici sul territorio regionale" contenuto nel
Documento di economia e finanza regionale, osservato che
l'andamento meteorologico dell'anno in fase di conclusione ha
registrato precipitazioni particolarmente scarse, rafforzando il
rischio sia di desertificazioni che di incendi, rilevato che, come
riferito dal Presidente AMBI, il fenomeno della siccità pone
l'urgenza dell'avvio di un piano di invasi medio piccoli, ad
iniziare dalle zone montane, capaci di trattenere le acque
meteoriche e gli esuberi di portata dei vari corpi idrici,
ribadisco il fatto che il tema dei bacini di stoccaggio dell'acqua
e dei sistemi di irrigazione, in virtù del segnale eloquente che ha
dato la situazione meteorologica di quest'anno, sia di primaria
importanza.
A questo punto, solo a chiarimento, vorrei semplicemente,
attraverso la risposta ad alcuni quesiti che autopongo, inquadrare
correttamente la visione di quest'ordine del giorno. A chi spetta
l'esecuzione di bacini? Sicuramente il ruolo principale svolto
dalla pubblica amministrazione ma se riconosciamo l'azione virtuosa
della realizzazione di opere di stoccaggio dell'acqua, non possiamo
non pensare all'incentivazione a opera di altri attori: enti,
consorzi, imprese, privati.
Ricordo, tra l'altro, che la storia del nostro territorio
racconta esattamente questa dinamica.
Noi abbiamo purtroppo messo in disuso tutta una serie di bacini
di raccolta di stoccaggio dell'acqua che, nel corso dei secoli,
anche i semplici privati avevano messo in atto per garantire
l'irrigazione dei propri spazi di coltivazione. Questo è stato un
segnale importante, un insegnamento importante che è bene saper
rivalutare.
Altra domanda: di quale acqua si parla? Si esclude l'incremento
della pressione di prelievo sui corpi idrici, ma si riconosce che
gli stessi corpi idrici hanno, in occasione di fenomeni di
precipitazione meteorologica particolarmente intensa, anche medio
intensa, e in periodi dell'anno, in certi periodi dell'anno,
esuberi di acqua rispetto al rispettivo deflusso minimo vitale.
Abbiamo quindi inquadrato l'importanza di coinvolgere attori a
vario livello nella realizzazione dei bacini di stoccaggio, abbiamo
chiarito che si tratta di trattenere acqua meteorica e di esubero
dei corpi idrici e, a questo punto, si tratta di sviluppare azioni
incentivanti.
Quali sono le azioni incentivanti che si possono mettere in
moto? É del tutto evidente che possono essere o le leve economiche,
quindi con contributi, finanziamenti, sgravi fiscali, oppure la
semplificazione dei processi autorizzativi. L'optimum sarebbe
entrambi i casi, ma noi ci soffermiamo sul secondo: non andiamo a
impegnare risorse, non andiamo a complicare le azioni di
definizione del bilancio, ma vogliamo comunque avere una visione
chiara e spronare una visione chiara da parte del Governo sulla
definizione e sull'approfondimento dei meccanismi di
autorizzazione.
Questo, chiaramente, non presuppone un'anarchia normativa, un
"libera tutti", sicuramente siamo perfettamente coscienti che la
delicatezza degli aspetti ambientali, geotecnici e paesaggistici
sia di fondamentale importanza e per questo, in questo particolare
momento, noi presupponiamo l'avvio di un lavoro di approfondimento
per la revisione della disciplina urbanistica ed edilizia che
definisca non solo i percorsi normativi semplificati, ma che abbia
anche la capacità d'indirizzare linee guida assolutamente
importanti che diventino quindi un po' il canovaccio su cui
costruire modelli di progettazione in modo che le opere in progetto
siano a priori sostenibili a livello ambientale, geotecnico e
paesaggistico.
I modi saranno definiti proprio nel corso della revisione
normativa invocata, noi sottolineiamo, sosteniamo e chiediamo
l'avvio di questo approfondimento.
Altro elemento che teniamo in considerazione, non ultimo, è il
tema ipotizzato di definire categorie dimensionali e che quindi
questi approfondimenti normativi vadano a incidere su bacini di
stoccaggio di determinate dimensioni,
Noi non siamo entrati in merito all'elencare livelli
quantitativi dei bacini, è del tutto evidente che, nel momento in
cui noi nel nostro ordine del giorno parliamo di bacini di
stoccaggio di piccole dimensioni, noi ci riferiamo a quantitativi
che possono essere sicuramente al di sotto dei 100 metri cubi di
accumulo.
Ciò premesso, con quest'ordine del giorno impegniamo il Governo
della Regione a... leggo l'impegnativa che tra l'altro, attraverso
interlocuzioni già avviate con il Governo, sarà cura dell'Assessore
di competenza esprimere una modifica, un aggiornamento per trovare
una visione comune, comunque l'impegnativa in origine è: "Avviare
una revisione della disciplina urbanistica vigente nell'ottica di
garantire una maggior semplificazione normativa nel caso di
realizzazione delle opere competenti alla costruzione di invasi di
piccole dimensioni per l'intercettazione delle acque meteoriche,
degli esuberi di portata di corpi idrici da parte di enti, di
consorzi, di privati, compresa la redazione di linee guida capaci
di indirizzare con immediatezza una corretta progettazione agli
effetti tecnici, ambientali e paesaggistici, il tutto finalizzato a
favorire l'innesco di dinamiche capaci di contrastare
l'inaridimento del suolo e per dotare altresì la nostra Regione di
idonei bacini opportunamente distribuiti sul territorio per una più
efficace attività antincendio".
È del tutto evidente che l'obiettivo principale è dedicare acqua
all'attività agricola, a corollario anche la possibilità di poter
avere una presenza di bacini per le attività antincendio.
È chiaro che su questo si parlerà di dimensioni diverse per
ovvie motivazioni tecniche, comunque fondamentalmente l'obiettivo è
quello di realizzare bacini di stoccaggio, fondamentalmente per il
mondo agricolo.
In sintesi, vorrei concludere, la disciplina urbanistica ed
edilizia dev'essere uno strumento, e la bontà di uno strumento la
si misura nella sua capacità di saper rispondere alle esigenze di
chi lo usa.
In questo caso l'utente è la collettività intera che mai come
ora ha bisogno di strumenti idonei per garantire l'economia e la
resilienza del proprio territorio. Grazie per l'attenzione.
Presidente -
Per il Governo, l'assessore Marzi.
Marzi (SA) -
Le premesse, come richiamato dal collega
Distort, fanno riferimento ad almeno due diverse realtà: i
microbacini realizzati da aziende, ovviamente agricole, e i privati
per stoccare l'acqua, in genere meteorica oppure prelevandola dai
normali sistemi irrigui per avere una piccola riserva, le
dimensioni minime di qualche metro cubo a qualche decina di metri
cubi e gli invasi medio-grandi, di cui la normativa distingue tra
le piccole dighe, se creano un invaso inferiore a un milione di
metri cubi e presentano un muro di altezza inferiore a 15 metri, e
le grandi dighe di competenza statale.
Per i nostri ragionamenti parliamo di bacini di qualche decina
di metri cubi e, come richiamato dal collega Distort, noi saremmo a
proporre i seguenti emendamenti: manteniamo le prime tre premesse,
quindi il riferimento all'"Osservato" e il "Considerato",
eliminiamo il "Rilevato e reso noto", lasciamo l'"Evidenziato" e
aggiungiamo "Rilevato che un'efficace riduzione degli effetti della
siccità sulle produzioni agricole richiede una pianificazione a
livello almeno di bacino per individuare le risorse idriche, e
quindi quelle finanziarie disponibili, l'ubicazione dei bacini di
raccolta e stoccaggio delle acque, la verifica delle idroesigenze e
le modalità di distribuzione di utilizzo delle acque". Aggiungiamo
anche il seguente "Evidenziato che la regolamentazione dei
procedimenti autorizzativi per la realizzazione di piccoli bacini
compete alla Regione e per i grandi invasi allo Stato", aggiungiamo
l'ultimo "Considerato che il processo autorizzativo dei bacini
comporta la necessità d'integrare valutazioni di ordine idraulico,
urbanistico e ambientale, per la gestione in sicurezza degli
invasi" e "Impegna" diventa "Il Governo della Regione ad avviare un
processo di definizione di una procedura semplificata dal punto di
vista urbanistico e ambientale nel caso di realizzazione di piccoli
invasi non rientranti nella normativa regionale in materia di dighe
di volumi inferiori a 100 metri cubi, da destinare a usi agricoli
per l'intercettazione delle acque meteoriche e degli esuberi di
portata dei corpi idrici da parte di enti, di consorzi e di
privati, compresa la realizzazione di linee guida capaci
d'indirizzare con immediatezza una corretta progettazione degli
effetti tecnici ambientali e paesaggistici, il tutto finalizzato a
favorire l'innesco di dinamiche capaci di contrastare
l'inaridimento del suolo".
Presidente -
Consigliere Distort ne ha facoltà.
Distort (LEGA VDA) -
Volevo dare voce alla collega
Minelli, per cavalleria, ma non riesco a disattivare la mia
prenotazione.
Presidente -
Consigliera Minelli, a lei.
Minelli (PCP) -
Lasciavo volentieri parlare il collega
Distort, comunque una breve osservazione, intanto, devo essere
sincera, non siamo riusciti a cogliere tutti gli aspetti delle
modifiche proposte dall'assessore Marzi che comunque mi sembrano,
in qualche modo, positive e migliorative, nel senso che vanno
soprattutto a eliminare un paio di punti che non erano per noi del
tutto condivisibili, però resta una perplessità sulla parte
dell'impegno che, se ho capito bene, mantiene la frase che riguarda
la redazione di linee guida capaci d'indirizzare eccetera
eccetera.
È vero che tutto questo argomento si inserisce in un contesto
più ampio ed effettivamente l'assessore Marzi ha parlato di una
valutazione delle possibilità di realizzazione dei bacini che ci
sta, noi però crediamo che anche in un'ottica di semplificazione,
parlare di linee guida non sia corretto, perché crediamo che ci
voglia una normativa precisa.
Bene lo studio, bene cercare di capire che cosa si può fare,
però poi non ci si può limitare a delle linee guida ma al termine
di questa cosa bisognerebbe avere una normativa più precisa, più
utile per chi poi deve effettivamente utilizzarla e realizzare ciò
che intende realizzare.
Quindi su questa questione ci asterremo.
Presidente -
Consigliere Distort.
Distort (LEGA VDA) -
Solo in risposta alla collega
Minelli. Vede, la vostra visione è una visione pessimistica, mi
permetta di chiarirlo, della libera zione dei progettisti e degli
imprenditori. Voi avete la tendenza a indicare una serie di regole
estremamente strette ma questo, veramente, mi permetta di
ricordarglielo anche dal punto di vista della mia professionalità:
cercate di credere un po' di più nella capacità dei progettisti,
dei vari attori che agiscono! non sempre, anzi, le posso assicurare
il più delle volte si agisce con la volontà di fare bella figura,
questo sia a livello progettuale sia a livello di esecuzione sia a
livello imprenditoriale, e questa è una caratteristica e un moto
che si attua e si accende all'interno di ogni iniziativa che
comporta una progettazione e comporta la possibilità di visibilità
di un'opera.
Può essere anche solo pavoneggiamento, ma questo va a vantaggio
della collettività.
Detto questo mi sono confrontato velocemente con il gruppo e
questa proposta dell'assessore Marzi, che potremmo in qualche modo
inquadrare in una sorta di compromesso storico Marzi-Distort, o
addirittura un compromesso storico Lega-Stella Alpina - ci piace -
per cui alla luce di quanto ho esposto, noi accettiamo la versione
di ordine del giorno emendato.
Presidente -
Se non ci sono altri interventi, mettiamo in
votazione l'ordine del giorno. La votazione è aperta. La votazione
è chiusa.
Presenti: 34
Votanti: 32
Favorevoli: 32
Astenuti: 2 (Guichardaz Erika e Minelli).
Con l'approvazione di quest'ordine del giorno, si chiudono i
lavori di questa mattinata del Consiglio che riprenderanno alle ore
15:00.
---
La seduta termina alle ore 13:08.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK