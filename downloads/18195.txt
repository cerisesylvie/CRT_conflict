Consiglio Regionale della Valle d'Aosta - Oggetto del Consiglio n. 1288 del 19 aprile 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula
Oggetto del Consiglio n. 1288 del 19 aprile 2000 - Resoconto
OGGETTO N. 1288/XI Dissenso sull'ipotesi di riforma delle
norme sulla giurisdizione di cui al "Progetto Mirone".
(Approvazione di risoluzione)
Risoluzione Appreso che il gruppo di lavoro istituito presso
il Ministero della Giustizia, presieduto dall’On.
Mirone, ha predisposto un intervento legislativo di delega al
Governo per la realizzazione di un’ampia riforma in
materia di diritto societario;
Rilevato che tale progetto, pur condivisibile nei suoi aspetti
generali, contiene una norma (l’art. 11) che,
prevedendo l’istituzione di Sezioni specializzate in
diritto societario nelle sole città sede di Corte
d’Appello, finirebbe con lo spostare la competenza
territoriale in tale importante materia da Aosta a Torino;
Ritenuto che tale scelta creerebbe notevole disagio per larghi
strati della popolazione valdostana, con evidente lievitazione dei
costi processuali, e provocherebbe un impoverimento professionale e
culturale degli operatori della giustizia della nostra sede
giudiziaria;
Ritenuto altresì che tale accentramento di competenze nelle
grandi città sia in contraddizione con l’esigenza di
avvicinare l’amministrazione della giustizia al
cittadino e quindi decentrarne competenze e uffici nelle realtà
locali;
Osservato che la Regione Autonoma Valle d’Aosta,
già penalizzata dall’assenza sul proprio territorio
di Sezioni di Corte d’Appello e del Tribunale per i
minorenni, si troverebbe anche ad avere un Tribunale ordinario
dimezzato nelle sue competenze e ridimensionato nel suo organico,
già oggi gravemente insufficiente;
Preso atto della posizione di assoluta contrarietà all'ipotesi
di riforma prevista dall’art. 11 manifestata dal
Foro valdostano e da molti operatori del settore;
il Consiglio regionale
Esprime
il suo totale dissenso ad ogni ipotesi normativa che miri a
trasferire altrove competenze del Tribunale ordinario di Aosta;
dà mandato
ai Presidenti della Giunta e del Consiglio regionale affinché
rappresentino nelle sedi competenti la posizione assunta dal
Consiglio Valle;
Invita
i Parlamentari valdostani ad assumere ogni opportuna iniziativa
per impedire l’approvazione delle "nuove norme sulla
giurisdizione" previste dall’art. 11 del "Progetto
Mirone", che comporterebbe significativi disagi per gli abitanti
della Valle d’Aosta, aggravando la situazione di
difficoltà e di marginalità in cui versa la giustizia nella nostra
Regione.
F.to: Curtaz - Martin - Collé - Cottino - Fiou - Tibaldi
Président
La parole au Conseiller Curtaz.
Curtaz (PVA-cU)
Ieri, a seguito della riunione dei
Capigruppo e del Presidente del Consiglio con il Consiglio
dell'Ordine degli avvocati di Aosta, sono stato incaricato di
redigere una bozza di risoluzione, cosa che è stata fatta questa
mattina, e la risoluzione poi discussa con i colleghi Capigruppo è
stata sottoscritta da tutti i gruppi. Farò una breve illustrazione
della risoluzione premettendo che non parlo a nome del mio gruppo,
ma parlo a nome di tutti coloro che hanno sottoscritto la
risoluzione.
Di cosa si tratta? Si tratta di un problema abbastanza
significativo.
Un gruppo di lavoro, istituito presso il Ministero della
giustizia, ha predisposto un intervento legislativo in base al
quale il Parlamento delegherà il Governo a fare una profonda
riforma del diritto societario, cioè di una parte del Codice civile
che riguarda il diritto in materia societaria.
Questa riforma, che in linea generale è anche condivisibile,
contiene però una norma, l'articolo 11 del progetto - dico progetto
in senso atecnico -, il quale prevede che in materia societaria le
competenze giurisdizionali verrebbero concentrate nelle città dove
hanno sede le corti di appello. Ne conseguirebbe che il Tribunale
di Aosta perderebbe la competenza su un settore molto ampio e
importante della giurisdizione civile e che questa materia anche
per la Valle d'Aosta verrebbe giudicata da sezioni specializzate
presso il Tribunale di Torino perché sede di corte di appello per
la Valle d'Aosta è quella di Torino.
Questo comporta essenzialmente due grossi problemi sotto il
profilo pratico: il primo problema è che i cittadini valdostani che
hanno una controversia in tema societario devono rivolgersi al
Tribunale di Torino in luogo del Tribunale di Aosta, quindi con
disagi evidenti proprio per gli spostamenti, per la necessità di
subire degli interrogatori, di sentire dei testimoni a Torino
piuttosto che ad Aosta.
Ovviamente è molto più comodo che questa funzione venga
esercitata presso il Tribunale di Aosta; il secondo problema è
quello di un impoverimento non solo dal punto di vista funzionale
del Tribunale di Aosta, ma anche dal punto di vista culturale e
professionale perché non avremmo più ad Aosta competenze in materia
societaria e commerciale, non avremmo più o avremmo meno avvocati
che si occupano della materia, non avremmo più giudici che si
occupano di questo problema con un impoverimento generale dal punto
di vista professionale e culturale nel settore.
Questa cosa è in contraddizione con un principio che tutti noi
condividiamo che è quello che la giustizia si avvicini al cittadino
e alle realtà locali; questa necessità viene ribadita in questa
risoluzione.
Viene osservato anche che già la nostra Regione è penalizzata in
questo senso perché pur essendo una regione autonoma, a differenza
di tutte le altre regioni, ha un tribunale ordinario che è privato
di alcune competenze. Questo è un "unicum", non c'è nessuna regione
italiana che ha un tribunale a cui sono sottratte competenze. Per
esempio, per adire il Tribunale per i minorenni i Valdostani devono
rivolgersi al Tribunale per i minorenni di Torino, non abbiamo né
la corte di appello, né sezioni distaccate della corte di appello e
avremmo anche altri problemi che proprio ieri, con il Consiglio
dell'Ordine degli avvocati, ci siamo impegnati come Capigruppo di
approfondire.
Oggi il problema è quello che il Consiglio regionale prenda una
posizione di dissenso rispetto a questa ipotesi che comporterebbe
dei disagi alla popolazione e un impoverimento complessivo del
nostro livello culturale e professionale in materia giuridica e io
credo che sarebbe un affronto rispetto all'esigenza di avere una
giustizia più vicina al cittadino, alla realtà locale e ai nostri
principi in tema di sussidiarietà – lo dico in senso
lato perché la Regione non ha nessuna competenza in materia
giurisdizionale-, e credo che anche le competenze di organi statali
sul nostro territorio vadano comunque difese.
Anche perché ci sarebbe un altro effetto negativo a catena: se
il Tribunale di Aosta perdesse questa ulteriore competenza, con
ogni probabilità perderebbe degli altri giudici e già oggi abbiamo
un organico che è molto sottostimato rispetto alle esigenze. Questo
significherebbe un'ulteriore lentezza della giustizia aostana a
scapito ancora una volta dei cittadini e degli utenti
dell'amministrazione giudiziaria.
È per questo che con la risoluzione in oggetto si esprime il
totale dissenso nei confronti di questa normativa, si dà mandato ai
Presidenti della Giunta e del Consiglio regionale affinché
rappresentino nelle sedi competenti la posizione assunta dal
Consiglio Valle, si invitano i Parlamentari valdostani ad assumere
ogni opportuna iniziativa per impedire l'approvazione di questa
norma che comporterebbe significativi disagi per gli abitanti della
Valle d'Aosta aggravando la situazione di difficoltà e di
marginalità in cui versa la giustizia nella nostra Regione.
Président
La discussion est ouverte.
La parole au Conseiller Cottino.
Cottino (UV)
Molto velocemente perché mi pare che il
collega Curtaz abbia spiegato molto bene le intenzioni e di
conseguenza la sostanza della risoluzione stessa.
I motivi che mi ispirano ad intervenire sono di due tipi. Il
primo è quello di esprimere la più grande soddisfazione per il
fatto che questa risoluzione sia stata presentata da parte di tutti
i gruppi, vedo che almeno una volta tanto, quando c'è la necessità
di fare l'interesse generale, ci si può anche trovare tutti
d'accordo per portare avanti certi problemi e questo è nato a
seguito del fatto che il Presidente del Consiglio ha convocato la
Conferenza dei Capigruppo per audire l'Ordine degli avvocati, la
cosa, oltre a farmi piacere, ci ha anticipato perché l'Union
Valdôtaine nella riunione del gruppo del 10 aprile aveva deciso di
fare una cosa molto simile.
Il secondo motivo per cui intervengo è che vorrei sottolineare,
riprendendo quanto ha detto il collega Curtaz, quello che dovremo
fare dopo?
(interruzione del Consigliere Tibaldi, fuori
microfono)
? no, non è questione di essere i primi della classe, è
questione di dire le cose come stanno. Caro collega Tibaldi, quando
voi fate i furbi?, ma io non voglio fare il furbo, voglio solo
precisare alcune cose.
Tengo a sottolineare che avremo la necessità per il futuro di
prendere posizioni analoghe per altri settori a cui il collega
Curtaz ha già fatto riferimento. Questo ci tengo a sottolinearlo
perché da parte nostra c'è questo tipo di volontà e non quella di
essere il primo della classe il sottoscritto. Il fatto è che,
quando si prendono certe iniziative, non c'è bisogno sempre di
pubblicizzarle tutte, però è anche giusto che i colleghi lo
sappiano. Tutto lì, caro collega Tibaldi.
Président
La parole au Président du Gouvernement, Viérin
Dino.
Viérin D. (UV)
Le Gouvernement a été sollicité par l'Ordre
des avocats par un courrier qui lui a été adressé concernant le
problème que l'Assemblée examine aujourd'hui et il a partagé cette
sollicitation. Sur la base de ce que l'Ordre lui demandait, il a
déjà adressé un courrier aux deux Parlementaires afin qu'ils
suivent de près l'activité de ce groupe de travail institué auprès
du Ministère de la justice.
Nous nous félicitons du fait que le Conseil prenne également
position sur un thème qui a une importance de caractère général
parce que cette prise de position unanime donnera plus de force aux
actions qui sont envisagées. C'est la raison pour laquelle nous
partageons entièrement cette résolution et nous voterons pour.
Président
Je soumets au vote la résolution:
Conseillers présents et votants: 28
Pour: 28
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK