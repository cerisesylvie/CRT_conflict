Consiglio Regionale della Valle d'Aosta - Oggetto del Consiglio n. 1904 del 13 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1904 del 13 luglio 2011 - Resoconto
OGGETTO N. 1904/XIII - Interpellanza: "Interventi per il
ripristino della viabilità sulla strada statale n. 26 in comune di
Courmayeur".
Interpellanza
La Strada Statale 26 è interrotta da mesi a causa delle
condizioni della parete che sovrasta in Comune di Courmayeur a
monte dell'abitato de La Saxe, con dirottamento del traffico sulla
strada comunale Larzey-Entrèves, già in precarie condizioni per via
di lavori in corso;
Considerato il grave disagio che subiscono attualmente gli
abitanti e le attività commerciali di Entrèves e nel suo complesso
l'intero Comune di Courmayeur;
Non avendo notizia di iniziative che possano portare a breve
ad una soluzione definitiva del grave problema;
I sottoscritti Consiglieri regionali
Interpellano
La Giunta regionale per sapere:
1) quali risultati abbiano dato le rilevazioni geostrutturali
condotte finora;
2) con quali criteri e con che tempistica si intende
procedere alla bonifica della parete, recentemente interessata da
nuove cadute di sassi;
3) quale esito abbia dato l'incontro fra il Presidente della
Regione Valle d'Aosta, l'Assessore regionale alle Opere Pubbliche,
i rappresentanti di ANAS, del Comune di Courmayeur, del G.E.I.E. e
dalla R.A.V. sulla chiusura della Statale 26;
4) in quali tempi si ritiene che sarà ripristinata la
viabilità ordinaria lungo la Statale 26.
F.to: Louvin - Bertin
Presidente
- La parola al Consigliere Louvin.
Louvin (ALPE)
- Grazie Presidente. È da parecchi mesi che
la strada statale n. 26 si trova in uno stato di permanente
chiusura per effetto dei crolli che ci sono stati nella parete a
monte dell'abitato di La Saxe. È una situazione che non è sfuggita
alla Giunta regionale, la quale si è già attivata, abbiamo avuto
eco di queste iniziative che sono state assunte sul piano tecnico
per individuare le cause e cercare di trovare delle soluzioni a
tale problema, che ormai sta creando un pesantissimo disagio agli
abitanti della località, alle attività commerciali di Entrèves e in
genere a tutto il comune di Courmayeur. Mi risulta che proprio in
questi giorni siano in corso altri incontri tra l'Amministrazione
comunale e la popolazione su tali problematiche, ma è utile che la
questione non sia circoscritta all'ambito puramente locale. Si
tratta sempre di un'arteria di traffico rilevante rimasta nella
gestione dello Stato e la soluzione di questo problema ci vede
direttamente coinvolti. Abbiamo avuto notizia delle attività che
sono state avviate, delle rilevazioni geostrutturali che sono state
condotte da parte dell'Assessorato e credo sia interesse dell'aula
conoscere la tempistica con cui si affronteranno le soluzioni di
tali problemi, in particolare la bonifica della parte che continua
ad essere interessata da caduta di massi.
Nell'immediata prossimità della presentazione di questa
iniziativa c'era stato un incontro al vertice fra il Presidente
della Regione, l'Assessore alle opere pubbliche e i delegati
dell'ANAS e del Comune, del GEIE, della società autostradale, che
avevano fatto il punto sulla questione. Credo sia nell'aspettativa
di tutti conoscere la tempistica per questa riapertura, che
auspichiamo molto rapida. Chiediamo quindi all'Assessore di darci
qualche ragguaglio puntuale sulla questione, è giusto che ne abbia
informazione non solo la popolazione direttamente interessata - che
ha già manifestato la sua forte preoccupazione con una petizione
consegnata al Comune -, ma in generale tutta la regione, perché
siamo partecipi e direttamente interessati ai problemi non solo
della località, ma dell'assetto viario di questa arteria
principale. Grazie.
Presidente
- La parola all'Assessore alle opere
pubbliche, difesa del suolo ed edilizia residenziale pubblica,
Marco Viérin.
Viérin M. (SA-UdC-VdA)
- Grazie Presidente. Anzitutto si
ricorda che il soggetto competente, come ben esplicitato
dall'interpellante, a rimuovere le limitazioni al traffico sulla
strada è l'ANAS e che il Comune e l'ANAS hanno richiesto alle
strutture regionali competenti in materia geologica un supporto
specialistico finalizzato a definire le condizioni di pericolosità
della parete rocciosa. I tecnici in tale ambito di collaborazione e
subito dopo l'evento del gennaio 2011, avevano condotto una prima
verifica delle condizioni della parete e una bonifica superficiale
dell'area interessata dal crollo, interventi che in quel momento
ANAS aveva ritenuto adeguati per la riapertura della strada. Il
successivo crollo poi di aprile aveva rappresentato un ulteriore
segnale della fragilità della parete e ha comportato da parte di
ANAS l'attuale chiusura al transito della strada. Anche dopo questo
evento, era stato condotto da parte dei tecnici regionali un
relativo sopralluogo, rimarcando una situazione generalizzata di
dissesto, confermata da un nuovo crollo mentre si stava per posare
una limitata barriera paramassi sul pendio. Alla luce di questi
eventi, l'ANAS aveva deciso di rinviare ogni decisione alla
conclusione dello studio generale di approfondimento, avviato da
subito dopo il primo fenomeno.
Rispondendo puntualmente ai quesiti, con riferimento al primo,
evidenzio che, appena le condizioni meteo invernali lo hanno
permesso, è stato avviato un rilievo geostrutturale della parete da
parte della società Immagine S.r.l. di Torino e un'attività
collaterale di modellizzazione dei fenomeni di caduta massi da
parte del Dipartimento di scienze geologiche e geotecnologiche
dell'Università di Milano, Bicocca, la cui relazione finale è stata
consegnata il 24 giugno. È utile sottolineare che i tecnici hanno
ribadito in questa relazione quanto già emerso a livello
internazionale nei relativi convegni sul tema inerente alla caduta
e ai crolli di massi. Nel caso di caduta di massi, è impossibile
determinare quantitativamente una probabilità di accadimento dei
fenomeni, potendo solo rilevare l'esistenza o meno di situazioni
che potenzialmente possono evolvere in crolli, ma senza poter
assegnare loro tempi e priorità di accadimento.
Per quanto concerne il terzo quesito, che collego al secondo
altrimenti non ci capiremmo, il 27 giugno si è svolto un incontro
organizzato dal Presidente della Giunta con ANAS, Comune di
Courmayeur, GEIE e RAV per esaminare la situazione alla luce della
trasmissione del rapporto arrivato a fine giugno sulla pericolosità
della parete. Nel corso dell'incontro, alla luce delle indicazioni
dello studio, è stato richiesto ai tecnici regionali di
approfondire le valutazioni con nuove verifiche in parete, dopo
quelle già eseguite sia a gennaio che ad aprile dopo i crolli, per
valutare lo stato della stessa a seguito di quanto contenuto nelle
rilevazioni geostrutturali condotte da Immagine fra aprile e
maggio. Inoltre l'ANAS si è impegnata a definire delle proposte
definitive rispetto ai lavori necessari per un intervento più
risolutore, visto che è l'ANAS competente dell'arteria. Ad oggi i
nuovi sopralluoghi hanno rilevato che i settori di parete raggiunti
dal sopralluogo sono caratterizzati dalla presenza di numerosi
volumi lapidei di dimensioni molto variabili e caratterizzati da
elevata instabilità, che possono generare fenomeni gravitativi di
tipo caduta di blocchi e frane. Molti di essi risultano
completamente isolati e scollegati dal versante in esame ed è
ipotizzabile un loro cinematismo anche a seguito di modeste
sollecitazioni, ad esempio a causa della numerosa fauna che
percorre parte di quel versante. Il sopralluogo ha permesso di
riscontrare una sostanziale corrispondenza fra i risultati dei
rilievi (laser, scanner) da terra e le osservazioni in parete. La
situazione si presenta alquanto critica e i tecnici regionali con
quelli di ANAS stanno valutando le possibili opzioni di un
intervento difficoltoso e complesso. Bisogna ragionare non solo su
un singolo intervento risolutivo della situazione, ma su un
processo di miglioramento progressivo delle condizioni di sicurezza
da attuarsi per fasi successive, realizzando quanto è più possibile
e tecnicamente fattibile. Il primo passo ad oggi consiste in una
bonifica nella parete delle situazioni raggiungibili che
visivamente appaiono compromesse. Questo intervento richiederà
sicuramente diverse settimane di lavoro, si procederà dopo aver
cercato di proteggere almeno i sottoservizi presenti nell'area
poiché questo comporta rischi concreti di causare danni rilevanti
alle infrastrutture sottostanti. Nel frattempo l'ANAS sta definendo
e programmando gli interventi per garantire una maggiore protezione
della strada e quindi gli interventi più definitivi.
Con riferimento al quarto quesito, ogni decisione in merito al
ripristino della viabilità lungo la statale è competenza dell'ANAS,
che dovrà valutare quali siano i livelli di rischio residui
accettabili in relazione ai possibili interventi che ho citato
prima, come quelli dell'immediatezza sulla bonifica e quelli a
lungo termine, degli interventi più risolutori, concretamente
realizzabili, fra cui l'eventuale operazione di bonifica degli
ammassi completamente isolati dal versante e i successivi
interventi più risolutori per migliorare le condizioni di
sicurezza.
Presidente
- La parola al Consigliere Louvin.
Louvin (ALPE)
- Grazie Presidente e grazie Assessore
della sua risposta. Comprendiamo tutti perfettamente che si sta
facendo quanto possibile sul piano tecnico e crediamo che le
maestranze e i tecnici all'opera da parte della Regione si stiano
adoperando con serietà e con scrupolo, perché ci muoviamo su un
terreno molto delicato ed è un terreno questo che vede difficile la
ricerca dell'equilibrio fra la sicurezza e le urgenze di tipo
economico. Avevamo però immaginato, forse sbagliando, che "battere
il pugno sul tavolo" e indicare lapidariamente...così titolava
La Stampa
qualche giorno fa:
"entro 10 giorni l'ANAS
dovrà darci una risposta sulle soluzioni tecniche da adottare"
,
sono parole prefettizie del Presidente della Regione, comprendiamo
che non sia facile passare dal piano dell'ordine e del comando
all'attuazione di un'opera, che mi pare richieda una bonifica
importante e un intervento più di lungo periodo che non un
ripristino immediato. Qui siamo di fronte ad una situazione molto
delicata e che credo anche l'ANAS non abbia voglia di affrontare
assumendo particolari rischi.
Le chiediamo, Assessore, di tenere la pressione alta affinché i
lavori vengano effettuati nel minor tempo possibile e affinché ci
sia anche da parte della comunità locale l'adeguata informazione e
condivisione dei passaggi che dovranno essere fatti. Siamo
consapevoli che lei gioca un ruolo di terzo incomodo in una
tensione esistente fra la comunità locale, fra gli interessi
generali e i decisori finali e, proprio per questo, andando oltre
la questione che terrà tutta la nostra attenzione anche nei
prossimi periodi, volevamo aggiungere una parola rispetto alla
problematica generale a cui lei ha fatto cenno qualche giorno fa su
La Stampa
: quella delle responsabilità, si tratta di un
problema delicatissimo che trascende ogni possibile
querelle
di tipo politico. Qui chiunque assuma incarichi di responsabilità
politica o svolga ruoli tecnici e amministrativi si trova a dover
rispondere di decisioni di estrema delicatezza. Lei ha fatto cenno
in un'intervista rilasciata qualche giorno fa ad un'eventuale
iniziativa in materia di responsabilità per chiarire i limiti nei
quali possono essere assunte queste decisioni. Noi vorremmo dirle
da tali banchi, Assessore, di contare sulla nostra attiva
partecipazione e sul nostro coinvolgimento se si tratterà di fare o
di proporre anche a livello statale una normativa che metta in
sicurezza gli amministratori e i tecnici che devono decidere con
senso di responsabilità e mettendo sul tavolo tutte le conoscenze
possibili, ma siamo in un campo nel quale lei ci ha appena detto
che basta il passaggio di un camoscio per creare dei rischi e in un
campo nel quale anche i migliori tecnici disponibili al momento non
sono in grado di preventivare quale evento si potrà produrre ed
entro quale termine. Se si tratta di far lavorare l'Amministrazione
regionale e le Amministrazioni comunali - eventualmente anche
quelle statali se le norme saranno assunte ad alto livello -,
bisogna farlo con una normativa che consenta...come consente alle
guide alpine di condurre in sicurezza anche in condizioni estreme i
propri clienti, senza rischiare, ma mettendo in conto l'evento
fatale e soprattutto guardando un altro aspetto, che è la stessa
responsabilità dei proprietari dei terreni, a volte viene in gioco
anche questa nelle vicende che tragicamente abbiamo conosciuto in
questi ultimi tempi: mi riferisco a proprietari di boschi, di
declivi, eccetera. Interveniamo normativamente dunque se possibile,
non tenga nel chiuso del suo Assessorato questa problematica, se
vuole, può contare sull'attenzione e sulla collaborazione anche
dell'opposizione. Intanto la ringraziamo e le rinnoviamo l'invito a
tenerci informati sugli sviluppi della questione. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK