Consiglio Regionale della Valle d'Aosta - Oggetto del Consiglio n. 183 del 5 novembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula
Oggetto del Consiglio n. 183 del 5 novembre 2003 - Resoconto
OGGETTO N. 183/XII - Iniziative a tutela dei lavoratori esposti
al rischio amianto. (Interpellanza)
Interpellanza
Tenuto conto che nell'ultima seduta del Consiglio regionale è
stata approvata una risoluzione, avente per oggetto il problema
dell'amianto, con la quale si invitava i Parlamentari valdostani
affinché continuino nella loro azione perché venga stralciato
l'articolo 47 del decreto collegato con la finanziaria che
introduce norme previdenziali più restrittive per i lavoratori a
rischio amianto e che, se applicato, rischierebbe di creare un vero
e proprio dramma sociale per i lavoratori esposti
all'amianto;
Sottolineato la presa di posizione assunta dall'ARIL
(Associazione regionale invalidi del lavoro) che, pur esprimendo
soddisfazione per la risoluzione approvata in Consiglio regionale,
ribadisce la sua contrarietà in merito all'operato dell'INAIL e
quindi respinge le conclusioni a cui l'Istituto è pervenuto in
merito all'esposizione al rischio da amianto nel settore
siderurgico valdostano, chiedendo, a tal proposito, a difesa dei
lavoratori interessati, l'apertura di un "tavolo tecnico" per
definire le linee di indirizzo in sede di Ministero del
Lavoro;
Richiamata la mozione, approvata all'unanimità dal Consiglio
regionale lo scorso 16 aprile, che
"nell'auspicare… l'apertura di un
tavolo tecnico per definire le linee di indirizzo in sede di
Ministero del Lavoro, come già avvenuto nel passato per situazioni
analoghe" dava mandato al Presidente della Regione e invitava i
Parlamentari valdostani "a porre in atto tutte le iniziative che si
rendano necessarie per ottenere la piena applicazione delle norme
di legge vigenti in materia di rischio da amianto e la completa
tutela dei diritti dei lavoratori coinvolti";
I sottoscritti Consiglieri regionali
Interpellano
l'Assessore competente per sapere:
1. se condivide il "parere definitivo sull'esposizione
all'amianto nell'azienda Cogne" presentato alle organizzazioni
sindacali e ai patronati dalla Direzione INAIL di Aosta
nell'incontro avvenuto fra le parti il 13 giugno scorso;
2. quali sono gli intendimenti in merito al rispetto del
contenuto, qui sopra richiamato, della mozione approvata
all'unanimità dal Consiglio regionale;
3. se si ritiene opportuno agire, nel rispetto degli
interessi dei lavoratori valdostani, al fine di chiedere l'apertura
di un tavolo tecnico presso il Ministero del Lavoro, indicando in
caso di risposta negativa le motivazioni che giustificherebbero
tale diniego.
F.to: Lanièce - Comé - Salzone
Président - La parole au Vice-président Lanièce.
Lanièce (SA) - Con questa iniziativa riportiamo in aula un
problema tutt'oggi attuale, quello riguardante l'amianto e i
lavoratori esposti all'amianto.
Nell'ultimo Consiglio è stata approvata una risoluzione che dava
indicazioni ai Parlamentari affinché continuino la loro azione
perché sia stralciato l'articolo 47, ma questa interpellanza fa un
passo indietro: ritorna alla mozione presentata dai Consiglieri
Beneforti, Squarzino e dal sottoscritto, approvata il 16 aprile
2003 da questo Consiglio, all'unanimità, in cui si era evidenziato
che si doveva agire a tutela dei lavoratori e si auspicava che i
diritti maturati dai lavoratori fossero adeguatamente salvaguardati
attraverso la riconsiderazione delle domande presentate, anche
sulla base dell'acquisizione di ulteriore documentazione. Infatti,
c'era il problema che una buona parte delle circa 800 domande
presentate, erano state stoppate proprio per la mancanza di
documentazione. Si era inoltre chiesto l'apertura di un tavolo
tecnico per definire linee di indirizzo in sede di Ministero del
lavoro, come era avvenuto in passato per situazioni analoghe, e
come era avvenuto anche in altre regioni.
Con queste premesse si dava mandato al Presidente della Regione
e si invitavano i Parlamentari a porre in atto tutte le iniziative
che si rendevano necessarie, per ottenere la piena applicazione
delle norme di legge vigenti in materia di rischio da amianto e la
completa tutela dei diritti dei lavoratori coinvolti.
A seguito di questa mozione è stata presentata, nella prima
quindicina di giugno, la conclusione da parte dell'INAIL
dell'indagine sull'amianto, la quale aveva evidenziato che, delle
800 domande pervenute, circa 500 non erano state accettate, tenendo
conto che oltre ai lavoratori "Cogne" nulla era stato detto dei
lavoratori dell'ex "Ilssa Viola", additando come scusa il fatto che
l'azienda era stata chiusa e non si disponeva della documentazione
per poter valutare il rischio dei lavoratori esposti ad
amianto.
A seguito di quella indagine dell'INAIL non era apparsa alcuna
dichiarazione ufficiale da parte del Governo regionale, se non da
parte di alcuni sindacati, in modo particolare dell'ARIL -
l'Associazione regionale invalidi del lavoro - che non riteneva
positive le risultanze a cui era pervenuta l'INAIL e, anzi,
ribadiva la necessità di riprendere in esame la questione, alla
luce del fatto che su 800 domande solo 300 erano state accettate,
chiedendo l'apertura del tavolo tecnico presso il Ministero.
Non sapendo cosa voglia fare oggi il Governo regionale, abbiamo
ripresentato tale iniziativa: per sapere, alla luce di quanto
succede a livello nazionale, se a livello regionale si vuole venire
incontro a queste persone che, purtroppo, rischiano grossi problemi
di salute. Secondo me, è da evidenziare il fatto che non si può
pensare che il "rischio amianto" sia collegato solo alla
manipolazione di questo materiale, anche la respirazione di queste
fibre può essere pericolosa per la salute. Occorre rivedere il
tutto e, proprio per questo, forse l'unica possibilità per
riprendere in mano la situazione è quella di far affidamento a
questo tavolo tecnico che, fra l'altro, è stato approvato
all'unanimità in sede di discussione di quella mozione, il 16
aprile scorso.
Con l'interpellanza chiediamo all'Assessore se condivide il
parere definitivo sull'esposizione all'amianto nell'azienda "Cogne"
presentato dall'INAIL; quali sono gli intendimenti in merito al
rispetto del contenuto della mozione, in modo particolare alla
possibilità di riaprire la questione facendo riferimento alla
costituzione di un tavolo tecnico presso il Ministero del lavoro,
che potrebbe dirimere le questioni e venire incontro alle giuste
attese di centinaia di lavoratori valdostani.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - In merito alla prima domanda - quindi il
parere rispetto ai risultati dell'indagine INAIL -, il ruolo che
abbiamo svolto è stato quello di fare in modo che vi fosse un
dialogo fra le parti, quindi fra gli enti preposti, le
organizzazioni sindacali e i patronati, con un obiettivo, quello di
far sì che vi fosse un rispetto delle norme e la loro piena
applicazione.
Questo metodo di lavoro ha messo attorno ad un tavolo tutti i
soggetti interessati, ha coinvolto anche la "Fintecna" - perché uno
dei problemi più grossi della "vicenda amianto" era anche quello
del reperimento dei dati, per permettere all'INAIL di fare le
proprie valutazioni - ha consentito di passare da 22 domande
accolte nel maggio 2002 dall'INAIL a 283 domande al 9 ottobre 2003.
Dicendo "accolte", intendo dire che queste sono pensioni, cioè sono
domande che consentono al lavoratore di anticipare l'andata in
pensione perché, se guardiamo i numeri complessivi, oggi, invece,
l'INAIL ha fornito 433 certificazioni positive e ha ancora in
sospeso circa 210 curricula.
È stato fatto questo, con un orientamento nei confronti
dell'INAIL di non considerare conclusivi gli atti a cui era giunto
tale istituto, ma di acquisire dallo stesso - ed è stato fatto - la
disponibilità a modificare i giudizi espressi, non appena venissero
evidenziati ulteriori elementi istruttori. Infatti, le posizioni
INAIL che, nel tempo, erano per un assenso alla presenza di amianto
solo in una parte ristretta di impianti della "Cogne", hanno poi
visto un allargamento, sia di figure professionali, sia di impianti
coinvolti.
Per quanto riguarda la seconda questione, il 16 aprile il
Consiglio regionale aveva, già allora, approvato una propria
mozione; il 7 maggio l'allora Presidente della Regione aveva
inviato una lettera al Ministero del lavoro in cui si ribadiva con
forza la necessità di rivedere la situazione delle istanze non
accolte, richiedendo l'applicazione delle norme vigenti, e veniva
richiesto non solo un incontro con il ministro, ma anche
l'istituzione di un tavolo tecnico per definire linee di indirizzo
per i lavoratori coinvolti nella "vicenda amianto" a livello
regionale, come già avvenuto in altre realtà nazionali. Devo dire
che a tale richiesta di incontro non abbiamo avuto riscontro,
quindi siamo ancora in attesa adesso della risposta. Per quanto ci
compete, abbiamo cercato di fare in modo che questo incontro si
svolga, per favorire anche sul piano locale una continua
interlocuzione fra i diversi soggetti.
Credo però che oggi, e vengo alla terza domanda sul "tavolo
tecnico", pur riconfermando la nostra disponibilità, c'è un
elemento nuovo. Infatti, nell'ultimo allegato alla finanziaria, nel
decreto legislativo che accompagna la legge finanziaria, l'articolo
47 modifica ampiamente le norme relative alla possibilità di
acquisire dei benefici per chi è stato esposto all'amianto.
Il Consiglio regionale, nella riunione del 16 di questo mese, si
è ulteriormente pronunciato sulla materia, dando un giudizio
negativo rispetto a quanto contenuto nell'articolo 47 del decreto
legislativo. Al Senato della Repubblica, il Senatore della Valle
d'Aosta ha votato contro, ispirandosi anche all'indicazione fornita
dal Consiglio regionale, anche perché oggi, se questa norma
diventerà legge, cambia profondamente lo scenario, in quanto
vengono modificati i parametri di calcolo. È altrettanto vero che
pure con questa modifica l'aumento dell'anzianità previdenziale non
è più utile per l'anticipazione dell'andata in pensione, quindi si
vanifica uno dei punti fondamentali della legge n. 297/92 e, se
diventerà legge anche la riforma delle pensioni, vi sarà
un'ulteriore vanificazione.
Direi allora che, sotto questo punto di vista, c'è piena
disponibilità; se c'è poi un orientamento anche delle forze
politiche di sostenere tale posizione con un'ulteriore risoluzione
nel corso di questo Consiglio da parte nostra vi è la massima
disponibilità. Tenevo solo a dire che il tavolo tecnico, se non si
modifica l'articolo 47, rischia di affrontare una questione che, di
fatto, è stata superata da modifiche legislative negative - come
avevamo detto nella passata risoluzione - nei confronti delle
aspettative provenienti dai lavoratori coinvolti nei cicli
produttivi con presenza di amianto.
Président - La parole au Vice-président Lanièce.
Lanièce (SA) - Prendiamo atto della risposta. Ovviamente,
rispetto all'ultima affermazione dell'Assessore, siamo d'accordo
che quanto è stato previsto a livello nazionale può portare a seri
problemi per quanto riguarda la questione di cui si parla.
Se è vero - come è vero - che il 7 maggio è stata presentata una
richiesta di incontro e di istituzione di questo "tavolo tecnico"
dall'allora Presidente della Regione al ministero, di cui anche
l'Assessore condivide la necessità, il fatto stesso che non vi sia
stata per ora risposta non può essere presa come scusante.
Occorreva invece insistere perché dal 7 maggio all'altro giorno,
data in cui è stato discusso il decreto collegato con la
finanziaria, ne è passato di tempo! Qui, secondo me, c'è una sorta
di inerzia, dovuta forse anche al passaggio di legislatura, però se
si ha a cuore un problema, anche se la controparte non vuole
rispondere, si insiste, anche perché non stiamo parlando di
contributi su libri: parliamo di salute, di persone che possono
avere seri problemi di salute, proprio per aver lavorato ed essere
stati esposti al "rischio amianto".
Oggi, alla luce dei nuovi fatti, questo "tavolo tecnico" può
essere superato dagli eventi. Visto che nell'ultimo Consiglio, con
l'approvazione della risoluzione, tutte le forze politiche hanno
sottolineato l'importanza e la delicatezza di tale aspetto, penso
si possa continuare ad insistere con l'appoggio dei Parlamentari
valdostani, per rivedere certe scelte fatte dall'INAIL, in quanto
ritengo opportuno dare una risposta ai lavoratori. Penso al caso
della "Ilssa Viola": il fatto che questa azienda sia chiusa da
tanti anni non può essere presa a scusante per dire che non si può
approfondire la situazione, perché oggi esiste
l'autocertificazione. Penso si possa verificare
l'autocertificazione di lavoratori che hanno lavorato in luoghi in
cui vi era l'amianto, e adesso sappiamo, anche dal punto di vista
scientifico, che l'amianto è una sostanza cancerogena e quindi può
portare all'insorgere di malattie mortali.
L'invito che rivolgo all'Assessore è di insistere, visto che
anche su questa problematica tutte le forze politiche hanno
dimostrato di essere sensibili, perché "il rischio di amianto"
riguarda centinaia di lavoratori valdostani.
Président - La parole au Conseiller Comé.
Comé (SA) - Solo per aggiungere, al di là delle considerazioni
fatte dal collega Lanièce, che i dati forniti dall'Assessore - le
283 domande che già godono di pensione - sono positivi. Rimangono
però ancora sospese 210 domande, e qui, secondo me, potrebbe
insorgere un grosso problema, perché con il nuovo testo
dell'articolo 47, è vero che si garantisce tale diritto alle
persone che hanno presentato la domanda di pensione INPS prima del
2 ottobre, ma non si capisce bene se, tutte le domande presentate
all'INAIL prima del 2 ottobre - ma non ancora riconosciute -
godranno dello stesso diritto.
Potrebbe insorgere un grosso conflitto fra le persone che hanno
presentato la domanda prima del 2 ottobre; pertanto bisognerà
operare in sintonia, affinché la circolare applicativa dia
soddisfazione a questi lavoratori.
Président - La parole au Conseiller Salzone.
Salzone (SA) - Solo per chiudere questa argomentazione,
prendendo atto che da parte della maggioranza vi è la volontà di
predisporre una risoluzione, di cui ho avuto bozza solo in questo
momento, e nella quale si riconosce la problematica e si invitano i
Parlamentari valdostani a proseguire nell'azione di difesa dei
lavoratori esposti all'amianto.
Prendiamo atto di questo; probabilmente troveremo una soluzione
comune per dare mandato ai Parlamentari di risolvere il
problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK