Consiglio Regionale della Valle d'Aosta - Oggetto del Consiglio n. 1132 del 9 febbraio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1132 del 9 febbraio 2005 - Resoconto
OGGETTO N. 1132/XII - Cause di un "black-out" di telecomandi per
effetto di interferenze in una zona di Aosta. (Interrogazioni)
Interrogazione
Venuti a conoscenza del "black-out" verificatosi ad Aosta a
partire dalla giornata di giovedì 20 gennaio che, per diversi
giorni, ha paralizzato i cancelli, le sbarre automatiche e i
telecomandi delle automobili nella zona nord-est della città,
costringendo i cittadini ad un disagio non previsto;
Riscontrato l'intervento dei tecnici dell'Arpa, l'Agenzia
regionale per la protezione dell'ambiente, che hanno effettuato una
serie di rilievi per la valutazione dei livelli di campo
elettromagnetico a radiofrequenza, presenti nella zona, e che hanno
segnalato l'anomalia alla polizia postale;
Accertato che l'anomalo caso ha avuto un eco nazionale, con
diversi servizi televisivi nei telegiornali delle reti Rai e
Mediaset;
Preso atto che il 24 gennaio un troupe di "Striscia la
notizia", il telegiornale satirico di Canale 5, ha effettuato,
grazie alla collaborazione di tecnici provenienti da fuori valle,
le misurazioni necessarie ed ha scoperto la causa del disturbo che
provocava la paralisi dei cancelli, le sbarre automatiche e i
telecomandi delle automobili, eliminando il problema;
i sottoscritti Consiglieri regionali
Interrogano
La Giunta regionale per sapere:
1) come ha proceduto l'Arpa di fronte alle segnalazioni dei
cittadini e come mai non è riuscita a trovare la soluzione;
2) quale sia l'organo preposto al controllo ed al
monitoraggio di disturbi e di interferenze di tipo radioelettrico,
alla luce anche delle dichiarazioni rese dal direttore dell'Arpa ai
mass media, in base alle quali l'Azienda regionale avrebbe svolto
pienamente ed efficacemente i propri compiti.
F.to: Salzone - Lanièce - Squarzino Secondina
Interrogazione
Premesso
- che un'interferenza elettromagnetica ha impedito, per
diversi giorni, il funzionamento dei telecomandi e degli antifurti
in una zona di Aosta;
- che tale notizia ha avuto rilievo in diverse edizioni di
telegiornali nazionali;
- che l'ARPA non è riuscita a individuare la fonte di tale
fenomeno;
- che l'origine del fenomeno è stata poi scoperta in poche
ore da esperti ingaggiati da una troupe di "Striscia la notizia",
nota trasmissione televisiva che non ha perso l'occasione di
burlarsi dell'ARPA per l'insuccesso collezionato;
ciò premesso, i sottoscritti Consiglieri regionali
Interrogano
la Giunta regionale per conoscere:
1) per quali ragioni l'ARPA valdostana non è riuscita ad
individuare la fonte del disturbo di cui in Premessa;
2) quali valutazioni esprime sul caso in esame.
F.to: Tibaldi - Frassy - Lattanzi
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Prima di passare alla risposta in merito alle
interrogazioni, preciso che avevo richiesto all'ARPA una relazione
tecnica dettagliata che descrivesse le attività di monitoraggio e
misurazione, effettuate in seguito alla segnalazione di alcuni
cittadini residenti nelle zone interessate dal "black-out"
verificatosi ad Aosta a partire dalla giornata di giovedì 20
gennaio 2005, che hanno causato il malfunzionamento dei dispositivi
di apertura e chiusura di cancelli, sbarre automatiche e dei
telecomandi delle automobili, nella zona nord-est della città. La
relazione è a disposizione degli interroganti.
Per quanto riguarda il primo punto, ricordo che nella mattinata
del 20 gennaio 2005 è stata segnalata all'ARPA un'anomalia nel
funzionamento dei telecomandi di alcuni cancelli in Via des
Seigneurs de Quart e di un'automobile in Corso Ivrea presso la
Scuola media "St. Roch". In seguito a tale segnalazione i tecnici
dell'Agenzia sono intervenuti, alle 10,30 circa, presso la Scuola
"St. Roch" in Corso Ivrea, 19. Sono state eseguite misure di campo
elettrico in banda larga e i valori rilevati non superavano 0,2 V/m
(soglia di rilevabilità del sensore, quindi il minimo). È stato
inoltre possibile verificare il non funzionamento del telecomando
di attivazione della chiusura centralizzata dell'auto per la quale
era stata segnalata l'anomalia; tuttavia, l'antifurto
radiocomandato dell'auto dell'ARPA non presentava anomalie di
funzionamento, né si registravano anomalie da parte di altri
telecomandi.
Nel pomeriggio del 20 gennaio, tra le 14 e le 16, sono stati
eseguiti rilievi in Via des Seigneurs de Quart, presso uno slargo e
nelle immediate vicinanze dei cancelli soggetti a funzionamento
anomalo. Sono state eseguite misure di campo elettrico in banda
larga nella gamma di frequenze da 100 kHz a 3 GHz, che sono quelli
che possono avere influenza per la salute, rilevando il valore
medio su 6 minuti come richiesto dalla normativa vigente ai fini
della valutazione dell'esposizione della popolazione ai campi
elettromagnetici. Il valore massimo registrato è di 0,37 V/m,
quindi nettamente inferiore alla soglia di pericolo di rischio.
Durante l'intervento si è potuto constatare che alcune porte
automatiche di box, comandate a distanza con radiocomando, non si
aprivano se il telecomando non veniva avvicinato alla porta e,
anche in questo caso, dopo ripetuti tentativi. Dispositivi
analoghi, nella stessa area, non presentavano alcuna alterazione
delle funzioni. Mediante un apposito apparecchio si è identificata
la frequenza operativa del telecomando in questione.
Nel pomeriggio del 21 gennaio, tra le 14 e le 16,30, sono state
eseguite ulteriori verifiche con misure in banda stretta, in una
gamma di frequenze nell'intorno di quella dei telecomandi, nel
piazzale privato da cui si accede ai box, in Via des Seigneurs de
Quart, 33. Sono stati memorizzati i dati utilizzando le
impostazioni dell'analizzatore di spettro che consentono di
memorizzare gli sviluppi di queste correnti, poi le acquisizioni
sono state ripetute utilizzando apposite antenne. Il giorno 24
gennaio sono state ripetute le misure di campo elettrico in banda
larga presso la Scuola "St. Roch" e in Via des Seigneurs de Quart:
i valori registrati erano molto bassi, da 0,20 V/m a 0,35 V/m,
quindi ininfluenti per quanto riguarda la salute. I rilievi
eseguiti al fine di valutare l'esposizione della popolazione hanno
evidenziato il rispetto dei valori di riferimento previsti dalla
normativa vigente: il valore massimo misurato, mediato su 6 minuti,
è di 0,37 V/m in una zona considerata area intensamente frequentata
nella quale è previsto il rispetto del livello di 6 V/m.
Ai fini della verifica del permanere delle condizioni di
rispetto dei limiti previsti dalla normativa è stata installata una
centralina di monitoraggio continuo del campo elettrico, nel
giardino della Scuola "St. Roch". È stata inoltre condotta
un'analisi in frequenza nella banda di funzionamento dei
telecomandi che non ha evidenziato la presenza di segnali di
intensità rilevante ai fini della protezione dei cittadini dalle
radiazioni elettromagnetiche.
In merito alle questioni sollevate riguardo all'organo preposto
al controllo e al monitoraggio di disturbi e di interferenze sono
necessarie alcune precisazioni. L'ente deputato all'identificazione
delle sorgenti alle diverse frequenze è l'Ispettorato per le
telecomunicazioni. Non a caso, il giorno 21 gennaio gli agenti
della Polizia postale di Aosta e il Corpo di vigilanza e ispezione
dell'Ispettorato per le telecomunicazioni sono intervenuti sul
posto. In tutte le situazioni in cui si renda necessario un
riconoscimento selettivo della paternità delle frequenze irradiate
è richiesto per legge l'intervento di funzionari dell'Ispettorato
per le telecomunicazioni (vedi il caso recente dei rilievi inerenti
la riduzione a conformità nella zona di Gressan-Les Fleurs).
Nel pomeriggio di venerdì 21 gennaio i tecnici ARPA, con
l'analizzatore di spettro, hanno individuato la frequenza oggetto
di interferenza sui 433,9 MHz, e il presunto segnale interferente.
La potenza del segnale è dell'ordine di un milione di volte
inferiore al limite previsto dalla vigente normativa per
l'esposizione della popolazione. Livelli di questa entità possono
essere significativi dal punto di vista del disturbo alle
apparecchiature elettroniche, ma escono dall'ambito di competenza
dell'ARPA. Si passa infatti da un ambito di prevenzione
dell'inquinamento elettromagnetico - come individuato dalle
normative vigenti, avente per oggetto la salute della popolazione -
ad un ambito di compatibilità elettromagnetica, che riguarda la
possibile influenza reciproca di dispositivi radioelettrici. Il
"rapporto ARPA" sulle misure effettuate, contenente anche
l'identificazione della frequenza interferente, per dovere di
ufficio è stato spedito martedì 25 gennaio, via fax, alla Polizia
postale.
In conclusione, l'ARPA non ha individuato la fonte del disturbo
perché non ha diretto la sua azione in tale direzione, in quanto
non di sua competenza; ha però fornito alla Polizia tutti gli
elementi per individuare l'origine del disturbo. Ricordo che
l'attribuzione ad ARPA di competenze in tema di compatibilità e
interferenze elettromagnetiche richiederebbe la modificazione sia
della legislazione nazionale, sia di quella regionale in
materia.
Presidente - La parola al Consigliere Salzone.
Salzone (FA) - Brevissimamente, perché su questa vicenda ormai
siamo andati dappertutto, sui giornali, sulle televisioni, quelle
umoristiche e quelle meno umoristiche, tanto che sono circolate in
questo periodo battute quali: "
non so se l'Arpa era uno
strumento che funzionava"
. Devo dire che la sua risposta mi ha
stupito, perché è una risposta "molto accademia", lei è una persona
troppo intelligente, Assessore, per non capire che qui, lei, ha
chiesto dei dati all'ARPA e non ha fatto altro che riprendere ciò
che era già stato detto sui giornali! È evidente però che un
disagio di questo tipo, al di là del lato umoristico, non ha dato
una bella immagine sulla funzionalità della nostra struttura e
pensavo che nella sua risposta ci fosse anche un incentivo per
cercare di capire se a situazioni di questo tipo si poteva far
fronte in futuro.
Lei risposte non ne ha date, perché è vero che la Polizia
postale ha il compito di andare a verificare se c'è il campo
elettromagnetico e la radiofrequenza disturbata - tutte cose
tecniche -, ma se aspettiamo di avere i risultati dalla Polizia
postale come le Poste, alla fine non riusciamo ad avere alcuna
risposta! Immaginavo che ci fosse l'intenzione di potenziare magari
questa struttura, per ovviare a problemi di questo tipo. Al di là
di questo, rimane un aspetto di immagine negativa che abbiamo dato,
non solo all'interno della nostra regione, come si sa, visto che
siamo andati sui giornali e sulle televisioni nazionali, e quindi è
stato un altro momento di non bella immagine data della nostra
regione.
Presidente - La parola al Consigliere Tibaldi.
Tibaldi (CdL) - Meno male che c'è "Capitan Ventosa", Assessore
Cerise, meno male che questo personaggio popolare e ironico di
"Striscia la notizia" con il suo stura-lavandini in testa è
riuscito ad individuare, in luogo dei potenti mezzi dell'ARPA
valdostana, qual è stata la fonte di questa interferenza che non ci
sembrava così drammatica nel doverla individuare! Anche perché il
"Capitan Ventosa" si è avvalso della collaborazione di tecnici
privati chiamati da Alberga e che erano dotati di un semplicissimo
analizzatore di spettro con un'antenna, strumenti che l'ARPA
possiede dal 1999 e per il cui utilizzo era anche stato effettuato
un corso di formazione specifica, perché si legge nella relazione
"acquisizione pratica operativa analizzatore di spettro a
radiofrequenze"
. Sono strumenti, questi, che servono non solo a
rilevare la frequenza disturbata e la frequenza che disturba, ma
anche, con un po' di sapienza, la fonte.
Abbiamo ascoltato il suo rapporto sulla dinamica dei fatti che
sembrava narrare l'incidente occorso, mancava l'utilizzo del
passato remoto per avere una relazione più aderente a quella tipica
che viene effettuata da coloro che intervengono quando vanno a
rilevare incidenti di questo tipo o incidenti stradali. È
sconcertante, Assessore, che dobbiamo cadere nel ridicolo come
Regione e come enti strumentali - come l'ARPA - che dipendono dalla
Regione, nel non essere riusciti ad individuare in maniera semplice
la fonte che ha causato il problema, che - se vogliamo - è un
problema minore, un problema che comunque gravava sulla
cittadinanza e su una parte della popolazione aostana che lo subiva
in termini di interferenze; è sconcertante che, nonostante i
potenti mezzi dell'ARPA -, la dotazione finanziaria annuale è di
4,5 milioni di euro - non siamo riusciti ad addivenire a capo della
questione!
L'Assessore dice: l'ARPA opera in un ambito di prevenzione, qui
si tratta di un ambito di compatibilità. Vorrei citare al riguardo
la legge n. 31/2000 che si occupa di radiofrequenze e di censimento
degli impianti radioelettrici sul territorio: lì, l'ARPA fa
qualcosa di più rispetto a quello che avrebbe potuto fare in
occasione di questo fenomeno, ovvero fa un censimento puntuale
delle fonti di emissione delle radiofrequenze, siano esse
telefoniche, radiotelevisive o altro, e le individua con
l'analizzatore di spettro che avrebbe potuto opportunamente
utilizzare anche in questo caso, quindi penso che non ci siano
attenuanti in questo caso.
Non abbiamo sentito le sue valutazioni sul fenomeno; penso che
al di là delle attenzioni, peraltro anche doverose, che vanno
rivolte nei confronti di questo ente in termini di erogazioni
finanziarie annue, di dotazione organica che è stata aumentata
vistosamente e anche professionalizzata nei vari settori (mi sembra
che siamo a circa 60 dipendenti), è incredibile che ci si trinceri
dietro il fatto che non era competenza dell'ARPA, come peraltro ha
fatto lo stesso dirigente responsabile, intervistato il giorno dopo
da "Capitan Ventosa" sull'accaduto.
Penso sia necessario rivedere le procedure e le modalità
operative di questo ente, che non può limitarsi a fare dei
censimenti annui su determinate situazioni ambientali o di
prevenzione a pericoli che possono occorrere alla popolazione
valdostana. Qui leggo che l'ARPA fa di tutto e di più, si occupa
addirittura di monitoraggio biennale delle radioattività dei
muschi, si occupa di campagne sperimentali di campionamento sul
limo glaciale; queste sono attività doverose e anche condivise, ma
quando la popolazione chiama - come in questi casi - e chiede
l'individuazione non solo di un'interferenza, ma anche di una
fonte, sarebbe necessario che un ente con queste caratteristiche
fosse in grado di dare una risposta.
A questo punto non sappiamo se dobbiamo consegnare anche a lei
il gongolo che tradizionalmente viene riservato da "Striscia la
notizia" agli insuccessi della pubblica amministrazione!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK