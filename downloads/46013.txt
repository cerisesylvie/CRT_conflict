Consiglio Regionale della Valle d'Aosta - Oggetto del Consiglio n. 2579 del 8 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2579 del 8 giugno 2023 - Resoconto
OGGETTO N. 2579/XVI - Interpellanza: "Strategie per
fronteggiare la chiusura per tre anni del tratto ferroviario
Ivrea-Aosta".
Bertin (Presidente) -
Punto n. 49. Per l'illustrazione
dell'interpellanza, ha chiesto la parola il consigliere Ganis, ne
ha facoltà.
Ganis (LEGA VDA) -
Quest'iniziativa riprende in parte
quella presentata nel precedente Consiglio regionale avente come
oggetto: "Misure di prevenzione volte a ridurre ulteriormente il
numero di incidenti stradali sul territorio valdostano", nella
quale si evidenziava che gli incidenti stradali nella nostra
Regione sono aumentati di oltre il 27%. Come abbiamo più volte
messo in luce, i fattori che causano incidenti sono molteplici e
riguardano, secondo i dati Istat, prevalentemente le strade urbane:
+ 36%, strade già congestionate dal normale traffico
giornaliero.
In risposta all'iniziativa, il Presidente della Regione, che,
tra l'altro, è stato molto bravo a sviare un po' alla mia domanda,
elencava una serie di azioni di misure di prevenzione volte a
prevenire e a ridurre gli incidenti stradali, azioni condivisibili
senza alcun dubbio, ma l'iniziativa aveva anche l'intento di
rimarcare un problema: quello di evidenziare un possibile aumento
del traffico veicolare lungo tutta la SS 26, dovuta appunto alla
chiusura del tratto ferroviario Ivrea/Aosta per la durata di anni
tre. Ricordo che la SS 26 è l'unica arteria stradale che collega il
capoluogo con la Bassa Valle. Dopo la chiusura è evidente che tutti
i pendolari e gli studenti che ogni mattina usufruiscono del
trasporto ferroviario dovranno trovare delle soluzioni alternative,
come mezzi di trasporto pubblico su gomma o privato.
Tengo a rimarcare che occorreranno delle strategie mirate e un
impegno profuso da parte dell'Amministrazione regionale per venire
incontro alle esigenze dei nostri cittadini valdostani. Inoltre
vorrei portare all'attenzione di questo Consiglio le difficoltà nel
reperire personale qualificato, i cosiddetti "autisti", che
dovranno condurre gli autobus in sostituzione dei treni, problema
già evidenziato in più occasioni dal nostro gruppo, in particolar
modo dal collega Manfrin.
Un'altra situazione molto delicata da affrontare è quella di
riuscire a dirottare il flusso veicolare lungo il tratto
autostradale, cosa alquanto impensabile, tenendo conto oggi dei
costi proibitivi del pedaggio autostradale.
In un'ipotetica situazione già molto vicino alla realtà, quindi
le soluzioni andrebbero utilizzate preventivamente per evitare di
trovarsi in difficoltà e creare delle circostanze spiacevoli per i
nostri cittadini già messi a dura prova dagli avvenimenti di questi
ultimi anni.
In base a queste considerazioni, il sottoscritto interpella il
Governo regionale per conoscere quali strategie intenda adottare
per ovviare alla chiusura del tratto ferroviario Ivrea/Aosta per la
durata stimata di anni tre che impatterà sulla viabilità della SS
26.
Presidente -
Risponde l'assessore Bertschy.
Bertschy (AV-VdA Unie) -
Per meritarmi il pranzo, con
queste ultime tre iniziative tutte e tre sulla ferrovia...
cerchiamo di fare il possibile per dare delle risposte che possano
essere quanto meno utili a lavorare per affrontare un tema comunque
che non era scritto neanche nei contratti con Trenitalia, perché
tra le tante cose c'è un tema anche nuovo per tutti, perché quando
abbiamo contrattualizzato il servizio, sicuramente non era prevista
una sospensione, quindi ci sono tra le altre cose anche temi di
questo tipo da trattare, compreso il fatto che al momento
Trenitalia dovrebbe fornire nel suo servizio ulteriori treni
bimodali. Lo dico perché poi si parla di tanti temi ma c'è anche un
tavolo aperto con Trenitalia per parlare di queste questioni, e
così torno anche al perché è necessario fare in modo che la
struttura ferroviaria possa dotarsi di personale, perché ci sono
tantissimi tavoli aperti e su tutti i tavoli ci va la presenza
politica come quella tecnica.
Per quanto riguarda le strategie per affrontare la chiusura del
tratto ferroviario, quest'aspetto se fosse stato pensato nei
tempi... era stato pianificato un po' più avanti, perché comunque
c'era una previsione di chiusura, è avvenuto in tempi molto più
brevi e tutto questo adesso deve essere fronteggiato con le
iniziative migliori possibili. Ovviamente il primo lavoro che
abbiamo messo in campo e che fa parte dell'attività di questi
giorni e dei prossimi è l'organizzazione del trasporto sostitutivo
attraverso gli autobus, quindi c'è un approfondimento che è stato
fatto sull'attuale utilizzo del trasporto ferroviario, tra l'altro,
anche nel questionario con gli studenti si vede quanto questo tipo
di trasporto è apprezzato dalla gente, quindi è un tema poi da
tenere in considerazione anche per il futuro.
La cosa più importante adesso è cercare di mettere in campo un
trasporto sostitutivo il più rispondente possibile alle necessità
di trasporto pubblico per lavoro, per studio e per tutte le altre
attività per servizio delle persone, sapendo che il treno va sulla
ferrovia e gli autobus vanno sulle strade, quindi tempi di
percorrenza, chilometraggio, costi sono tutti da verificare e
questi studi di partenza ci servono per andare ad affrontare le
discussioni, per esempio, con dei Sindaci e poi lo faremo con le
associazioni dei consumatori spero entro fine mese. Stiamo cercando
per prima cosa di mettere in campo il miglior servizio di autobus
sostitutivi per collegare Aosta a Ivrea per quello che riguarda la
sostituzione degli autobus, ma magari anche per fare qualcosa in
più per collegare Aosta e Torino, Aosta e Chivasso, ci sono degli
approfondimenti in campo.
La seconda strategia, se possiamo chiamarla strategia perché si
tratta di emergenza, è, e lo dicevo prima, fare qualche cosa di un
po' innovativo all'interno anche dell'organizzazione del lavoro,
soprattutto in questa fase, perché la discussione che abbiamo fatto
poc'anzi ci deve portare a ragionare anche un po'
sull'organizzazione lavoro pubblico, privato e sulle necessità di
trasporto o sulla possibilità di migliorare la qualità della vita
delle persone anche con l'organizzazione del mondo del lavoro
differente, e lo dovremmo fare, per quello che ci riguarda,
ovviamente nel nostro servizio.
Ci sarà da fare un confronto, e sono sicuro che le società
autostradali in questo senso si apriranno a una discussione con noi
e con il Ministero, perché stiamo immaginando, come capita ogni
tanto sulla Statale, di chiudere i servizi, capiterà per tre anni
di chiudere un servizio essenziale come quello del trasporto
ferroviario, e questo sarà un tema che verrà discusso con il
Ministero, l'abbiamo già anche anticipato... ma anche con le
società autostradali, per capire come poter favorire quanto meno un
utilizzo maggiore di quel tipo di viabilità che oggi direi è una
viabilità a ostacoli visti i tanti cantieri presenti sul tratto,
speriamo che si realizzino più lavori possibili quest'anno di modo
che un altr'anno a prezzi più convenienti possa essere maggiormente
utilizzata per evitare di congestionare ancora di più, e su questo
ovviamente condivido in pieno il pensiero, i problemi che abbiamo
già sul traffico della Statale. La necessità più importante è
quella di creare le condizioni affinché le persone non si
disinnamorino del servizio pubblico, almeno quella parte che
funziona, quindi il fatto di costruire un servizio efficiente di
autobus sostitutivi ci deve aiutare a mantenere la gente su quei
servizi e magari andrà studiato anche qualche cosa a livello
tariffario per evitare che poi ancora più persone utilizzino
appunto il trasporto privato. In generale credo che si tratti di
creare le condizioni affinché un po' tutti gli attori siano in
grado di fronteggiare quest'emergenza con un sufficiente grado di
flessibilità e una capacità di intervento che si dovrà sviluppare
anche nel corso del periodo di emergenza, perché lo studio di un
servizio sostitutivo impone delle verifiche che dovremo valutare
una volta messo in campo perché, ripeto, per quanto oggi si faccia
uno studio del carico del mattino di certi treni, e quindi
dell'organizzazione di un servizio sull'autobus che possa
raccogliere la capienza necessaria con tutta una serie di
organizzazioni anche di tipo stradale, andrà poi verificato perché
cambiando a volte il punto di salita delle persone che non sarà
probabilmente solo più nelle stazioni ma anche da altre parti, non
è detto che poi cambino le abitudini.
La strategia quindi va ben interpretata da subito, ben
organizzata ma allo stesso tempo dovrà essere flessibile ed è per
quello che stiamo parlando anche di scorte calde
nell'organizzazione dei servizi da mettere a disposizione nel caso
che andranno poi implementati.
Ci sono in particolare, a nostro avviso, questi temi in questo
momento da portare all'attenzione di tutti i soggetti e poi c'è un
tema generale che fa parte del lavoro che è quello anche dei costi,
perché tutto questo poi avrà un costo, una parte di questi costi è
giusto che li sostenga la Regione ma una parte di questi costi
andranno sostenuti anche da altri attori. È un tema a livello
nazionale anche sul PNRR che riguarda anche altri territori, perché
arrivare a una sospensione completa dei servizi vuol dire far
scattare delle organizzazioni che non erano programmate e
programmabili nei bilanci, quindi anche di questo si è parlato in
un recente incontro con RFI e appunto dovranno essere messe in
campo risorse per compensare sul territorio le difficoltà che le
persone dovranno vivere e le comunità dovranno vivere.
Presidente -
Per la replica, ha chiesto la parola il
consigliere Ganis.
Ganis (LEGA VDA) -
Grazie Assessore per la risposta. Come
ha detto lei, sicuramente siamo in una situazione un po' di
emergenza, le strategie sono poche, ovviamente c'è da considerare
come unico mezzo di trasporto l'autobus. La cosa che mi gratifica è
sapere che ci saranno delle interlocuzioni, come ha detto lei, con
il Ministero per cercare di ridurre forse il costo del pedaggio
autostradale. Non si può, a mio avviso, cercare di programmare un
servizio sostitutivo di bus prendendo in considerazione un
questionario, nel senso che, come ha detto lei giustamente ieri,
solo un quinto delle persone lo hanno compilato, quindi questo può
dare delle indicazioni ma non delle risposte esaustive.
Credo che sia importante, come ha detto lei, coinvolgere le
persone, quindi i soggetti competenti in materia che sono Enti
locali, Anas, Regione, e anche magari chi gestirà il trasporto,
perché, lei l'ha ben evidenziato, ci saranno sicuramente delle
ricadute e dei disagi per tutti gli utenti dovuti agli aumenti di
percorrenza, ai bus che saranno sicuramente sovraffollati nelle ore
di punta, oltre all'aumento del traffico su gomma, quindi
sicuramente la Statale 26 sarà soggetta a un aumento del traffico,
che oggi è già un traffico congestionato. Sarà importante prevedere
un sistema di programmazione, come ha anche ricordato
nell'iniziativa precedente il collega Aggravi, e di prevenzione
ottimale, cercando, come detto prima, di coinvolgere il maggior
numero di soggetti che possono creare uno scenario più realistico
possibile in modo da affrontare i disagi che si andranno a creare
in maniera più fluida possibile.
Tra l'altro, mi viene anche da chiedere se i pullman
transiteranno lungo la Statale oppure sul tratto autostradale,
quindi ci sarà da gestire al meglio tutta una logistica al fine di
garantire un servizio ottimale senza gravare sui nostri
cittadini.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK