Consiglio Regionale della Valle d'Aosta - Oggetto del Consiglio n. 1643 del 5 dicembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1643 del 5 dicembre 2005 - Resoconto
OBJET N° 1643/XII - Illustration de la loi de finance et de la
loi de budget pour l'année 2006.
Presidente - Come accennato, possiamo passare all'esame della
legge finanziaria e della legge di bilancio.
La parola al relatore, Consigliere Praduroux.
Praduroux (UV) - L'analisi che abbiamo svolto nelle scorse
settimane, con il lavoro di audizione in II Commissione e con
quello che il Consiglio regionale dedicherà in questa seduta, è
rivolta al bilancio pluriennale, alla legge finanziaria e al
bilancio di previsione per il 2006. Tali strumenti sono contenuti
nei due disegni di legge n. 96 "Disposizioni per la formazione del
bilancio annuale e pluriennale della Regione autonoma Valle d'Aosta
(legge finanziaria per gli anni 2006-2008)" e n. 97 "Bilancio di
previsione della Regione autonoma Valle d'Aosta per l'anno
finanziario 2006 e per il triennio 2006-2008", che stiamo
esaminando.
Il primo disegno di legge contiene la cosiddetta "legge
finanziaria" e detta le disposizioni per la formazione del bilancio
di previsione 2006 e del triennio 2006-2008. Il suo contenuto
risulta necessario rappresentando una sorta di ponte per il
raccordo tra l'ordinamento legislativo precedente e la legge di
bilancio. Con essa è possibile intervenire per l'iscrizione di
nuove spese e per la modifica di leggi in vigore. Nell'ambito del
bilancio pluriennale 2006-2008 si delineano le prospettive
formulate con le linee di indirizzo del programma di legislatura
che trovano una collocazione di più largo respiro lungo un percorso
che consente di disporre di risorse certe da impiegare per
predisporre valide opportunità per il futuro del "sistema Valle
d'Aosta". Il contenuto è rappresentato tra l'altro dalla
determinazione che la legge finanziaria opera rispetto alle risorse
per il finanziamento degli enti locali, oppure nel settore delle
politiche del lavoro e ancora nella determinazione delle risorse da
destinare in ambito sanitario e sociale. La legge finanziaria
interviene in maniera qualificante nell'ambito della programmazione
finanziaria ad esempio fissando misure per il contenimento della
spesa.
Bilancio di previsione 2006
L'esame che ci accingiamo a compiere nel corso del dibattito
consiliare è stato preceduto da un intenso lavoro in Commissione
con una proficua serie di audizioni con il Presidente della
Regione, con gli Assessori competenti, con le organizzazioni
sindacali, con le delegazioni delle categorie economiche,
industriali e sociali. Il bilancio di previsione 2006, come è stato
sottolineato nel corso delle audizioni, è uno strumento contabile
che non ha operato tagli indiscriminati e che invece ha
salvaguardato i settori nevralgici che garantiscono ai cittadini
una buona qualità della vita, come ad esempio l'ambito della sanità
e dell'assistenza sociale. Va infatti ricordato che, pur essendo un
bilancio elaborato in un periodo di austerità, come quello che
viviamo, ha mantenuto un'impostazione che non intacca le misure
destinate allo stato sociale e quelle strategiche destinate allo
sviluppo economico. È questa una riflessione utile anche per
evitare di demonizzare il settore delle spese correnti che contiene
capitoli destinati al sostegno di interventi in campo sociale e
sanitario. Nelle previsioni di spesa resta centrale l'attenzione al
settore degli investimenti con una maggiore attenzione ai tempi di
realizzazione delle opere programmate. In sostanza quello del 2006
è un bilancio che tiene conto delle necessità e si adatta con
realismo alle contingenze economiche che obbligano ad intervenire
con il contenimento della spesa senza per questo sconvolgere la
vita dei Valdostani. Il tempo dell'esame e dell'approvazione del
bilancio di previsione coincide con quello in cui si fanno le
scelte, precedute dall'attenta valutazione e dal confronto con le
realtà economiche, produttive, sociali e sindacali, scelte che si
devono tradurre nella definizione delle priorità da concretizzare
in relazione alle risorse disponibili.
In questa fase passiamo dall'elaborazione di un livello
programmatico alla fase più diretta della previsione che si muove
su un terreno aperto e direttamente collegato alla realtà
quotidiana con i problemi che tutti viviamo come cittadini e ai
quali come amministratori siamo chiamati a risolvere. La
presentazione del bilancio è un momento importante per tutta la
comunità in quanto si discute di uno strumento centrale per lo
sviluppo futuro della realtà socio-economica.
Siamo al terzo bilancio di previsione di questa legislatura e
quindi siamo giunti a metà percorso. Siamo cioè nel momento in cui
è necessario fare una riflessione approfondita, compiendo una
valutazione che, guardando ai primi due esercizi, si ponga con
forza per considerare ciò che è stato fatto finora e ciò che resta
da fare. Questa analisi deve metterci in condizione di orientare il
cammino che ancora resta da compiere per concretizzare il programma
della legislatura e per adeguare i nostri propositi
politico-amministrativi alla realtà che dall'avvio del nostro
cammino è mutata e non sempre in meglio. Troviamo in questo
bilancio la conferma di scelte già introdotte per affrontare con
senso di realismo su una linea di continuità anche i momenti
difficili come quello attuale per garantire occasioni di sviluppo e
di crescita. Nel dimostrare questa capacità e questo impulso è
necessario procedere senza strappi, ma lungo un percorso logico e
coerente per liberare le risorse che consentano di concretizzare le
azioni di governo in relazione ad un'efficace manovra di spesa.
Il bilancio di previsione 2006 presenta una disponibilità - al
netto delle partite di giro (774.239.000) - di 1.483.000.000 euro,
per un totale a pareggio di 2.257 milioni di euro. Tra i vari
titoli delle entrate il primo, corrispondente ai tributi propri, al
gettito dei tributi erariali o di quote devolute alla Regione, ha
un'incidenza dell'82% e tocca la cifra di oltre 1 miliardo di euro.
Il Titolo primo presenta per la parte dei tributi propri un calo
del 4% con circa 8 milioni di euro in meno dovuto al calo di
introiti del Casinò. Migliora la "performance" dell'altra voce del
Titolo primo, cioè le compartecipazioni dei tributi erariali con un
incremento percentuale del 4,5% che si traduce in 43,5 milioni di
euro in più rispetto al 2005. Altro incremento è segnato dai
contributi dallo Stato con 6 milioni di euro in più, mentre il
segno è negativo con un calo di 25 milioni nelle entrate per
rendite patrimoniali. Sempre sul versante delle entrate vi è poi la
voce dei Tributi propri con 191,5 milioni di euro.
Spese. Le spese totali ammontano a 2.257 milioni di euro di cui
1.483 milioni al netto delle contabilità speciali (partite di
giro). Le spese correnti sfiorano il 70% come incidenza con una
cifra pari a 996 milioni di euro, con un incremento rispetto
all'anno precedente di 36,8 milioni. Lo stanziamento per le spese
di funzionamento di parte corrente è pari a 336,8 milioni con un
incremento di circa 17,5 milioni su cui pesa la previsione di
crescita per l'incidenza dei rinnovi contrattuali. Tra le spese di
intervento si registra un incremento di circa 17,5 milioni. Gli
interventi a carattere generale segnano un calo di 2,1 milioni con
uno stanziamento pari a 140 milioni. Gli interventi a carattere
specifico fanno registrare un balzo di quasi 20 milioni e uno
stanziamento totale di 453,7 milioni di euro. Le risorse per le
politiche sociali salgono a 21,6 milioni con un incremento di 2,7
milioni. Per lo sviluppo economico sono da segnalare 73,5 milioni
di cui 25,5 per i trasporti, 24,3 per il turismo e 13,4 per la
zootecnia. Per l'assetto del territorio e tutela dell'ambiente è
prevista una spesa corrente di circa 27 milioni e per la promozione
sociale di 37 milioni e infine la formazione professionale che
resta stabile con 19,4 milioni. Va ricordato che tra le spese
correnti vi sono quelle che servono per il finanziamento delle
iniziative per il disagio, del servizio sanitario, degli interventi
per mantenere e assicurare alla popolazione un alto livello di
qualità della vita. Bisogna sottolineare inoltre che, pur essendo
un bilancio redatto in un periodo di austerità, ha mantenuto
un'impostazione che non va a intaccare le misure destinate allo
stato sociale.
Per quanto riguarda il contenimento della spesa corrente, va
sottolineato che esiste una parte comprimibile che è determinata da
spese di funzionamento e una parte che invece non è comprimibile,
ad esempio a causa di scelte compiute a livello nazionale come è il
caso delle spese per il personale sanitario o scolastico. Il
margine di manovra risulta limitato considerando che l'80% della
spesa corrente risulta di tipo "non comprimibile". Sempre
nell'ambito della spesa corrente la voce più onerosa - 27% circa -
riguarda il personale regionale, seguita da quella della sanità -
25% circa - dall'assistenza e dei servizi sociali, quasi al 5%, e
la promozione sociale che sfiora il 4%. Il 13% circa delle spese
correnti è assorbito dalla finanza locale, mentre poco più del 7%
va al settore sviluppo economico.
Le spese per investimento si attestano come incidenza sul 30%
con una cifra pari a 439,2 milioni di euro. Per quanto riguarda
invece la loro suddivisione nei vari settori, al primo posto figura
lo sviluppo economico 38%, seguito dall'assetto territorio quasi al
18%, finanza locale 17%, promozione sociale 7%, partecipazioni poco
meno del 4%, informatizzazione al 2,5%. Le spese di funzionamento
possono contare su investimenti per 3,8 milioni di euro, mentre le
spese di intervento registrano un incremento di 1,1 milioni andando
così a quota 387,7 milioni di euro. Somma che è ripartita come
segue: 103,4 milioni di euro per interventi a carattere generale
che crescono di 10,1 milioni e 284,3 milioni per interventi a
carattere specifico che invece calano di 9 milioni di euro. Tra i
primi il settore finanza locale vede un incremento di circa 15
milioni rispetto al 2005 con 75,2 milioni di euro. Nel settore
patrimonio e partecipazioni si prevede una riduzione di circa 6
milioni andando a quota 16,5 milioni. Tra i secondi vi è da
segnalare un calo di 20 milioni nell'assetto del territorio, una
crescita di 4,7 milioni nello sviluppo economico, così come la
promozione sociale con più 4,5 milioni e la sicurezza sociale con
1,7 milioni in più del 2005.
Un indicatore positivo deriva dalla volontà di mantenere risorse
a favore del tessuto produttivo regionale al fine di garantire
nuove opportunità di sviluppo sia attraverso il sostegno delle
iniziative imprenditoriali e dell'innovazione, sia attraverso
l'aggiornamento, la formazione delle risorse umane, in particolare
dei giovani e di coloro che rischiano di essere emarginati dal
ciclo di lavoro, ma anche sulla qualificazione dei processi di
produzione e commercializzazione. Proprio in considerazione delle
difficoltà economiche del momento è ancora più importante che
questo sostegno debba essere operato in termini di selezione per
evitare una dispersione di risorse. In questo modo si può
consentire alle aziende valdostane di tenere il passo della
concorrenza e delle sfide dei mercati. L'attenzione verso questo
settore consente di promuovere le azioni imprenditoriali che
intendano esplorare nuovi settori in grado di valorizzare le
potenzialità e le risorse di cui la nostra Regione dispone. È il
caso delle fonti di produzione energetica rinnovabili, l'acqua, ma
anche in una prospettiva di sicuro impatto per gli anni a venire
per quanto riguarda la sperimentazione delle tecnologie più
innovative (ad esempio l'idrogeno).
Nella speranza di aver fornito una serie di elementi utili per
l'esame del bilancio auguro un buon proseguimento del dibattito
consiliare su questo tema così importante.
Presidente - Come consuetudine, vi è ora l'illustrazione da
parte dell'Assessore competente, dopodiché sospenderemo la
seduta.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Pregherei di consegnare la copia della
relazione per chi volesse seguirla.
Lo scenario nel quale si inserisce la programmazione finanziaria
è rappresentato, da una parte, dal quadro socio-economico e,
dall'altra, dal quadro delle risorse disponibili; nel primo devono
trovare risposta i soggetti della vita sociale ed economica della
Regione, il secondo è lo strumento "materiale" per dare queste
risposte con equità, solidarietà e, non ultimo, sostenibilità. Tale
scenario discende dalla visione politica di fondo sintetizzabile
nell'obiettivo di avere: una popolazione coesa e solidale, una
competitività regionale autonoma, una qualità ambientale e sociale.
Questo obiettivo è tanto più sfidante e ambizioso tanto più aumenta
la complessità dell'ambiente e tanto più le risorse sono limitate.
La necessità di programmare nasce proprio da queste due necessità:
da una parte un ambiente esterno con scenari sempre più ampi,
sempre più complessi con eventi solo in parte prevedibili e
controllabili. Penso a questo proposito alla globalizzazione dei
mercati, penso al ruolo della Comunità europea rispetto al ruolo
dei singoli Stati, agli equilibri mondiali, penso anche alle
difficoltà di dare ai nostri giovani una prospettiva di certezza a
medio termine. Questa maggiore complessità non è supportata da una
crescita importante delle risorse finanziarie, che sono, come noto,
in sostanziale stabilità. Le risposte a questo scenario devono
essere concrete e condivise, ma non si può non tenere conto di un
criterio di selettività, ovvero tenere conto dell'importanza
strategica e sociale delle diverse voci della spesa. In questa scia
è stato proposto dal Governo regionale un emendamento alla legge
finanziaria oggi in discussione al fine di far fronte alle
particolari condizioni di disagio vissute dai dipendenti delle
imprese valdostane sottoposte a procedure concorsuali, attraverso
la sospensione per 2 anni della quota capitale a carico di quei
lavoratori che abbiano contratto dei mutui per la prima casa.
Questo è un percorso, è un metodo nuovo in cui il cambiamento è
graduale, ma costante, deciso. Tale percorso è iniziato con questa
legislatura, si è perfezionato con l'introduzione del "PREFIN" e
della scheda di valutazione degli impatti economici dei disegni di
legge. Questo percorso è continuato con un affinamento del "PREFIN"
che quest'anno ha definito molto precisamente gli obiettivi, le
priorità, ma soprattutto i criteri per l'identificazione degli
obiettivi prioritari. Tale percorso è proseguito con l'avvio delle
azioni di monitoraggio sui disegni di legge e dello studio del loro
impatto economico. Questo percorso continua oggi con la
presentazione dei disegni di legge finanziaria e di bilancio. Tale
percorso non finisce qui, ma con forza e coerenza verrà portato
avanti negli anni prossimi, anzitutto con la riforma
dell'ordinamento contabile, con l'avvicinamento del "PREFIN" al
bilancio e con un controllo più serrato sul numero e sull'attività
degli enti/associazioni e delle partecipate regionali.
La programmazione 2006/2008 ha due fondamentali aspetti:
continuità e cambiamento. La programmazione garantisce una
sostanziale continuità rispetto al passato, permette la
realizzazione dei piani, dei programmi e degli impegni politici e
contrattuali già assunti, ma rappresenta anche un cambiamento,
rendendo palese che la Valle d'Aosta non è il paese di "Bengodi"
dove le risorse sono infinite, e per questo occorre spendere
meglio. Spendere meglio significa anzitutto programmare meglio:
pensare cosa vogliamo fare, condividere, decidere ed infine
garantire l'eccellenza nell'esecuzione, senza ripensamenti. Non
voglio introdurre un principio di rigidità assoluta, ma il mancato
rispetto di questo semplice processo a volte ha confuso i ruoli e a
volte ha rallentato l'azione e creato inutili costi.
La programmazione ha, dunque, un ruolo fondamentale nel processo
di allocazione delle risorse ed in tale senso abbiamo aumentato lo
sforzo di negoziazione con le strutture, di condivisione con i vari
soggetti della vita pubblica con la finalità di stabilire un sempre
più stretto coordinamento tra processo di programmazione e processo
di bilancio, in cui potranno trovare posto innovativi strumenti di
gestione, di valutazione e di verifica ma, dovranno, innanzitutto,
essere revisionati e razionalizzati i processi di approvazione
delle leggi di spesa, primo e fondamentale passo nel cambiamento
della programmazione, un cambiamento che dovrà avvenire più nei
comportamenti e negli atteggiamenti culturali che negli
ordinamenti. La condivisione è un cardine del bilancio (nel
"PREFIN" l'abbiamo chiamata una società solidale). Durante tutto il
lungo percorso che ha portato alla presentazione di questo
bilancio, durante gli incontri con gli Assessori, con le strutture
degli Assessorati, con gli enti locali, con il Patto per lo
sviluppo, con le Commissioni consiliari, con i vari portatori di
interessi, ho avuto l'impressione che ci fosse in alcuni portatori
di interessi la tendenza, una volta soddisfatto del proprio
problema, a non farsi più carico di quello degli altri. Entro un
certo limite ciò è normale, ma qui dobbiamo renderci conto che la
sfida sul futuro della Valle d'Aosta riguarda tutti, nessuno
escluso. Questo bilancio si sforza di uscire dalla logica della
difesa di posizione.
Quando abbiamo iniziato il percorso della programmazione, dopo
l'insediamento della Giunta ci è stato chiaro come, a fronte di una
crescita del 1,6% delle entrate, risultasse difficile fare fronte a
tutte le necessità di una macchina organizzativa che ha il 95% di
risorse spese derivanti dall'applicazione di leggi esistenti. In
termini assoluti la crescita delle entrate è quantificabile in 24
milioni di euro. A fronte di questa crescita si sono presentate
numerose richieste tra le quali solo le voci riferibili alla
finanza locale, sommate alla sanità e alla spesa per il sociale,
sono state superiori a 60 milioni. Appare evidente come tali spese
risultino "incomprimibili" in quanto ambiti della vita pubblica in
cui la Regione è attenta. A questo si aggiunge la spesa di
personale regionale e della scuola rispetto ai quali sono sul
tavolo della politica i rinnovi contrattuali. Come conseguenza ciò
ha reso necessario un ridimensionamento delle voci "discrezionali"
che si è tradotto in un'operazione ripresa anche dalla stampa come
operazione "lacrime e sangue". Alcuni si potrebbero chiedere dove
sono le "lacrime e il sangue" in questa programmazione. La
situazione attuale è più tranquillizzante rispetto a
quell'affermazione, ma tutti dobbiamo metterci in testa che nel
futuro dobbiamo pensare di fare tutto, meglio, cioè con qualità e
con meno soldi. Alcuni se lo chiederanno anche con quel gusto un
po' sadico di verificare qual è l'Assessorato maggiormente
penalizzato. La risposta è che lo sforzo è stato fatto da tutti.
Tutti gli Assessorati hanno ridotto le spese dove potevano, cioè
dove la natura della spesa permetteva un ridimensionamento. Dal
semplice raffronto complessivo delle spese per Assessorato
l'informazione può facilmente condurre a valutazioni errate. Lo
sforzo è stato richiesto anche a tutti: all'azienda "USL", alle
fondazioni, alle associazioni e a tutti gli enti strumentali. Lo
sforzo è decisamente importante nelle limitazioni per la
sostituzione delle assenze del personale e nell'ambito della
dotazione organica.
Colgo questa occasione per ricordare che la legge finanziaria,
così come il bilancio di previsione sono effettuati a legislazione
nazionale vigente; in altre parole nulla del dibattito politico
nazionale ha direttamente influenzato la previsione, né le norme
contenute in finanziaria. Colgo l'occasione per chiarire che il
Governo della Regione Valle d'Aosta non si è mai sottratto alla
propria contribuzione al risanamento della finanza pubblica,
sebbene rivendicando la propria autonomia nel scegliere le modalità
proprie di contribuzione. A questo proposito la sentenza della
Corte Costituzionale del 9 novembre 2005, che ha accolto il ricorso
in opposizione al decreto-legge n. 168/2004, ha convalidato la
nostra linea e su questa continueremo. Allo stesso modo è però
utile sottolineare che l'approvazione, ancora in corso, da parte
dello Stato della legge finanziaria per l'anno 2006 potrebbe
rimettere in gioco alcune scelte che noi facciamo oggi. Penso ai
possibili impatti sul Patto di stabilità ove le Regioni a statuto
speciale concordano con lo Stato il livello dell'aumento delle
spese per l'anno successivo. In questo è riconosciuta giustamente a
noi una maggiore autonomia, ma occorre sapere che i livelli di
spesa accordati alle Regioni a statuto ordinario costituiscono
punti di riferimento per questa contrattazione. Più precisamente,
lo scorso anno la legge finanziaria per l'anno 2005 attribuiva alle
Regioni a statuto ordinario una crescita massima del 2%, mentre la
Regione autonoma Valle d'Aosta in sede di accordo ha stabilito una
crescita del 2,9%. Quest'anno le bozze di legge che ci sono
pervenute parlano di una riduzione del 3,5% in capo alle Regioni a
statuto ordinario. Pur mettendo in atto ogni comportamento idoneo a
difendere l'autonomia finanziaria e politica della Valle d'Aosta,
non è da escludere la possibilità che a gennaio ci ritroveremo a
dover decidere delle revisioni del bilancio in ribasso.
La legge finanziaria dà contenuto al processo di programmazione
come evoluzione del quadro normativo vigente. Nel suo contenuto, in
parte necessario ed in parte eventuale, è delineata la
programmazione finanziaria per il triennio 2006/2008, che, insieme
alle modificazioni a disposizioni vigenti e alle rideterminazioni
delle autorizzazioni di spesa, rappresentano parte degli obiettivi
di politica economica della Regione. È il contenuto eventuale che
qualifica la finanziaria e per il 2006 l'elemento qualificante è la
manovra di contenimento della spesa corrente. Quanto proposto in
finanziaria è un segno tangibile del cambiamento perché va ad
incidere su una spesa che storicamente rappresenta una criticità
dei conti pubblici. Rappresenta l'inversione di tendenza e il primo
passo verso una reale contrizione del volume delle spesa corrente,
contrizione che andrà nel tempo a liberare risorse da destinare
allo sviluppo. La manovra si estende all'azienda "USL", agli enti
locali ed agli enti strumentali. Per la Regione nel 2006 potranno
essere ricoperti solo il 50% dei posti della dotazione organica
vacanti alla data del 31 dicembre 2005, nonché il 50% dei posti che
si renderanno vacanti nell'anno 2006, a cui si aggiunge la
limitazione per la sostituzione delle assenze del personale
appartenente alle categorie e la riduzione della percentuale da
destinare al tempo parziale nell'ambito della dotazione organica.
Ne consegue che la materia del "part-time" sarà oggetto di nuova
disciplina nella contrattazione collettiva regionale di comparto
sulla base di apposita direttiva emanata dal Presidente della
Regione. La stessa regola è estesa all'USL considerato che tutta la
spesa sanitaria è a carico del bilancio regionale, ma non si è
potuto non tenere conto dell'aspetto sensibile di tale settore e,
quindi, si è prevista la possibilità di derogare ai limiti per
particolari professionalità sanitarie di difficile reperimento con
l'accordo di programma Regione/USL. Sulla spesa corrente dello
stesso comparto pesa anche il costo della mobilità passiva e, senza
incidere sulla libertà delle persone, si ritiene corretto
introdurre dei meccanismi di verifica dell'appropriatezza delle
prestazioni erogate fuori Regione che potrebbero non concretizzare
un reale risparmio, ma quanto meno assicurare una prestazione di
qualità
.
Nell'ambito delle autonomie locali è previsto il
blocco delle dotazioni organiche, nelle more dell'adozione della
disciplina per il Patto di stabilità, la cui disciplina è resa
permanente e, inoltre, è prevista l'introduzione di sistemi
sanzionatori per gli enti non virtuosi. Infine, anche gli enti
strumentali e i soggetti privati partecipati e/o finanziati dalla
Regione sono chiamati a condividere l'obiettivo di contenimento
della spesa per il personale e a tale scopo la Giunta regionale
impartisce specifiche direttive.
La manovra della legge finanziaria si completa con l'esenzione
dal pagamento dell'IRAP a favore dei "centri polifunzionali di
servizio", la possibilità di rinegoziare i mutui a tassi più in
linea con le attuali condizioni di mercato, il riconoscimento
dell'autonomia finanziaria della "Chambre" che dal 1° gennaio 2006
potrà riscuotere direttamente il diritto camerale, l'introduzione
della possibilità, per la Regione, di stipulare apposite polizze
assicurative, ad integrazione di quelle obbligatorie per legge o
previste dai contratti collettivi di lavoro ed anche una disciplina
per la regolarizzazione amministrativa di illeciti edilizi
realizzati in assenza di preventiva autorizzazione in ambiti
sottoposti a tutela paesaggistico-ambientale, disciplina che
affianca il "condono edilizio regionale" riguardante la sanatoria
straordinaria derivante dalla legislazione statale...
Si dà atto che dalle ore 19,39 presiede il Vicepresidente
Lanièce.
Marguerettaz (UV) - ... In materia di autonomie locali è,
inoltre, rafforzato l'obbligo per i Comuni di concorrere al
finanziamento delle Comunità montane e, in attesa della modifica
del regolamento, è prorogata al 31 dicembre 2006 il termine, oggi
fissato nel 31 dicembre 2005, dell'autorizzazione per le Comunità
montane e il BIM a utilizzare l'avanzo d'amministrazione anche a
spese correnti, nella considerazione che, trattandosi di enti con
natura prettamente gestionale, non hanno, o quasi, spese
d'investimento ed è resa obbligatoria la redazione del PEG che
consentirà l'attuazione del controllo di gestione a decorrere dal
1° gennaio 2006.
Nel settore della sicurezza sociale sono, inoltre, definiti i
termini per la gestione del "Tempio crematorio", realizzato dalla
Regione, ma di competenza del Comune di Aosta ed anche per il
triennio 2006/2008 è autorizzata la spesa per la messa norma delle
opere pubbliche destinate all'assistenza delle persone anziane ed
inabili, immobili di proprietà comunale realizzati dalla Regione e
considerati di interesse regionale per il ruolo che svolgono al
servizio di una fascia debole della popolazione.
Infine, in materia di partecipazioni si è tenuto conto della
necessità di contrastare le difficoltà del mercato delle case da
gioco e quindi dell'opportunità di procedere ad aumenti di capitale
della società "Casino de la Vallée S.p.a.".
Il contenuto necessario dispone, tra l'altro, le autorizzazioni
di spesa che hanno come presupposto norme a carattere generale che
sanciscono linee e principi, senza disporre sotto il profilo
finanziario, tra queste gli interventi di finanza locale. La
materia ha come supporto normativo la legge regionale n. 48 del
1995 e la legge regionale n. 54 del 1998 che rappresentano un
concreto esempio di rispetto degli ambiti di autonomia dei soggetti
politici e sociali coinvolti nel processo di programmazione. La
legge n. 48 dà certezza di risorse alle autonomie locali, mentre la
legge n. 54 ne assicura la piena partecipazione a conferma
dell'attenzione posta dalla Regione sia alla valorizzazione delle
loro funzioni, sia alle esigenze delle comunità da loro
rappresentate.
Compete alla legge finanziaria la determinazione della spesa
sanitaria e sociale in applicazione della legge regionale relativa
al Piano socio-sanitario. In tale ambito dobbiamo riconoscere lo
sforzo fatto per contenere il trasferimento corrente all'azienda
"USL", dovendo il bilancio regionale assicurare la copertura dei
rinnovi contrattuali del personale che, per l'anno 2006,
comprendono anche gli arretrati. L'azienda è stata dunque chiamata
a condividere concretamente il contenimento della spesa. In materia
sociale l'aumento è molto consistente e rappresenta il doppio
dell'impegno morale della Giunta regionale di assicurare almeno
l'1% delle entrate al netto delle partite di giro e degli oneri non
ripartibili.
Per il personale regionale la legge n. 45 del 1995 assegna alla
legge finanziaria la determinazione dell'organico e
dell'autorizzazione di spesa, ivi compresi i rinnovi contrattuali.
L'informazione è già chiaramente contenuta nella relazione di
accompagnamento alla legge, ricordo solo che la dotazione organica,
costituita da n. 2.865 unità non aumenta, ma a questa si devono
aggiungere 28 unità trasferite dal Ministero del lavoro e delle
politiche sociali ai sensi del decreto legislativo n. 183 del 2001.
Della dotazione complessiva 1.992 unità appartengono all'organico
della Giunta regionale, 515 alle istituzioni scolastiche, 157 al
Corpo forestale valdostano e 229 al Corpo valdostano dei vigili del
fuoco; a questi si aggiungono 86 unità dipendenti dal Consiglio
regionale. La legge finanziaria dispone, inoltre, l'autorizzazione
di spesa derivante dal cofinanziamento dei programmi della Comunità
europea. La nostra Regione ha, da sempre, dimostrato grande
attenzione a tale ambito della programmazione dello sviluppo, nel
cui ambito dimostriamo grandi capacità attrattive dei fondi.
La programmazione proposta per il triennio presenta azioni
concernenti sia la programmazione in corso, sia quella in via di
definizione per il periodo 2007-2013, oltre che azioni finalizzate
all'affinamento delle metodologie di programmazione ed al
monitoraggio e alla valutazione degli investimenti per lo sviluppo
regionale. Le prime consentono la prosecuzione e il completamento
degli investimenti di rilievo strategico attuati in applicazione
del programma del periodo 2000-2006 a titolo dell'obiettivo n. 2
dei fondi strutturali comunitari; ricordo, tra gli altri, la
riconversione aree "ex Cogne" e "Autoporto", le azioni in favore
dello sviluppo e del consolidamento della "cultura di impresa", le
azioni in favore delle aree rurali, a cui si aggiungono i correlati
accordi di programma quadro e i progetti di cooperazione
transfrontaliera, transnazionale e interregionale a titolo
dell'iniziativa comunitaria "Interreg III". Le azioni per il
periodo 2007-2013 sono, invece, finalizzate all'avvio di
qualificanti investimenti delle politiche di sviluppo della
competitività (il Consigliere Lattanzi chiedeva prima del periodo
2007-2013...), della cooperazione territoriale, delle politiche e
dei programmi in favore delle aree montane e dello sviluppo rurale,
cofinanziabili dai fondi strutturali, rispetto ai quali non sono
ancora note le posizioni e gli interventi della Comunità
europea.
Nell'ambito della programmazione delle politiche del lavoro la
legge finanziaria garantisce l'attuazione e il completamento dei
piani in essere nel triennio 2006-2008 in attuazione della legge
regionale n. 7 del 2003. Il piano è, per la Regione, lo strumento
per programmare e realizzare le proprie politiche attive del lavoro
e di formazione professionale, con lo scopo finale di rendere il
fattore lavoro un elemento di competitività del sistema economico e
sociale. L'altro strumento di programmazione delle politiche del
lavoro è il POR, rispetto al quale non è noto l'intervento
comunitario del FSE, ma la Regione ha, comunque, scelto di
garantire la copertura annuale del Piano delle politiche del lavoro
con proprie risorse. Il POR è l'atto di programmazione sessennale
che copre il periodo 2000-2006 e si inquadra nell'ambito
dell'obiettivo n. 3 - Risorse umane - del Fondo sociale europeo,
con lo scopo di promuovere la realizzazione di iniziative a favore
dei lavoratori, attraverso l'orientamento e la formazione
professionale, il potenziamento dei servizi per l'impiego e lo
sviluppo locale. Le principali finalità del nostro POR sono lo
sviluppo delle risorse umane e l'adeguamento e ammodernamento dei
sistemi di istruzione, la formazione e l'occupazione, mentre
particolare attenzione è posta alle pari opportunità,
all'inclusione sociale delle persone in condizione di svantaggio
fisico, psichico o sociale ed allo sviluppo della società
dell'informazione.
In materia di fondi pensione la Regione ha quantificato
l'ipotesi di debito che consegue alla legge regionale n. 1 del 1968
che ha reso "pensionabile" l'indennità regionale spettante per il
prolungamento dell'orario di servizio per l'insegnamento della
lingua francese nella scuola materna ed elementare, mentre la legge
regionale n. 16/1999 ha sospeso, dal 1° settembre 1999, lo speciale
regime contributivo di tale indennità, garantendo, però, ai
soggetti iscritti al fondo alla data del 31 agosto 1999 l'integrale
fruizione dei benefici.
Alla legge finanziaria compete, inoltre, la rideterminazione
delle autorizzazioni di spesa, completando in tal modo gli
obiettivi della Regione nell'ambito del quadro normativo vigente.
Tra questi nel settore dell'agricoltura e della zootecnica il
finanziamento del Piano per lo sviluppo rurale 2000-2006 in
attuazione dei regolamenti comunitari, approvato con deliberazione
del Consiglio regionale. Il Piano di sviluppo rurale ha
sottolineato l'importanza della cura del territorio ed in tale
senso si esprime lo sforzo anche finanziario della Regione, sforzo
che si concretizza attraverso il finanziamento degli investimenti
comprensoriali realizzati dai consorzi di miglioramento fondiario
presenti sul territorio valdostano e degli investimenti delle
singole aziende agricole. In tale ambito la legge regionale n.
3/2001 ribadisce l'importante ruolo dei consorzi, ruolo
economicamente supportato dalla Regione per permettere ai consorzi
stessi di ammodernare le proprie infrastrutture; mentre le leggi
regionali n. 21 del 2001 e n. 3 del 2002 definiscono, nelle loro
linee essenziali, il quadro di interventi nel settore
dell'allevamento zootecnico e dei relativi prodotti, con
individuazione di linee di intervento generali per il mantenimento
e lo sviluppo della zootecnia in una regione di montagna, con il
miglioramento delle razze autoctone e per aumentare la
diversificazione produttiva degli allevamenti regionali,
accrescendone la produttività e la qualità del bestiame da
carne.
Per la promozione dell'industria e dell'artigianato è
autorizzato il finanziamento della legge regionale n. 84 del 1993
in favore della ricerca e dello sviluppo, della legge regionale n.
6 del 2003 per lo sviluppo delle imprese industriali ed artigiane e
della legge regionale n. 2 del 2003 per la valorizzazione e tutela
dell'artigianato tipico, ivi compreso la gestione del museo di
Fénis e l'organizzazione di corsi per l'apprendimento delle
tecniche di lavorazioni artigianali di tradizione.
Nel settore dei trasporti il finanziamento della legge regionale
n. 15 del 1992 per l'ammodernamento del sistema ferroviario con
interventi complementari all'accordo di programma sottoscritto il
30 giugno 2004, a cui si aggiunge nello stesso settore il
finanziamento della legge regionale n. 15 del 1995 per favorire il
rinnovo, il potenziamento e l'ammodernamento dei servizi di
trasporto pubblico collettivo di persone con, tra l'altro,
l'intervento per la sostituzione di autobus, le spese di
investimento del "SIT VALLEE" relativamente al Nucleo operativo
gestionale del sistema di tariffazione integrata e il contributo a
"Trenitalia" per dotarsi delle attrezzature e del "software"
relativi al sistema integrato di gestione tariffaria. Completa il
quadro normativo in tale settore l'autorizzazione di spesa in
attuazione della legge regionale n. 29 del 1997 che pone a carico
del bilancio regionale l'erogazione dei corrispettivi derivanti dai
contratti di servizio fra Regione e società concessionarie dei
servizi di trasporto pubblico collettivo di persone e di cose di
interesse regionale e locale ed oggi assicura il finanziamento
dell'appalto di servizi per il trasporto pubblico locale
automobilistico di interesse regionale per il periodo 1° gennaio
2002 - 31 dicembre 2007 approvato con deliberazione della Giunta
regionale del 2001. L'autorizzazione di spesa per questa legge
comprende anche le agevolazioni tariffarie.
Per il settore degli impianti a fune la legge finanziaria
autorizza il finanziamento della legge regionale n. 8 del 2004 per
lo sviluppo di impianti e delle strutture di servizio; mentre per
le infrastrutture è assicurato il finanziamento delle leggi
regionali n. 45 del 1986 e n. 41 del 1999 destinati alla
realizzazione e al potenziamento di infrastrutture
ricreativo-sportive tra questi il 2° lotto struttura "Palaindoor" e
campi da tennis nel Comune di Aosta, il 2° lotto della pista
agonistica "L. David" in Comune di Gressoney, il 2° lotto della
pista ciclabile della Comunità montana M. Emilius e della pista
ciclabile della Comunità montana Valdigne, il poligono di tiro in
Comune di Aosta.
Nel settore turistico la legge finanziaria autorizza il
finanziamento della legge regionale n. 6 del 2001 relativa alla
riforma dell'organizzazione turistica comprendenti le iniziative
promozionali che saranno indirizzate al consolidamento e alla
prosecuzione di quelle già avviate sui mercati francese e
francofoni, spagnolo e russo, oltre che alla partecipazione a
fiere, saloni e manifestazioni e all'organizzazione di "educational
tours" per i giornalisti e gli operatori turistici italiani e
stranieri; gli interventi per l'attuazione di eventi sportivi e il
finanziamento delle AIAT che assicurano sul territorio una più
capillare e razionale organizzazione dei servizi di informazione
assistenza ed accoglienza turistica. A questa si aggiungono la
legge regionale n. 32 del 2001 che finanzia il soccorso sulle piste
di discesa; la legge regionale n. 3 del 2004 che promuove e
sostiene lo sviluppo dello sport dilettantistico, riconoscendo la
fondamentale funzione sociale dell'attività sportiva, a
salvaguardia della salute fisica e dell'integrità morale, il valore
delle attività sportive dei diversamente abili e la rilevanza
economica dello sport ai fini della promozione turistica della
Valle d'Aosta e la legge regionale n. 4 del 2004 per la diffusione
e la pratica delle attività legate alla frequentazione degli
ambienti montani e alla percorrenza dei sentieri pedestri.
Rispetto alle entrate, le previsioni per il 2006, se si
escludono dal confronto le contabilità speciali, mostrano un
incremento complessivo dell'1,6% rispetto alle previsioni formulate
per il 2005, ovvero una stabilità in termini reali, anche le
entrate complessive nel triennio sono previste sostanzialmente
stabili. Le entrate di competenza derivanti dai tributi propri e
dalle compartecipazioni costituiscono quasi l'82% dell'ammontare
complessivo delle risorse disponibili. Le relative previsioni per
il 2006 evidenziano una crescita del 3% rispetto al 2005, crescita
interamente attribuibile al gettito delle compartecipazioni ai
tributi erariali. Tra i tributi propri si registra una riduzione
significativa nella previsione della voce di entrata derivante
dalla tassa di concessione della Casa da Gioco di Saint-Vincent,
formulata anche sulla base dell'andamento dell'esercizio in corso,
mentre non sono previste variazioni rilevanti nei valori delle
altre voci.
Per quanto riguarda le compartecipazioni ai tributi erariali,
rispetto alle previsioni di competenza del 2005, si registra
complessivamente un incremento - 4,4% - per il 2006. Tra le
principali imposte compartecipate sono previsti incrementi anche di
un certo rilievo, tra i quali: il gettito dell'IRPEF, in
particolare dell'imposta versata dai soggetti residenti al di fuori
del territorio regionale, per le ritenute effettuate sugli stipendi
e le pensioni erogati a lavoratori e pensionati valdostani (+
7,1%); l'IRES (+ 7,6%) la cui previsione per il 2005 è risultata,
alla luce dell'andamento del gettito nel corso degli ultimi anni,
sottostimata - previsione che era stata formulata in relazione ai
presunti effetti derivanti dalla sostituzione dell'IRPEG con l'IRES
-; le tasse di circolazione (bollo auto) (+11,8%) in relazione
all'andamento del gettito; il gettito delle imposte di
fabbricazione sulla birra (+11,5%) che è stato previsto in seguito
all'incremento delle accise stabilite dallo Stato nel marzo 2005
(da 1,59 a 1,97 euro per ettolitro e grado-Plato, con un aumento di
quasi il 24%), rendendo così sottostimate le previsioni per il
2005; le imposte sui tabacchi (+13,3%), il cui aumento è indotto
dagli incrementi delle aliquote delle accise, se si considera che
lo Stato interviene in modo deciso sui tabacchi lavorati,
penalizzandone il consumo con una tassazione che sfiora il 75% del
prezzo finale; il gettito delle imposte sostitutive (+8,3%) in
relazione all'andamento del gettito verificatosi in questi anni. La
tabella di pagina 12, che non sto a leggervi, è quella tabella che
era stata chiesta nelle Commissioni e che fa una distinzione nel
corso degli ultimi 3 anni, più l'anno di previsione (2006) rispetto
ad ogni tipologia di tributo.
Per quanto riguarda il gettito derivante dalla compartecipazione
ai tributi erariali, tengo ad evidenziare l'importante attività che
stiamo svolgendo su diversi fronti: l'attenzione alle conseguenze
che le numerose e continue modifiche del sistema della riscossione
(dall'introduzione del modello di versamento unificato "F24" in
poi) producono sulla devoluzione alla Regione, a tale proposito,
pur se prudenzialmente non è stato inserito alcun importo nel
bilancio di previsione, dovrebbe concretizzarsi, per gli anni dal
2006 al 2008, in concomitanza con il versamento dei saldi delle
imposte rispettivamente per gli anni dal 2003 e 2005, il
riconoscimento da parte del Ministero dell'economia di maggiori
entrate derivanti dal recupero delle anticipazioni effettuate dai
concessionari della riscossione allo Stato e non contabilizzate per
la devoluzione dei 9/10, rilevati dalla nostra Direzione Finanze
grazie ad approfondite analisi e controlli incrociati dei dati
effettuati con la Ragioneria provinciale; la definizione dei
rapporti finanziari pregressi con lo Stato, in attuazione di quanto
previsto dalla legge finanziaria dello Stato per il 2003 (legge n.
289/2002, articolo 30, comma 7), in particolare alla "chiusura" per
il passato di quanto dovuto sulla base dell'articolo 8 della legge
n. 690/1981, gettito di maggiorazioni di imposte riservato
all'Erario, e del recupero del gettito derivante dall'applicazione
dell'articolo 6 della legge n. 690/1981, ovvero del gettito delle
ritenute IRPEF operate da soggetti aventi sede legale fuori dal
territorio regionale per gli stipendi, le pensioni e gli interessi
attivi corrisposti a soggetti residenti in Valle d'Aosta, dal 1982
sino al 1998; l'attenzione all'evoluzione della riforma fiscale in
atto ed in particolare al coordinamento di questa con le norme
della legge n. 690/1981. Questo è un tavolo tecnico - dico fuori
dalla relazione - che è ancora in corso.
Relativamente ai fondi statali, la previsione per il 2006 è
superiore a quella del precedente esercizio, per effetto in
particolare di una nuova assegnazione per il "Fondo per la
realizzazione di interventi e servizi sociali" - a valere sul Fondo
nazionale per le politiche sociali -, mentre, per gli anni
successivi, vengono meno i fondi di cofinanziamento statale dei
programmi comunitari per effetto della fine del periodo di
programmazione 2000-2006. Occorre precisare che i fondi statali
sono costituiti per circa 14 milioni di euro annui
dall'ammortamento dei mutui contratti con oneri a carico dello
Stato, principalmente in seguito agli eventi alluvionali del
2000.
Le entrate derivanti da rendite includono i fondi comunitari
che, come detto, sono previsti sino al 2006 - circa 8 milioni di
euro - e le rendite del demanio e del patrimonio regionale - circa
13 milioni di euro annui -, derivanti essenzialmente dai canoni di
concessione delle acque pubbliche. Dal 2006 non saranno più
introitate nel bilancio regionale le entrate relative alle attività
camerali, che spettano alla "Chambre". Il mutuo a pareggio è
previsto rispettivamente in euro 170, 175 e 180 milioni per gli
esercizi finanziari del bilancio pluriennale 2006-2008. Malgrado la
previsione di un mutuo a pareggio superiore a quello previsto per
il 2005, la residua capacità di indebitamento della Regione, ai
sensi delle leggi vigenti, risulta decisamente migliorata rispetto
al precedente bilancio, grazie al fatto che la Regione nel 2005,
come peraltro nel 2004, non ha attivato alcun debito, né a suo
carico, né con oneri a carico dello Stato.
Analisi della spesa per settori di intervento. L'analisi del
bilancio, che farò sempre escludendo le contabilità speciali e la
quota capitale di rimborso prestiti, registra una spesa di 1.435
milioni di cui 996 milioni correnti e 439 milioni di investimenti.
L'incidenza della spesa corrente cresce rispetto al 2005 di 1 punto
e mezzo percentuale portandosi al 69,4%. La composizione delle
spese correnti è in massima parte determinata da spese non
comprimibili, frutto anche di scelte fatte a livello nazionale come
i rinnovi contrattuali del personale direttivo e docente della
scuola o della spesa per il personale sanitario, oppure non
comprimibili perché derivanti da obbligazioni già assunte ai sensi
di normative vigenti, o contrattuali, o ancora vincolate a voci in
entrata. L'azione posta in essere è stata quella di contenere gli
aumenti della componente "non comprimibile", cercando
contestualmente di ridurre le spese "comprimibili". Sotto questa
logica l'aumento limitato dell'incidenza della spesa corrente non
deve preoccupare. Il 23% della spesa è per il funzionamento
dell'amministrazione e qui per capirci c'è il funzionamento del
Consiglio e della Giunta, la spesa del personale regionale e della
scuola, gli oneri fiscali, legali assicurativi e contrattuali. Il
66,2% è destinato agli interventi, a carattere generale come la
finanza locale, il patrimonio e le partecipazioni, i programmi di
informatizzazione e a carattere specifico come l'assetto del
territorio, lo sviluppo economico, la sanità e il sociale,
l'istruzione e i beni culturali.
Procedo adesso all'analisi delle risorse complessive (Titolo I +
Titolo II) assegnate a ciascun settore descrivendo i principali
interventi previsti.
Spese di funzionamento. Più nel dettaglio segnalo che le spese
di funzionamento crescono rispetto al 2005 del 4,6% di cui quasi
l'80% - pari a 273,6 milioni - per il personale, ovvero gli
stipendi e gli oneri riflessi del personale regionale e di quello
assunto per gli interventi di settore e del personale direttivo e
docente, nonché l'ultimo trasferimento al fondo cessazione servizio
e il finanziamento del fondo di previdenza al personale direttivo e
docente della scuola elementare di cui alla legge regionale n.
1/1968, citata poco fa. Ammontano a poco meno del 40% le spese di
funzionamento per l'acquisto di beni i servizi. Tali risorse
assicurano il finanziamento delle spese per il pagamento di tributi
fondiari, imposte, tasse, oneri legali ed assicurativi, oneri
condominiali, affitti, riscaldamento, manutenzione ordinaria e
straordinaria dei beni mobili ed immobili di proprietà,
funzionamento degli uffici, funzionamento di comitati e Commissioni
e gestione del sistema informativo regionale. Gli organi della
Regione assorbono circa l'8% delle spese di funzionamento che,
oltre ad assicurare l'autonomia finanziaria del Consiglio regionale
con circa 14 milioni, finanziano... il trasferimento all'Istituto
dell'assegno vitalizio per i Consiglieri regionali per 12 milioni e
mezzo.
Spese di intervento. Come detto, il 66,2% delle risorse sono
destinate alle spese di intervento che, soprattutto per quel che
riguarda gli interventi a carattere specifico, rappresentano e
qualificano l'azione politica della Regione.
Interventi a carattere generale. Gli interventi a carattere
generale presentano una crescita del 3,4% e in termini assoluti
possono contare su 243 milioni e 400 mila euro, di queste l'83,9% è
per gli interventi di finanza locale, il 7% per gli interventi
riguardanti il patrimonio e le partecipazioni e il 5% è per i
programmi d'informatizzazione di interesse regionale. Le autonomie
locali hanno dunque a disposizione 204 milioni e 300 mila euro di
cui 190,8 previsti dalla legge regionale n. 48/1995 che assegna al
settore il 95% dell'IRPEF accertata nel penultimo consuntivo ovvero
il 2004, di cui il 61,3% è destinato ai trasferimenti senza vincolo
di destinazione, il 19% alle cosiddette "leggi di settore" e la
restante parte al "FOSPI". Qui c'è una tabella riepilogativa delle
cose che ho detto poco fa. Il trasferimento con vincolo finanzia le
leggi che hanno lo scopo di condividere, a livello locale, gli
obiettivi strategici della Regione. Tra queste penso sia utile
evidenziare: la legge regionale n. 93/1982 a favore delle persone
anziane e inabili a cui è assicurato un finanziamento di 18,8
milioni; la legge regionale n. 77/1994 per gli asili-nido, 2,5
milioni; la legge regionale n. 5/2001per la protezione civile
finanziata con 3 milioni. Per gli speciali interventi il
finanziamento è di 36 milioni e 300 mila euro, ricordo quelli
legati alla corretta urbanizzazione dei territori comunali
attraverso la costruzione e l'adeguamento delle relative
infrastrutture. Inoltre, in accordo con il Consiglio permanente
degli enti locali, l'intero ammontare di aumento della finanza
locale rispetto al 2005 è destinato a spesa di investimento. Sempre
negli interventi a carattere generale il programma patrimonio e
partecipazioni con 17 milioni di cui circa 5 milioni per la
sottoscrizione dell'aumento di capitale "Casino de la Vallée
S.p.a.", 2 milioni per la sottoscrizione di titoli azionari della
società "SITRASB S.p.a.", 3 milioni e 300 mila euro per la
sistemazione e manutenzione straordinaria degli immobili di
proprietà non adibiti ad uffici. I programmi di informatizzazione
di interesse regionale sono pari a 12 milioni destinati, oltre che
all'informatizzazione, alla manutenzione dell'amministrazione,
anche alle sperimentazioni in ambito informatico e telematico e tra
queste in fase di realizzazione ricordo il progetto concernente il
digitale terrestre per circa 2 milioni di euro.
Interventi a carattere specifico. Per gli interventi a carattere
specifico sono disponibili 738 milioni ripartiti per il 41,5% al
settore della sicurezza sociale, per il 32,6% allo sviluppo
economico, per il 14,1% all'assetto del territorio, per il 9,2%
alla promozione sociale e per il 2,6% alla formazione
professionale.
Il settore della sicurezza sociale. La Regione destina al
finanziamento del settore della sicurezza sociale circa 306 milioni
pari al 20,63% del totale della spesa. Tale somma assicura il
finanziamento del servizio sanitario attraverso il trasferimento
all'azienda "USL" di 250 milioni, il finanziamento del Fondo per le
politiche sociali per 21 milioni e mezzo, le provvidenze economiche
a favore degli invalidi civili, ciechi civili e sordomuti e
l'assegno integrativo reversibile regionale degli ex combattenti
per complessivi 23 milioni. Per gli investimenti sono finanziati
interventi in strutture sanitarie e socio-sanitarie per 8 milioni e
700 mila euro, tra i quali ricordo: la realizzazione di una
struttura socio-sanitaria a Nus, il proseguo dei lavori di
ristrutturazione del Beauregard per la creazione di una struttura
per la cura dei malati terminali ("Hospice"), la ristrutturazione
del laboratorio analisi del Presidio ospedaliero di viale Ginevra
ad Aosta e la ricollocazione del punto prelievi all'interno della
palazzina ora destinata al Centro trasfusionale.
Il settore dello sviluppo economico. Al settore dello sviluppo
economico sono destinati 240 milioni e mezzo di euro pari al 16,2%
del totale della spesa. Tali risorse sono ripartite in tutti i
principali settori dell'economia. Al settore agricolo sono
destinati complessivamente 75 milioni suddivisi nei diversi
programmi, tra cui si evidenziano gli interventi nel campo delle
infrastrutture per l'agricoltura con una spesa prevista di 43
milioni e 700 mila euro, quelli nell'ambito della zootecnia a cui
vanno 19 milioni e gli interventi a favore della cooperazione con
una previsione di 8 milioni. Per la promozione del turismo si
prevede una spesa di 74 milioni e mezzo di cui 35 milioni sono
assorbiti dai contributi finalizzati allo sviluppo e alla
riqualificazione degli impianti a fune. Gli altri interventi
riguardano le spese per l'attuazione del disciplinare regolante i
rapporti tra la "Casinò S.p.a." e la Regione per complessivi 18
milioni, le spese di pubblicità e promozione turistica della
Regione per 5 milioni, le spese per il potenziamento delle
infrastrutture ricreativo-sportive per 4 milioni e 800 mila euro,
il finanziamento alle AIAT per 3 milioni e mezzo ed i contributi
per gli interventi a favore dei rifugi e dei bivacchi per 2
milioni. Per quanto concerne il settore dei trasporti, la spesa
prevista è di circa 37 milioni e mezzo di cui 16 milioni e mezzo
sono destinati ai contratti di servizio di trasporto pubblico con
autobus e servizi integrativi. Gli altri interventi riguardano:
l'ammodernamento del sistema ferroviario per il quale viene
previsto 1 milione, l'acquisto di materiale rotabile in concorso
con "Trenitalia" per una spesa di 3 milioni e mezzo, le spese per
impianti e attrezzature per l'aeroporto regionale per 2 milioni, le
spese di manutenzione e l'ammodernamento per la telecabina
Aosta-Pila per 2 milioni e mezzo. Al settore dell'industria,
dell'artigianato e del commercio sono assegnati complessivamente 26
milioni. Tali risorse sono impiegate per incentivare la ricerca e
lo sviluppo nel settore industriale con un finanziamento di 6
milioni e mezzo, a sostegno degli investimenti produttivi delle
imprese industriali per circa 2 milioni e di quelle artigiane per 5
milioni e 200 mila euro. Ammontano inoltre a 3 milioni e mezzo i
contributi a favore delle imprese commerciali. I programmi
d'investimento cofinanziati dalla Comunità europea come il Piano
triennale degli interventi di politica del lavoro sono già stati da
me illustrati in precedenza.
Il settore dell'assetto del territorio e tutela dell'ambiente.
Le risorse destinate al settore dell'assetto del territorio e della
tutela dell'ambiente ammontano complessivamente a 104 milioni e 200
mila euro, pari al 7% del totale della spesa. Gli interventi più
rilevanti si prevedono nel programma relativo all'ambiente e allo
sviluppo sostenibile con una spesa di 23 milioni e 800 mila euro
destinati alla gestione degli impianti e delle attività finalizzate
allo smaltimento ed al recupero dei rifiuti solidi, alla
costruzione e sistemazione di acquedotti, fognature ed altre opere
di risanamento igienico degli abitati, alla realizzazione di
progetti in materia di riqualificazione e valorizzazione dei beni
urbanistici, ambientali e paesaggistici e per quasi 5 milioni ai
trasferimenti all'Agenzia regionale per la protezione dell'ambiente
(ARPA) per l'esercizio di funzioni in materia di prevenzione e
controllo ambientale. Le risorse finalizzate all'esecuzione degli
interventi in conseguenza di eventi calamitosi ammontano a circa 16
milioni e mezzo. Ricordo che tali interventi comprendono: le
sistemazioni idrauliche dei bacini principali, la predisposizione e
l'attuazione di misure di previsione e prevenzione, il
consolidamento dei versanti instabili. La gestione della viabilità
regionale assorbe complessivamente 14 milioni e 800 mila euro per
gli interventi di manutenzione e per le opere stradali di interesse
regionale (completamento, ammodernamento e adeguamento di strade
regionali, rotonde alla francese, eccetera). La difesa del suolo
impegna il bilancio con 13 milioni e mezzo di euro destinati, tra
l'altro, alla realizzazione di interventi strutturali per la difesa
dei rischi idrogeologici e alla gestione delle reti di rilevamento
dei dati meteo-idrologici e ambientali. Le risorse previste per gli
interventi di protezione civile ammontano a 13 milioni e 300 mila
euro e sono per metà assorbite dal finanziamento del servizio di
disponibilità di elicotteri per una spesa di 7 milioni. Tale spesa
è giustificata dalla necessità di adeguarsi alle mutate norme
aeronautiche che impongono tra l'altro l'utilizzo di un elicottero
bimotore per gli interventi di protezione civile. Gli altri
interventi riguardano il servizio di soccorso sulle piste di sci di
discesa e il finanziamento del Soccorso alpino valdostano. Per la
realizzazione di interventi di edilizia abitativa il bilancio
finanzia interventi per 8 milioni e 200 mila euro, tra i quali
ricordo i contributi in conto capitale per interventi di edilizia
abitativa convenzionata per un milione e mezzo e i contributi per
la costruzione e la ricostruzione del manto di copertura dei tetti
in lose per 4 milioni e mezzo. Al finanziamento degli interventi in
materia di parchi, riserve e beni ambientali sono assegnati 7
milioni e 600 mila euro, tra i più significativi ricordiamo: il
finanziamento del Parco del Mont Avic, della Riserva naturale "Mont
Mars", del comprensorio del "Marais" nei Comuni di Morgex e di La
Salle e della Fondazione "Grand Paradis". In materia di difesa dei
boschi e dei beni ambientali, sono assegnate risorse per 1 milione
e 900 mila euro finalizzate alla conservazione e incremento dei
boschi e alla valorizzazione della rete sentieristica. Infine
nell'ambito delle opere pubbliche un milione di euro è destinato al
Fondo per il finanziamento delle opere di rilevante interesse
regionale.
Il settore della promozione sociale. Il bilancio prevede per il
settore della promozione sociale risorse per circa 68 milioni di
euro pari al 4,6% del totale della spesa, in crescita rispetto al
2005 del 5,5%. Tale settore prevede interventi in materia di
istruzione per complessivi 33 milioni e 500 mila euro e in ambito
culturale per 34 milioni e 500 mila euro. Le risorse assegnate nel
campo dell'istruzione sono finalizzate: al finanziamento di parte
corrente e di investimento dell'Università della Valle d'Aosta;
alla costruzione, adeguamento e manutenzione straordinaria degli
edifici scolastici; al finanziamento della cosiddetta "autonomia
scolastica"; all'attuazione del diritto allo studio; al
funzionamento della Fondazione per la formazione professionale
turistica; al funzionamento delle scuole materne ed elementari
gestite da associazioni ed istituzioni; al funzionamento del Liceo
linguistico di Courmayeur. Per quanto riguarda le attività
culturali, i principali interventi riguardano: il Forte e il Borgo
di Bard per 4,7 milioni e il finanziamento dell'associazione cui
compete la gestione delle infrastrutture, l'area megalitica di via
Saint-Martin de Corléans e l'Istituto musicale, oltre alle attività
di restauro e manutenzione così come le manifestazioni culturali e
scientifiche e gli interventi di promozione culturale.
Il settore della formazione professionale. Il bilancio prevede
per il settore della formazione professionale risorse per circa 19
milioni e 400 mila euro, pari all'1,3% del totale della spesa in
flessione rispetto al 2005 del 3%. In tale settore sono finanziati
gli interventi per il POR, il Piano operativo regionale di cui ho
già detto e si aggiunge il contributo di 4 milioni di euro per il
funzionamento della Fondazione Institut agricole régional.
Gli oneri non ripartibili ammontano a quasi 161 milioni, in
flessione rispetto al 2005 del 5,8%. Le risorse sono destinate per
il 42,4% ai fondi di riserva, tra cui ricordo il fondo per la
riassegnazione dei residui perenti che finanzia i "debiti", sia di
parte corrente, sia per investimenti, quando reclamati dai
creditori e che sono stati cancellati per effetto dell'istituto
della perenzione, per il 29,6% al rimborso della quota capitale di
mutui e prestiti, per il 20,6% alle relative spese per interessi
passivi e per il 6,6% ai fondi globali. Nei fondi globali sono
previste risorse per 10 milioni e 600 mila euro finalizzate al
finanziamento di disegni di legge che si prevede di presentare al
Consiglio nel corso dell'anno 2006. Tra gli altri sottolineo: 3
milioni per gli interventi a sostegno della previdenza
complementare ed integrativa e di iniziative di natura
assistenziale; 2 milioni per il finanziamento di infrastrutture
ricreativo-sportive; 5 milioni nel settore dell'edilizia
residenziale pubblica per il recupero di fabbricati; infine il
finanziamento di un disegno di legge per garantire la tutela
sanitaria nella prevenzione dall'inquinamento elettromagnetico.
Concludendo, la programmazione 2006-2008 assicura un'adeguata
risposta alle molteplici e complesse istanze e agli impegni già
assunti. È una programmazione ampia che continua ad assicurare gli
interventi dello stato sociale, ma che fa propria l'attenzione ai
criteri di selettività per lo sviluppo. È una programmazione nella
continuità che tiene conto della limitata crescita. È una
programmazione che dal 2007 evidenzia la necessità di monitorare
l'evoluzione dei rapporti con la Comunità europea per la
programmazione del nuovo sessennio (2007-2013). È una
programmazione che si inserisce in un percorso di cambiamento già
iniziato in passato per permettere di cogliere appieno le
opportunità ed inserisce un metodo, ovvero una regia trasversale
finalizzata alla competitività del territorio.
Presidente - Come concordato, dopo la relazione dell'Assessore,
dichiaro conclusi per questa giornata i lavori dell'odierna
adunanza del Consiglio. I lavori riprenderanno domani mattina alle
ore 9,00 con la discussione del punto n. 22.1 all'ordine del
giorno, relativo alla richiesta di indizione di referendum popolare
sulla legge costituzionale recentemente approvata dal Parlamento
italiano, concernente modifiche alla parte II della
Costituzione.
La seduta è tolta.
---
La seduta termina alle ore 20,24.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK