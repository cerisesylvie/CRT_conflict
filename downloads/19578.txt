Consiglio Regionale della Valle d'Aosta - Oggetto del Consiglio n. 2736 del 24 luglio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
TURISMO E INDUSTRIA ALBERGHIERA
Contributi, incentivi
Precedente
Successivo
Resoconto integrale del dibattito dell'aula
Oggetto del Consiglio n. 2736 del 24 luglio 2002 - Resoconto
OGGETTO N. 2736/XI Criteri stabiliti dalla l.r. 19/2001 per la
concessione di agevolazioni alle imprese turistico-ricettive e
commerciali. (Interpellanza)
Interpellanza Premesso:
- che la deliberazione n. 4697/2001 della Giunta regionale
stabilisce le disposizioni per la concessione delle agevolazioni a
favore delle imprese turistico-ricettive e commerciali, ai sensi di
quanto previsto dalla legge regionale 4 settembre 2001, n. 19;
- che, secondo quanto disposto nell'atto deliberativo, tali
agevolazioni sono precluse alle piccole e medie imprese commerciali
operanti nel settore alimentare;
- che il perdurare di tale situazione (o lacuna) normativa sta
penalizzando le imprese sopra indicate, le quali sono costrette
peraltro a subire la concorrenza della moderna distribuzione;
i sottoscritti Consiglieri regionali
Interpellano
l'Assessore delegato per sapere:
1) per quali ragioni le disposizioni della Giunta regionale
citate in Premessa hanno escluso le imprese commerciali operanti
nel settore alimentare;
2) se e quale iniziativa intende intraprendere per ovviare a
tale evidente dimenticanza.
F.to: Tibaldi - Lattanzi
Président
La parole au Conseiller Tibaldi.
Tibaldi (FI)
L'interpellanza evidenzia una lacuna che
esiste a livello normativo e che riguarda le agevolazioni e i
benefici previsti dalla legge n. 19 a favore del commercio in
genere. L'anomalia consiste nel fatto che una categoria di soggetti
non possono beneficiare dei contributi o delle forme di
finanziamento previste da questa legge regionale per il semplice
fatto che ne sono stati esclusi. Prendo spunto da una
deliberazione, la n. 4697/2001, adottata dalla Giunta regionale,
deliberazione che ottempera a quelle che sono le norme della stessa
legge n. 19, in particolare all'articolo 20 di questa legge che
demanda alla Giunta la fissazione dei criteri e delle modalità per
concedere le agevolazioni a favore delle imprese
turistico-ricettive e commerciali.
In questa deliberazione, in particolare nell'allegato 3, dove si
fa riferimento agli interventi previsti per le attività
commerciali, si escludono dai soggetti beneficiari coloro che
esercitano attività di tipo artigianale, come riparazioni di
calzature e altri articoli in cuoio, riparazioni di apparecchi
elettrici per la casa, riparazione di orologi e gioielli,
riparazioni di beni di consumo, inoltre tutte le categorie di
coloro che eserciscono attività commerciali di prodotti alimentari
e qui l'elenco è piuttosto lungo: carni, pesci, latte, legumi,
frutta, cereali. Insomma tutte le attività alimentari intese in
senso lato sono completamente escluse da quelli che sono i benefici
previsti dalla legge n. 19 che è diventata la legge di riferimento
per quanto riguarda gli interventi nel settore.
Naturalmente da parte di questi soggetti economici c'è
preoccupazione, si chiedono perché gli altri sono inclusi e loro
sono esclusi, perché l'Assessore competente non ha ancora
provveduto a colmare questa lacuna normativa. Teniamo presente che
nel settore commerciale la concorrenza è sempre più agguerrita e
che queste piccole imprese commerciali e alimentari devono far
fronte anche alle concorrenze della moderna distribuzione e in
particolare dei grandi centri di distribuzione.
Alla luce di queste considerazioni, il gruppo di "Forza Italia"
ha presentato questa interpellanza per sapere dall'Assessore
delegato per quali ragioni le disposizioni della Giunta regionale,
che sono state citate nella premessa dell'interpellanza, hanno
escluso queste tipologie di imprese commerciali, precisamente
quelle del settore alimentare, e quali sono le iniziative che
l'Assessore intende intraprendere per colmare questa dimenticanza;
ancora - la domanda non è estesa, ma si può aggiungere
tranquillamente perché rientra nella materia -: se avete portato
all'attenzione della Giunta una proposta normativa o deliberativa
per far fronte a tale situazione.
Président
La parole à l'Assesseur au tourisme,
aux sports, au commerce et aux transports, Lavoyer.
Lavoyer (SA)
Devo da una parte ringraziare
l'interpellante, dall'altra complimentarmi per la tempestività
dell'interpellanza che mi dà l'opportunità di chiarire alcuni
aspetti che sono stati trattati in modo sintetico
dall'interpellanza. I complimenti per la tempestività li faccio
perché il Consigliere Tibaldi ha dei buoni addentellati all'interno
dell'Assessorato del commercio, prova ne è che abbiamo fatto una
riunione conclusiva qualche settimana fa con il gruppo di lavoro
che si occupava di questa problematica, che teneva i contatti con
la Commissione europea e puntualmente due giorni dopo questa
riunione, dopo che sono state prese queste decisioni, viene
presentata questa interpellanza.
Non so se tale iniziativa è fuori tempo massimo o se ha
anticipato le decisioni della Giunta, comunque se la finalità
dell'interpellanza è quella di illustrare il problema e chiederne
la risoluzione, tranquillizzo l'interpellante che il problema è già
stato risolto a seguito di una modificazione della linea tenuta su
questo settore dalla Commissione europea che inizialmente
generalizzava le restrizioni a tutte le attività commerciali che
avevano qualche attinenza con la commercializzazione dei prodotti
agricoli.
Le posizioni della commissione si sono attenuate, ciò significa
che queste restrizioni rimarranno ancora in capo alle attività
commerciali, i cosiddetti "supermercati di grandi dimensioni",
oltre che a quelle attività commerciali che lavorano e modificano
il prodotto agricolo, mentre vengono escluse tutte le piccole
attività che commercializzano prodotti finiti e non contribuiscono
alla trasformazione del prodotto stesso. Sulla base di queste
determinazioni, la Giunta regionale ha deliberato un'integrazione
alla delibera illustrata dall'interpellante che prevede che le
piccole attività, i cosiddetti "piccoli dettaglianti del commercio"
che operano nel settore alimentare, possano rientrare nei benefici
della legge n. 19…
(interruzione del Consigliere Tibaldi, fuori
microfono)
… è stata deliberata in una delle
ultime riunioni della Giunta ma, quando portiamo un atto
deliberativo in Giunta, vuol dire che prima c'è stata una
deliberazione conclusiva del gruppo di lavoro che stava esaminando
questo aspetto. L'articolo 20 non demanda solo alla Giunta
regionale la competenza di questa materia, ma prevede anche che
bisogna sentire le commissioni consiliari, quindi a breve le
commissioni consiliari potranno esaminare questo atto.
Mi sono complimentato con l'interpellante per la tempestività
perché, nel momento in cui viene presa questa decisione, c'è stato
questo intervento tempestivo che dà anche l'opportunità, prima che
l'atto venga portato in commissione, di informare i consiglieri
regionali sulla risoluzione di questo problema che preoccupava il
Consigliere.
Président
La parole au Conseiller Tibaldi.
Tibaldi (FI)
Sono contento che l'interpellanza proposta
dal gruppo di "Forza Italia" sia stata un adeguato pungolo o
stimolo a quella che poi è stata una successiva deliberazione della
Giunta regionale che accoglie le perplessità e le preoccupazioni
espresse nella stessa interpellanza. Qui la tempestività,
Assessore, è sinonimo di attenzione ad un settore che non deve
essere penalizzato a causa di una lacuna normativa. Se questa
lacuna è stata colmata, come lei dice, in una delle ultime riunioni
di Giunta, ne prendiamo atto e verificheremo il contenuto nella sua
essenza. Ci terrei però a fare una puntualizzazione, visto che lei
si è meravigliato della nostra tempestività.
L'attività di qualsiasi assessorato, come l'attività della
Giunta o del Consiglio sono attività pubbliche e normalmente ciò
che si fa nei singoli uffici dovrebbe essere informato a criteri di
trasparenza; non penso che si tratti di riunioni che debbano essere
celate o tenute segrete. Sappiamo d'altronde che il problema
sussisteva, sappiamo che il problema non è stato affrontato solo
ultimamente, ma era lì che giaceva insoluto e che attendeva una
definizione. Non si tratta di avere addentellati all'interno della
pubblica amministrazione. Anzi io penso che in questo caso il
"miglior addentellato?, Assessore, sia un suo consulente il cui
nome più volte ricorre in delibere di incarico proprio per
coordinare regimi di aiuto nell'ambito del Dipartimento
pianificazione investimenti del suo Assessorato, per supportare
l'attività di questo stesso Ufficio di coordinamento sempre
nell'ambito dei regimi di aiuto oppure per intervenire per dare il
proprio contributo professionale e legale quando si tratta di
redigere atti normativi. Questo suo consulente ha incamerato
nell'arco di poco tempo quasi 300 milioni.
Quando si parla di addentellati, quindi, bisogna fare qualche
distinzione: il fatto di essere tempestivi vuol dire essere attenti
al problema. Noi siamo soddisfatti se l'Assessore e la Giunta hanno
fatto fronte al problema e hanno colmato questa dimenticanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK