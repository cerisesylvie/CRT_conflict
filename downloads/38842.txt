Consiglio Regionale della Valle d'Aosta - Oggetto del Consiglio n. 2298 del 27 luglio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
ASSISTENZA SANITARIA E OSPEDALIERA
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2298 del 27 luglio 2016 - Resoconto
OGGETTO N. 2298/XIV - Discussione generale congiunta sulla
relazione della Sezione regionale di controllo della Corte dei
conti su "la gestione del servizio sanitario della Regione Valle
d'Aosta/Vallée d'Aoste. Esercizio 2014", sul DL n. 85 (Approvazione
del rendiconto generale della Regione per l'esercizio finanziario
2015), sul DL n. 86 (Primo provvedimento di variazione al bilancio
di previsione della Regione per il triennio 2016-2018) e sul DL n.
87 (Disposizioni collegate alla legge regionale di variazione del
bilancio di previsione per il triennio 2016-2018). (Reiezione di
cinque ordini del giorno. Ritiro di un ordine del giorno)
Rosset (Presidente) -
Punti n. 13.01, n. 14.01, n. 14.02
e n. 14.03 dell'ordine del giorno. Ha chiesto la parola il collega
La Torre, ne ha facoltà.
La Torre (UV) -
Prendo la parola come relatore per la
relazione congiunta sui DL n. 85, n. 86 e n. 87. Penso che la
relazione della Corte dei conti sia una presa d'atto,
sostanzialmente si è già preso atto in commissione.
Inizierò dal DL n. 85, quindi dal rendiconto. Le entrate della
Regione nell'anno 2015, escluse le partite di giro, ammontano a
1,348 miliardi, più alte rispetto alla previsione iniziale, ma
inferiori rispetto al precedente esercizio. Rilevante, data la
composizione delle entrate del nostro bilancio, è l'esame
dell'andamento delle entrate registrate nel Titolo I che
rappresentano oltre l'80 percento delle entrate totali e che
includono il gettito delle imposte erariali compartecipate (nella
misura dei 9 decimi) e dei tributi propri, nel caso di specie
afferenti sia a entrate tributarie proprie della Regione, sia a
quelle altrove di competenza delle Province.
Il calo del Titolo I rispetto al dato del consuntivo 2014 ha
riguardato sia la compartecipazione ai tributi erariali, sia il
gettito dei tributi propri, ma in entrambi i casi la riduzione è
attribuibile in parte ad interventi normativi statali (accise e IVA
sostitutiva). Tra i tributi propri la riduzione si è verificata nel
gettito dell'IRAP in conseguenza della legge di stabilità per il
2015.
Tutte le altre entrate hanno fatto registrare per contro un
incremento rispetto all'esercizio precedente, in misura anche molto
significativa: ciò ha permesso di mantenere il livello complessivo
di risorse disponibili sul livello degli anni precedenti.
Le spese. La previsione di spesa definitiva alla chiusura
dell'esercizio finanziario 2015 è pari a 1,643 miliardi, in aumento
di circa 268 milioni rispetto alle previsioni iniziali di 1,375
miliardi, pari al 19,48 percento, per effetto dell'applicazione
dell'avanzo di amministrazione dell'anno 2014 e dell'iscrizione nel
corso dell'anno di fondi statali ed europei. Escludendo le
contabilità speciali e le partite di giro, le previsioni definitive
ammontano a 1,497 miliardi, mentre gli impegni (1,322 miliardi)
corrispondono a un 88,36 percento degli stanziamenti definitivi. Se
si esclude dal calcolo il contributo dovuto allo Stato, accantonato
e trattenuto dalle compartecipazioni, le previsioni definitive
ammontano a 1,239 miliardi e la percentuale degli impegni diventa
del 86,92 percento (1,077 miliardi). Su tali somme i pagamenti
ammontano a 820,6 milioni. La capacità di spesa, data dal rapporto
tra i pagamenti e gli impegni, pertanto è del 76,22 percento.
Le principali funzioni obiettivo. La spesa complessiva relativa
alla parte I del bilancio, "Spese per l'attività della Regione",
impegnata nell'anno 2015, al netto dell'accantonamento per il
contributo allo Stato quale concorso della Regione e dei Comuni al
riequilibrio della finanza pubblica (pari a 245,5 milioni) è stata
di oltre 1,077 miliardi ed è inferiore complessivamente di 23
milioni rispetto alla spesa impegnata per la parte I nell'anno
2014, che era di 1,099 miliardi, al netto dell'accantonamento per
il contributo allo Stato di 237 milioni.
Si osserva che il 66,29 percento delle somme impegnate nel
bilancio regionale sono destinate alle funzioni obiettivo Sanità,
Personale e agli interventi di finanza locale, che ricomprendono
sia la funzione Finanza locale che la funzione Diritti sociali,
politiche sociali e famiglia - Interventi di finanza locale.
Le spese impegnate nella funzione Sanità (251,9 milioni) sono
così ripartite: spesa sanitaria corrente, comprendente i
trasferimenti all'Azienda ASL per 250,5 milioni; spese di
investimento nel settore sanitario per 1,3 milioni; altri
interventi nel settore sanitario, compresi quelli finanziati con
risorse statali per 0,15 milioni.
Le spese impegnate nella funzione Personale ammontano a 244,3
milioni (245,1 milioni nel 2014) e ricomprendono tutto il personale
dipendente, ovvero: il personale dei servizi regionali per 120,9
milioni (119,2 milioni nel 2014); il personale direttivo e docente
delle scuole per 115,6 milioni (117,3 nel 2014); il personale
assunto con contratto nazionale nel settore dell'agricoltura, delle
risorse naturali e dei lavori pubblici per 7,8 milioni (8,6 nel
2014). Si evidenzia un lieve aumento della spesa per il personale
dei servizi regionali dovuto principalmente ad una diversa
imputazione a bilancio di alcune voci di spesa per adeguarsi a
quanto disposto dal decreto legislativo n. 118/2011 che ha inciso
sulle due annualità considerate.
Per quanto riguarda il personale direttivo e docente della
scuola, si è registrato un incremento degli impegni rispetto al
2014 dovuto principalmente all'erogazione del contributo per il
sostegno alla formazione continua dei docenti.
Per quanto concerne infine il personale assunto con contratto
nazionale, la riduzione della spesa riguarda principalmente il
personale assunto nell'ambito del settore delle risorse
naturali.
Per gli interventi di finanza locale si registra una spesa
impegnata complessiva di 228,1 milioni (incluso il contributo dei
Comuni allo Stato per il riequilibrio della finanza pubblica pari a
10,5 milioni) di cui:
- 154,1 milioni per la funzione Finanza locale, destinati nel
modo seguente: 90,1 milioni ai trasferimenti senza vincolo di
destinazione (compreso il contributo dei Comuni allo Stato per il
riequilibrio della finanza pubblica pari a 10,5 milioni); per 54,3
milioni ai trasferimenti con vincolo al settore di destinazione;
per 7,7 milioni agli speciali programmi di investimento (FOSPI);
per 2 milioni ai trasferimenti statali e ad altri interventi di
finanza locale;
- 73,9 milioni per la funzione Diritti sociali, politiche
sociali e famiglia - Interventi di finanza locale, destinati nel
modo seguente: 26,6 milioni ad interventi per gli anziani; 27,5
milioni all'erogazione dei trattamenti di invalidità civile; 9,2
milioni ad interventi per l'infanzia, i minori e gli asili-nido;
3,8 milioni ad interventi per la disabilità; 3 milioni ad
interventi di assistenza sociale finanziati con entrate con vincolo
di destinazione; 2,1 milioni ad interventi per la programmazione e
il governo della rete dei servizi socio-sanitari e sociali; 0,47
milioni ad interventi per le famiglie; 0,86 milioni ad interventi
per soggetti a rischio di esclusione sociale; 0,25 milioni ad
interventi per la cooperazione e l'associazionismo; 0,15 milioni ad
interventi per i servizi necroscopici e cimiteriali.
Analisi delle spese sostenute in base alle principali leggi
finanziate.
L'analisi delle spese nel rendiconto può anche essere declinata
secondo un'altra prospettiva esaminando, per ciascuna funzione
obiettivo, le principali leggi finanziate. Adesso non so se volete
che diamo anche una lettura delle 15 funzioni o se ritenete che
possano essere date per lette...come volete, se non le chiedete, le
avete in copia. A questo punto le 15 funzioni che sono state
riassunte tra le entrate e le spese le darei per lette e credo che
a vostre mani ci sia tutta la documentazione per poterle
analizzare.
Vengo ora alla presentazione del disegno di legge n. 86 recante
il primo provvedimento di variazione al bilancio di previsione
della Regione per il triennio 2016-2018. L'importante risultato
positivo di amministrazione del rendiconto 2015, che ammonta a
217.599.338,95 euro, non sarà oggetto di distribuzione quale
disegno di legge di variazione/assestamento annesso al rendiconto.
Come avrà modo di illustrarvi meglio l'Assessore competente, il
risultato di amministrazione dovrà essere rideterminato con il
riaccertamento straordinario dei residui, al fine di aggiornare i
saldi contabili alle nuove regole di contabilità pubblica
armonizzati di cui al decreto legislativo n. 118/2011 in vigore da
quest'anno per la nostra Regione. In questo frangente il disegno di
legge n. 86 assume particolare rilevanza perché permette di
adattare la programmazione alle esigenze maturate in questo periodo
dell'anno. Si tratta di un intervento che ridistribuisce 29,4
milioni di euro. Prima però di autorizzare nuove spese, com'è
giusto che sia, il Consiglio regionale è chiamato e deve prendere
atto dei debiti maturati negli anni precedenti e che non trovano i
rispettivi accantonamenti nel bilancio (i cosiddetti "debiti fuori
bilancio"). Questa particolare tipologia di debito, che esce dalle
normali procedure di gestione finanziaria della pubblica
amministrazione, deve essere legittimata da un voto del Consiglio
regionale, deve perciò avere sostegno e motivazioni che ne
qualifichino l'utilità, la necessità, l'urgenza e il beneficio per
la pubblica amministrazione. I debiti "fuori bilancio" sono
comprensibili ed accettabili all'interno di una dinamica gestionale
vasta e complessa come quella di una pubblica amministrazione, ma
con l'attenzione che essi non debbano mai diventare uno strumento
per superare la programmazione del bilancio o le assegnazioni
specifiche approvate dal Consiglio su determinati servizi che sono
definiti in sede di bilancio sulla base di scelte collegiali e
politiche ben ponderate negli equilibri tra i diversi Assessorati e
le rispettive competenze.
Preoccupa verificare che, senza una corretta applicazione del
decreto legislativo n. 118/2011, con i debiti "fuori bilancio" le
previsioni politiche o finanziarie di alcuni settori e servizi
vengano o possano venire disattese e snaturate dopo essere state
discusse e necessariamente ridotte in fase di bilancio, proprio
alla ricerca di quegli equilibri in un contenimento complessivo
della spesa pubblica come richiesto dallo Stato e dall'opinione
pubblica in generale. I debiti "fuori bilancio" ammontano a circa 2
milioni di euro. Appare subito evidente nella lettura dell'allegato
A, al riepilogo fornito dall'Assessorato delle finanze, che vi è
una sperequazione tra le diverse gestioni degli Assessorati e dei
servizi. Alcuni debiti restano all'interno di un accettabile
sforamento, ma si evidenziano quello dell'Assessorato dei
trasporti, che da solo crea più del 70 percento dell'intero debito,
con oltre 1,4 milioni di euro su un totale complessivo di 2 milioni
di euro circa, seguito dall'Assessorato della sanità con circa 300
mila euro tra le varie strutture dirigenziali.
Si pone perciò la necessità e il dovere di comprendere come atto
di trasparenza su quale base ciò sia potuto accadere, quale sia
stata la giustificazione a chiarimento di una corretta gestione
delle assegnazioni di bilancio su quei specifici servizi che
dovevano essere rispettati e monitorati nel quadro delle
indicazioni della Giunta e del Consiglio regionale. La commissione
ha perciò acquisito la documentazione di tutto il debito fuori
bilancio e l'ha analizzata. Particolare attenzione hanno suscitato
le motivazioni del Coordinatore del Servizio trasporti, inviate
all'Assessorato delle finanze in data 16 maggio 2016 e trasmesse
per conoscenza all'Assessore ai trasporti in medesima data.
L'analisi della documentazione fornita in data 14 luglio genera
legittime perplessità alla luce di una valutazione politica sui
metodi di lavoro per contenere il debito del Servizio trasporti
all'interno di una normale dinamica di spesa, o comunque
nell'ambito della spesa autorizzata dal bilancio, come se in
qualche modo l'Assessorato non avesse tenuto gran conto delle
indicazioni precise del bilancio, agendo conseguentemente di
volontà propria e con liberalità, giustificata o meno, nella
gestione della spesa che ha generato il debito pregresso che ora si
chiede al Consiglio di avvalorare.
In conclusione resta il fatto che una pubblica amministrazione
ha il dovere di pagare i fornitori o comunque tutti i prestatori
d'opera con cui ha stabilito dei legittimi rapporti e che anche in
questo caso i debiti "fuori bilancio" dovranno essere onorati. Ciò
non toglie che dall'esame della documentazione fornita risultino
incongruenze e comunque tempistiche dilatate per la soluzione di
problemi che si erano verificati o che si stavano verificando, ma
che di fatto, protratti nel tempo, hanno comunque causato dei
debiti "fuori bilancio", giustificabili o meno; per il futuro, come
ben specificato nella circolare delle Finanze n. 6507 dell'aprile
2016, non potrà e non dovrà più avvenire.
I servizi aggiuntivi, le variabili di costo, il maggior numero
di utenti, le previsioni o qualunque altro fattore di possibile
debito dovevano e dovranno essere valutati, segnalati e quindi
autorizzati prima comunque dal competente ufficio, che avrebbe
dovuto agire in sintonia con le assegnazioni di bilancio di cui era
perfettamente a conoscenza e su cui - parrebbe logico - avrebbe
dovuto esercitare un costante ed attento monitoraggio il
Coordinatore del Servizio stesso, limitando lo sforamento o
riducendolo, come per gli altri Assessorati, all'interno di una
normale prassi di gestione finanziaria.
La commissione conclude, dopo l'audizione del Responsabile dei
trasporti, che se i servizi in oggetto fossero stati considerati
essenziali e non potevano essere sospesi, l'Assessorato avrebbe
dovuto fare esplicita e urgente segnalazione e quindi richiesta di
copertura alla Giunta, in particolare all'Assessorato delle
finanze, comunicando alle competenti commissioni, per ottenere
modifiche o ulteriori assegnazioni atte a sostenere la continuità
dei servizi e non creare nessun danno agli utenti. Ciò non è
avvenuto e non può essere a sostegno, com'è stato dichiarato in
audizione dall'Assessore, che al momento della costruzione del
bilancio l'Assessorato competente e il Servizio in oggetto avessero
chiesto più risorse che non gli furono concesse, perché questa
dichiarazione è un'esplicita affermazione del fatto che
l'Assessorato e il Servizio fossero consapevoli di avere meno
risorse per tali attività e, nonostante ciò, comunque aver
continuato ad esercitare servizi e forniture indipendentemente
dalle disponibilità di bilancio emanate dalla Giunta e dal
Consiglio regionale.
Politicamente non è accettabile, anche se finanziariamente
motivato, che gli Assessori agiscano di moto proprio, al di là
delle scelte collegiali assunte nella programmazione del
bilancio.
In conclusione, ai sensi del decreto legislativo n. 118/2011, è
compito dell'Assessorato delle finanze, e non del Consiglio
regionale, definire in via ultimativa la correttezza per la
regolarizzazione del debito pregresso oggi in esame (allegato A) e
se i dirigenti o gli Assessorati competenti hanno rispettato le
indicazioni procedurali obbligatorie per legge.
La II Commissione, ottenute queste assicurazioni da parte dei
dirigenti dell'Assessorato delle finanze in audizione, ha votato la
variazione di bilancio che viene presentata oggi all'aula.
Un importante rilievo riguarda il fatto che la maggior parte
delle risorse rese disponibili dal disegno di legge di variazione
derivano dal minor accantonamento per il contributo regionale al
risanamento della finanza pubblica complessiva. L'accantonamento si
riduce così dai 206,5 milioni di euro stanziati nel bilancio di
previsione 2016 a 185,5 milioni per effetto della sentenza della
Corte costituzionale n. 125/2015. Il ricorso riguardava la
legittimità costituzionale dell'articolo 1, comma 22, del
decreto-legge
spending review
del 2012 e prendiamo atto che
l'esito, sebbene sia a favore della Regione, arriva con molto
ritardo. L'effetto calcolato in 21,1 milioni di euro sul 2016
ovviamente è l'effetto del cumulo dei contributi trattenuti dallo
Stato nel periodo 2011-2015. Le risorse destinate nella parte spesa
in ordine di importo sono destinate nel seguente modo:
- per 12 milioni al finanziamento della spesa sanitaria corrente
per il finanziamento dei LEA, della mobilità sanitaria e del
pay-back
;
- per 10 milioni alle provvidenze di invalidità civile;
- per 3,3 milioni, di cui 500 mila euro per la "Buona
scuola";
- per oltre 2,5 milioni ai servizi di trasporto;
- per oltre 1 milione per garantire la viabilità stradale;
- quasi 500 mila euro per la cultura;
- 350 mila euro per il riconoscimento di un
bonus una
tantum
al personale del Corpo valdostano dei vigili del fuoco e
del Corpo forestale;
- 265 mila euro per lo sviluppo del settore agricolo;
- 250 mila euro per la formazione professionale.
Concludo anche con la relazione del disegno di legge n. 87 che
reca le disposizioni collegate alla legge regionale di variazione
del bilancio di previsione per il triennio 2016-2018, in conformità
a quanto previsto dall'articolo 25, comma 1, della legge regionale
4 agosto 2009, n. 30 (Nuove disposizioni in materia di bilancio e
di contabilità generale della Regione autonoma Valle d'Aosta e
principi in materia di controllo strategico e di controllo di
gestione), il quale stabilisce che la Giunta regionale possa
presentare al Consiglio regionale, anche contemporaneamente al
disegno di legge di bilancio o di assestamento del medesimo e al
disegno di legge finanziaria, uno o più disegni di legge collegati
alle linee della pianificazione strategica, con decorrenza dal
primo anno considerato nel bilancio.
Il presente disegno di legge si compone di 13 articoli suddivisi
in 6 capi in base alla materia sulla quale incidono le
modificazioni proposte che saranno poi esplicitate
dall'Assessore.
Presidente -
Ha chiesto la parola l'Assessore Perron, ne
ha facoltà.
Perron (UV) -
Inizio con i ringraziamenti al relatore e
Presidente della II Commissione e ai membri di tale commissione; mi
sia permesso di estendere questo ringraziamento alle strutture del
Consiglio regionale per il lavoro fatto in questa fase, che è una
fase anche di radicale e profondo cambiamento da un sistema
rispetto ad un altro sul quale tornerò. Molto è già stato detto dal
relatore, quindi tratterò alcuni argomenti
a latere
per
tornare ad approfondire, dal mio punto di vista, alcuni argomenti
in modo particolare che sono già stati oggetto di discussione anche
nelle commissioni.
Il rendiconto 2015 chiude con 1,642 miliardi di euro, a cui
vanno tolte le partite di giro, quindi le risultanze mettono in
risalto - ed è il primo argomento che voglio portare all'attenzione
del Consiglio - una riduzione delle risorse disponibili. Questa è
una conseguenza di tutti gli interventi normativi che ci sono stati
nel periodo 2010-2015, interventi importanti per l'Amministrazione
regionale della Valle d'Aosta; sono tutti interventi che sono
andati nella direzione di assicurare il contributo forte,
importante di una piccola Regione come la nostra all'equilibrio
della finanza pubblica. Nel 2015 questo contributo,
finanziariamente parlando, è di 245 milioni di euro: è quasi il 20
percento del nostro bilancio. La programmazione del 2015 e anche la
gestione del 2015 sono state determinate dai vincoli del Patto di
stabilità, questo è giusto ricordarlo in questa fase, sono vincoli
che discendono dall'accordo tra la Regione e lo Stato, accordo
raggiunto nel luglio del 2015. Cosa prevedeva in sintesi questo
accordo? Prevedeva un ampliamento di 60 milioni di euro del tetto
di spesa per il Patto di stabilità, conseguentemente questo
determinava che l'obiettivo per lo stesso anno, l'obiettivo
eurocompatibile, quindi il tetto di spesa che avevamo, fosse
determinato in 701 milioni di euro annui. Per il 2016 la trattativa
è ancora in corso, ma mi sento in dovere di precisare e ricordare
al Consiglio due aspetti: con il decreto-legge n. 113 lo Stato ha
ampliato, per il 2016, di 70 milioni di euro l'obiettivo
eurocompatibile che quindi a legislazione vigente è di 702 milioni
di euro, sarebbe stato di molto inferiore, quindi questi 70 milioni
di euro andranno ad incrementare i trasferimenti di cassa alla
Regione rispetto ai 70 milioni già previsti dalla legge di
stabilità 2016.
L'altro aspetto che vorrei ricordare è che nel 2015, essendoci
una materia "robusta" da un punto di vista del contenzioso tra lo
Stato e la Regione, la Corte costituzionale si è pronunciata in più
occasioni a favore della finanza regionale. Voglio ricordare la
sentenza n. 125/2015 - è citata anche negli schemi - che è uno dei
principali motivi che ci consente in questa fase di avere una
maggiore disponibilità di 21 milioni di euro. Il frutto di questa
sentenza è dovuto alla necessità di un minor accantonamento e
quindi abbiamo più risorse da mettere a disposizione per la nostra
Regione. Nel 2015 l'Assessorato, in sinergia con la Presidenza, ha
lavorato in base alle indicazioni che il Consiglio regionale ci
aveva dato; voglio ricordare a questo proposito la mozione del 5
novembre 2015, approvata all'unanimità da quest'aula, che impegnava
la Giunta regionale, in sinergia con i Parlamentari, a sollecitare
il Governo italiano per una revisione dei rapporti finanziari tra
Stato e Regioni. In quella mozione c'erano quattro punti: il primo
ci impegnava a "raggiungere l'intesa attuativa del punto n. 7
dell'accordo previsto a compensazione della perdita di gettito
subita dalle accise dal 2011 al 2014". Su questo punto la mozione è
stata pienamente realizzata, nel senso che lo Stato ha riconosciuto
la fondatezza del credito, non a caso ha previsto il pagamento di
140 milioni di euro nel 2016. Al punto 2 ci impegnava a lavorare
per farci autorizzare, a partire dal 2016, il regime di
armonizzazione o pareggio di bilancio. Su questo punto l'accordo
per il passaggio all'armonizzazione o al pareggio di bilancio è
quindi informalmente raggiunto, nel senso che per il 2016 è entrata
in vigore l'armonizzazione dei bilanci, il pareggio di bilancio è
rinviato al 2017 e su questo tornerò a precisare meglio in seguito.
Il punto 3 ci impegnava a lavorare per "integrare il finanziamento
previsto a compensazione del mancato introito delle accise", il
trasferimento è stato incrementato per l'anno 2016 di 70 milioni di
euro, quindi in questo senso credo che un lavoro positivo sia stato
fatto anche in sinergia con i Parlamentari della Valle d'Aosta. Al
punto 4 ci si impegnava "a sostituire, o a lavorare per sostituire
nel metodo di riparto fra le Regioni il criterio SIOPE con il
criterio PIL. Su questo punto la sostituzione con il criterio PIL
non è stata presa in considerazione, ma è da rilevare che i 70
milioni di euro in più in termini di trasferimento per le accise
sono stati anche oggetto di incremento del tetto di spesa ai fini
del Patto di stabilità. Questo per dire che durante il 2015 abbiamo
lavorato non poco anche su questa materia.
Lo ha già in qualche modo detto il relatore, ma voglio
riprenderlo: dove si colloca il rendiconto? Il rendiconto si
colloca in una fase di grande trasformazione, di importanti
passaggi anche sotto il profilo contabile. Il rendiconto 2015 è
stato redatto con le regole contabili tradizionali e quindi il
risultato dello stesso, che per motivi che spiegherò è un risultato
alto (avanzo), dovrà essere rideterminato con un'operazione
contabile che la Giunta regionale dovrà fare immediatamente dopo
l'approvazione di questo atto; è un'operazione contabile
una
tantum
che si chiama riaccertamento straordinario dei residui.
Questa operazione non può essere completata prima che il rendiconto
2015 sia stato approvato dal Consiglio regionale, pertanto l'avanzo
di amministrazione, determinato con le regole contabili
tradizionali, non può essere applicato al bilancio di esercizio
2016. Il decreto legislativo n. 118 che citava anche il relatore
prevede che tutte le amministrazioni pubbliche utilizzino delle
regole comuni, al fine di avere delle strutture e dei contenuti di
bilancio pubblici tra loro omologati e quindi in qualche modo
confrontabili. Questa omogeneità esiste già a livello europeo per
quello che riguarda i bilanci delle aziende e anche dal 2011 questo
ha interessato gli enti pubblici italiani che con diverse fasi
hanno iniziato questo percorso di armonizzazione. La regola
sull'armonizzazione quindi è una regola impattante dal punto di
vista amministrativo, nel senso che vanno definiti gli schemi di
bilancio, va definito il piano dei conti, vanno definite le regole
contabili per la definizione del contenuto delle registrazioni.
Questi sono cambiamenti che si sono inseriti nel corso della vita
contabile della nostra Amministrazione, che è una vita contabile
che ovviamente si svolge in modo continuo e costante - non si può
immaginare di avere delle interruzioni -, quindi è stato necessario
impostare una grande attività di revisione, anche programmatoria,
al fine di gestire questo processo di cambiamento cercando di
garantire, con qualche difficoltà a volte, l'operatività ordinaria.
Questo per dire che il bilancio di previsione 2016-2018 è stato
affiancato da un documento contabile armonizzato, che riclassifica
lo stesso bilancio ai fini conoscitivi, mentre il bilancio di
previsione 2017-2019 verrà predisposto unicamente secondo il nuovo
schema armonizzato. Un lavoro importante quindi è stato svolto, ci
tenevo solo a ricordarlo, perché è un lavoro che ha coinvolto tutta
l'Amministrazione regionale,
in primis
le nostre strutture
perché ha previsto la sostituzione anche del sistema informatico a
supporto della contabilità. Questo è stato gestito in sinergia con
INVA ed Engineering, che ringrazio, e che hanno permesso in qualche
modo di avviare il nuovo sistema dal mese di giugno.
Cos'è il pareggio di bilancio? Il pareggio di bilancio è un
concetto quasi intuitivo, nel senso che le spese autorizzate devono
essere in equilibrio rispetto alle entrate che sono previste e le
spese sostenute, cioè le spese pagate, devono essere in equilibrio
con le entrate incassate. L'applicazione di questi principi quindi
non si può effettuare
tout court
nella gestione corretta di
un bilancio; è stato necessario stabilire un punto di partenza, una
situazione di saldi contabili rivalutati alla luce dei nuovi
criteri. Ci tenevo a dirlo perché rimanesse, perché con questo
rendiconto, con l'approvazione del rendiconto 2015 si chiude
un'era, si chiude un'epoca dal punto di vista amministrativo e
contabile e anche l'Amministrazione regionale della Valle d'Aosta
si avvia verso una nuova era.
Da un punto di vista delle entrate - lo ha già detto il
relatore, voglio solo riprenderlo -, esse ammontano nel complesso a
1,348 miliardi di euro, sono significativamente superiori a quanto
inizialmente iscritto - lo trovate descritto nella relazione, ci
sono stati alcuni avvenimenti che hanno influito su questo -, le
entrate accertate nel 2015 sono in diminuzione del 3,3 percento
sull'anno precedente. Ci sono state delle sentenze della Corte
Costituzionale, tornerò sulla sentenza relativa all'Agenzia delle
dogane; un'altra sentenza importante riguarda la cosiddetta
"sentenza sulla Robin Hood Tax", sentenza che ha dichiarato
l'illegittimità dell'addizionale IRES posta a carico delle imprese
operanti nel settore dell'energia. Questo ha avuto un impatto
negativo sul gettito IRES introitato dalla Regione, che è stimato
in circa 17 milioni di euro. Ci sono state nuove assegnazioni
derivanti dall'avvio del periodo di programmazione dei fondi
europei; c'è stato un recupero a carico degli Enti locali del
gettito IMU di competenza 2015; c'è stata un'operazione importante
di conferimento ad una società partecipata degli immobili ad uso
agricolo di proprietà della Regione. Ne abbiamo già parlato in
altre occasioni in quest'aula, ma mi pare corretto ricordarlo.
Una parola sui principali tributi. L'IRPEF e l'IRES
complessivamente valgono ancora per questa Regione 455 milioni di
euro. Mi sembra un dato importante, a testimonianza comunque, pur
nelle difficoltà, di un'economia che tiene. La differenza, rispetto
all'anno prima, è assolutamente minima: parliamo di neanche 2
milioni di euro in meno, quindi io credo che su questo si possa
esprimere un giudizio positivo.
Sulle spese devo dire che l'azione del Governo regionale è
sempre stata, su forte
input
del Presidente Rollandin, di
lavorare per cercare di contenere, per quanto possibile, le spese.
L'attività dell'Amministrazione regionale quindi è un'attività
continua e costante anche di
spending review
per andare a
verificare laddove è possibile operare per risparmiare e per
contenere e tutti i vari Assessorati, da questo punto di vista,
cercano di svolgere un'azione che vada nella direzione di contenere
le spese. Le spese impegnate nel 2015 sono in diminuzione rispetto
all'anno prima; le spese dell'esercizio finanziario 2015, al netto
delle partite di giro, sono pari a 1,030 miliardi di euro.
Lo ha già richiamato il relatore, ma voglio solo evidenziare
ancora una volta dove vanno le nostre spese. Devo ricordare le tre
principali voci. Se voi pensate che per sanità, per funzione di
personale e per finanza locale noi assorbiamo quasi il 60 percento
del nostro bilancio: 251 milioni di euro l'anno scorso sono andati
alla sanità; 244 milioni di euro sono andati per il personale; 143
milioni di euro sono andati alla finanza locale; 82 milioni di euro
vengono investiti per infrastrutture, per mobilità e per reti. A
questo seguono interventi minori che ricapitoleremo se sarà il caso
di dettagliare di più.
Abbiamo cercato di lavorare molto sui residui, nel senso che,
passando da un sistema contabile ad un altro, è stato assolutamente
necessario dare alla struttura il mandato forte di lavorare per
andare a sistemare il più possibile quelle situazioni in sospeso. I
residui attivi in carico al 1° gennaio 2016 sono 747 milioni di
euro, i residui passivi sono 656 milioni di euro. La Regione quindi
ha più residui attivi, quindi ha più crediti rispetto ai residui
passivi, cioè rispetto ai debiti, perciò c'è un saldo assolutamente
positivo che aumenta. In questo caso credo sia un altro elemento a
testimonianza dello stato florido dell'Amministrazione
regionale.
Come detto poc'anzi, il risultato di amministrazione chiude con
un avanzo importante. L'avanzo di amministrazione nella sua
interezza non può essere applicato all'esercizio 2016, nel senso
che è necessario procedere al riaccertamento dei residui previsto
dalla nuova normativa che citavo e successivamente la Giunta
approverà il riaccertamento straordinario che determina il
risultato. Accanto a questo approviamo un disegno di legge di
assestamento, che il Consiglio esaminerà dopo la pausa estiva.
Rispetto agli anni scorsi, abbiamo approvato un disegno di legge,
che il relatore ha già in qualche modo accennato ma che voglio
riprendere: è un disegno di legge di variazione e non di
assestamento al bilancio della Regione che destina 29 milioni di
euro. Questo importo che ci troviamo a gestire è lontano dagli anni
dove avevamo avanzi di amministrazione di 200 o 300 milioni di
euro. Abbiamo cercato in questa fase di avere uno sguardo in tutti
i settori e dove vanno principalmente questi 29 milioni? Ventidue
milioni di euro vanno alla sanità, all'Azienda USL, al sociale, 10
milioni di questi anche per le pensioni di invalidità civile, una
parte importante va all'istruzione e cultura: immaginiamo già di
prevedere investimenti per il modello di Buona scuola; una discreta
parte (1,3 milioni) va all'Assessorato dell'agricoltura, tra questi
sono previsti contributi per AREA, sono previsti i contributi per
il Centro essicazione siero di Saint-Marcel e per un
rifinanziamento importante all'
Institut agricole
;
regolarizziamo una parte dei debiti sulla parte trasporti - su cui
tornerò nel dettaglio in seguito - riconosciamo un'indennità al
Corpo forestale della Valle d'Aosta, ai vigili del fuoco;
investiamo 1 milione di euro in opere di viabilità e manutenzione
strade; finanziamo ancora con 180 mila euro l'ARPA con
un'attenzione che abbiamo continua e costante anche al mondo
dell'ambiente.
Nel dettaglio presentiamo un disegno di legge (n. 86) che andrei
ad illustrare. Sull'articolo 1, come ho detto poc'anzi, prevediamo
un intervento che va a riconoscere al personale appartenente al
Corpo forestale della Valle d'Aosta e al Corpo valdostano dei
vigili del fuoco, non destinatario di un trattamento retributivo
dirigenziale, un contributo straordinario pari a 960 euro all'anno:
sono i famosi 80 euro al mese, quindi anche qui abbiamo applicato
un'impostazione che è stata determinata a livello nazionale.
L'articolo 2 è una modifica alla finanza locale, introduciamo
una modifica per consentire la piena applicazione, il pieno
utilizzo degli avanzi di amministrazione degli Enti locali. Se vi
ricordate, quando abbiamo approvato la legge finanziaria, c'era un
limite che prevedeva di poter utilizzare fino a 20 milioni di euro,
stiamo definendo gli avanzi dei Comuni, ci pare di poter dire che
gli avanzi sono certamente superiori, quindi con questa norma
consentiamo la possibilità di poter spendere quegli avanzi e di
destinarli sempre alle finalità che sono previste dalla legge come
in origine avevamo approvato.
L'articolo 3 promuove la realizzazione di un deposito fiscale.
Questo voglio riprenderlo perché è stato oggetto di grandi e
importanti chiarimenti e approfondimenti anche in commissione. A
noi pare che questa sia un'idea importante, nel senso che
l'Amministrazione regionale è obbligata a mettere sul campo tutte
le iniziative, anche sul suo territorio, che vanno nella direzione
di poter immaginare di avere nuovi introiti e quindi abbiamo fatto
un ragionamento che ci dà la possibilità, realizzando un deposito
fiscale, di avere il riparto sulle accise, sul gasolio da
riscaldamento. Oggi, come sapete, la creazione di un deposito
fiscale in Valle d'Aosta permetterebbe di introitare l'intero
gettito dell'accisa sui carburanti ad uso riscaldamento, che sono
immessi in consumo sul territorio regionale, e sono dati importanti
- lo abbiamo già detto in commissione - relativi al 2013 parliamo
di una cifra di 18 milioni di euro; sul 2014 parliamo di una cifra
intorno ai 17 milioni di euro.
Qui mi rivolgo al collega Cognetta, che ha fatto delle
considerazioni anche molto dure sul fatto del perché arriviamo
adesso. Interveniamo adesso, collega Cognetta, perché questa
materia si è resa evidente a seguito di un'interpretazione data
dalla Corte costituzionale (sentenza n. 31/2015), quindi arriviamo
adesso e non nel 2011 perché soltanto adesso abbiamo la possibilità
di intervenire. Oggi non è più possibile ritenere che la
quantificazione del consumo di carburanti per il riscaldamento in
Valle d'Aosta - questo è determinante al fine di poter quantificare
l'accisa - sia desumibile dai quantitativi di carburante immessi in
consumo dalla rete di venditori sul territorio. Per quello che
vale, sono le transazioni rilevate dai depositi fiscali, non altri.
Non esiste quindi, a nostro modo di vedere, alternativa - ed è il
mandato che chiediamo al Consiglio regionale di poter lavorare su
questa materia - per avere un deposito fiscale sul territorio al
fine di avere un corretto riconoscimento del gettito delle accise
sui quantitativi di gasolio consumati in Valle d'Aosta. Ci sembrava
quindi un'iniziativa importante, la norma prevede di dare mandato
di poter costituire un deposito fiscale; abbiamo ampliato con un
emendamento in commissione la possibilità di procedere in tal senso
anche attraverso l'acquisizione societaria perché, qualora ci
fossero, e ci sono, delle società che già dispongono delle
autorizzazioni, che già dispongono di tutti i permessi relativi a
questa materia, il mandato che vogliamo poter avere è anche quello
di procedere attraverso l'acquisizione societaria in questo senso e
quindi in qualche modo di avviare l'iter al più presto. Noi
proponiamo questa norma di legge perché ci permette di poter
avviare, quindi è una norma di legge autorizzativa, il tutto sarà
ovviamente oggetto di iter, di perizie, di valutazioni, però è
importante per poter ragionare sin da subito in quanto dà la
possibilità a questa Regione di avere degli introiti in tal senso.
Interverrò credo dopo perché il collega Cognetta ha presentato su
questo anche un emendamento di tipo urbanistico, se non ho capito
male, quindi mi riservo di precisare dopo nel dibattito, perché
credo che lei su questo, presentando l'emendamento, farà delle
valutazioni sulle quali mi riservo quindi di intervenire
successivamente.
In seconda battuta, ma non meno importante, questa norma ci
consente di avere una riserva in questo senso, anche per poter
svolgere sul territorio della Valle d'Aosta un'opera di prevenzione
qualora si verificassero degli eventi catastrofici. È un punto di
riferimento importante quindi anche per la Protezione civile di
poter procedere in tal senso e di avere quindi un nostro deposito,
che permetta di dare delle risposte puntuali, come abbiamo già
avuto modo di vedere, in situazioni di calamità naturale.
L'articolo 4 è un articolo che tratta il tributo speciale per lo
smaltimento in discarica dei rifiuti solidi. Prima gli introiti
erano soltanto il 20 percento, erano interventi che andavano
soltanto per il 20 percento a favorire la minore produzione di
rifiuti, attività di recupero di materie prime e di energia, con
questo articolo sono interamente devoluti su questa materia e
quindi è una norma importante che andiamo a presentare.
L'articolo 5 prevede il rifinanziamento della Gestione
straordinaria, che rimane oggi in piedi unicamente ed
esclusivamente per gestire il contenzioso con la società dei
Lefebvre, lo abbiamo discusso due Consigli fa quando abbiamo
constatato che le risorse disponibili per Gestione straordinaria
andavano esaurendo; prevediamo in questa fase il rifinanziamento di
300 mila euro al fine di permettere a questa società di poter
continuare ad esercitare la sua funzione.
L'articolo 6 autorizza un rimborso degli oneri correlati alla
definizione delle procedure: sono le procedure già poste in essere
da AREA per il pagamento dei premi relativi alle annualità 2008 e
2009. Questa materia è stata oggetto di numerose sollecitazioni
anche in Consiglio regionale attraverso delle iniziative, quindi
con questo andiamo a regolarizzare le pratiche che non erano state
inserite. Gli agricoltori hanno avuto i soldi e noi rimborsiamo ad
AREA una parte che la stessa aveva in qualche modo anticipato. Nel
complesso questo non incrementa lo stanziamento che diamo ad AREA,
ma permette la chiusura di alcune pratiche che sono ancora in corso
del 2008 e del 2009. Al tempo stesso permette un'anticipazione
sulle spese legali, nel senso che in alcuni casi AREA ha dei
contenziosi da un punto di vista legale e qui c'è in qualche modo
il finanziamento per quanto riguarda questa parte.
All'articolo 7, come ho già detto prima, incrementiamo il
finanziamento dell'USL con 12 milioni di euro; il finanziamento in
origine era stato previsto a 233 milioni e quindi lo stesso
articolo autorizza il ripiano della perdita che si registra nel
2015, attraverso l'utilizzo anche delle riserve che sono
disponibili nel bilancio stesso dell'azienda. Il finanziamento di
questo settore credo testimoni ancora una volta l'attenzione che la
nostra Regione, l'Amministrazione regionale ha nel complesso di
questo settore, che è un'attenzione verso le persone, verso un
settore delicato e importante.
L'articolo 8 prevede che, qualora ci sia l'uso di un autobus di
linea per effettuare dei servizi di noleggio, questo sia soggetto
ad una tassa regionale di concessione e la modificazione si rende
necessaria per definire l'importo della tassa regionale: qui
l'abbiamo previsto in 5 euro per veicolo, quindi una misura direi
assolutamente non impattante, ma che regolarizza anche questa
parte.
L'articolo 9 è un argomento che abbiamo avuto modo di affrontare
in modo approfondito anche all'interno della commissione. Questa
nuova procedura ci obbliga e per certi aspetti, ed è un bene,
aumenta l'atteggiamento di trasparenza al quale il Consiglio
regionale deve attenersi, nel senso che su tutta una serie di norme
obbliga il passaggio in Consiglio regionale. Su questo aspetto
vorrei dire che, dal nostro punto di vista, ma lo ricapitolo solo
perché è stato ampiamente trattato in commissione, tutte le
richieste di questi debiti fuori bilancio sono state da parte del
nostro Assessorato attentamente vagliate, sono state tutte
ricapitolate al fine di circoscrivere il debito, di quantificarlo
con esattezza e di inserirlo in una norma di legge. Vorrei dire
quindi in modo molto chiaro che lo abbiamo fatto adesso (2016),
anche quello del 2015, perché adesso applichiamo questa
normativa.
Abbiamo raccomandato - e credo sia un po' l'auspicio che ha
anche la commissione - a tutti gli Assessorati, a tutte le
strutture, di avere il massimo di attenzione nella programmazione.
Vorrei dire in modo molto chiaro che il debito fuori bilancio è un
atto dovuto; non espone il Consigliere regionale e il Consiglio
regionale a responsabilità, nel senso che è nostro dovere in fase
di accertamento dell'avanzo prima analizzare se ci sono dei debiti,
riconoscere se ci sono dei debiti che l'Amministrazione regionale
ha il dovere di assolvere e, prima di autorizzare nuove spese,
abbiamo l'obbligo di andare a sanare questo. Lo facciamo con un
atto legislativo in modo molto chiaro, quindi è un processo di
trasparenza fatto con tutti i crismi, con tutte le valutazioni del
caso. Nel caso specifico, avendo noi questi 29 milioni di euro di
avanzo, prima di destinare questi, la normativa ci dice di
accertare se ci sono dei debiti che devono essere pagati, l'abbiamo
fatto perché abbiamo i soldi per poter pagare. La norma prevede che
per questi debiti ci deve essere la certezza, quindi l'effettiva
esistenza dell'obbligazione di dare, ci deve essere la liquidità.
Deve essere individuato con certezza il soggetto creditore, il
debito deve essere definito con puntualità nel suo ammontare,
l'importo deve essere determinato o determinabile attraverso una
semplice operazione di calcolo e deve essere esigibile, nel senso
che il pagamento non sia dilazionato da termine e subordinato a
condizioni. Tutto questo è stato verificato, quindi il procedimento
che abbiamo messo in piedi è un procedimento all'insegna della
trasparenza, è un atto dovuto, un atto necessario, non è una
sanatoria, perché la sanatoria si fa con un provvedimento
amministrativo, qui siamo di fronte ad un provvedimento di legge,
quindi c'è anche un valore normativo assolutamente diverso. Il
debito non costituisce un danno, eventualmente il danno ci sarebbe
qualora accettassimo il debito e non provvedessimo a pagare: questo
esporrebbe l'Amministrazione regionale ad una possibile rivalsa nei
confronti dei creditori e quindi ad una possibile pretesa dei
fornitori per un servizio che c'è stato. Credo che durante la
commissione siano state approfondite le motivazioni, la
consistenza; i Consiglieri e le commissioni conoscono molto bene di
quali servizi si tratta e quindi, colleghi, mi permetto di dire con
molta serenità, assumendomi la responsabilità di quello che dico,
che su questa materia non c'è nessuna gestione da
Far West
:
è un'operazione di accertamento alla luce del sole, fatta con
legge, con pareri legali anche dei dirigenti che propongono gli
atti. È fisiologico che in un'amministrazione questo possa
succedere perché parliamo di un 1 per mille: parliamo di 1,5
milioni su un bilancio di 1 miliardo e passa. Lo regolarizziamo,
quindi l'operazione contabile che facciamo è un'operazione
contabile in tutta la sua trasparenza, in tutta la sua legalità. Ci
tenevo a dirlo per fornire anche un chiarimento, dal nostro punto
di vista, che presentiamo questo atto su ciò che è stato fatto.
Terminerei dicendo che mi riservo di intervenire in coda agli
interventi. Credo che, senza enfatizzare nulla, presentiamo
un'Amministrazione nel suo complesso sana, è un'Amministrazione che
certamente ha meno risorse rispetto al passato. Presentiamo un
sistema che, a mio modo di vedere, nel complesso tiene, perché è un
sistema che ha dei rallentamenti rispetto al passato, ma credo che
ci siano delle progressioni in quasi tutti i settori; presentiamo
una Regione che ha un'ottima capacità di utilizzare i fondi europei
messi a disposizione; perdura la capacità di fare fronte alle spese
correnti con delle entrate correnti, questo lo dimostra il saldo
corrente positivo: abbiamo un saldo di cassa importante, intorno ai
130 milioni di euro. Continua a permanere l'assenza di nuovo
indebitamento diretto a carico del Consiglio regionale; ci sono dei
rating
attestati da società internazionali che ci danno una
Regione con prospettive stabili. C'è l'assenza di richiesta di
interessi moratori che possono derivare dai ritardi dei pagamenti,
quindi siamo una Regione più di altre che paga con regolarità. Non
a caso i tempi di pagamento ai fornitori, se fate dei paragoni con
le altre amministrazioni a livello italiano, sono ancora tempi su
livelli di prim'ordine.
Ringrazio le commissioni, il relatore, le nostre strutture per
il lavoro fatto e credo che nel complesso, senza enfatizzare,
presentiamo un rendiconto 2015 del quale possiamo essere nel
complesso assolutamente soddisfatti.
Presidente -
Sono pervenuti sei ordini del giorno da
parte del gruppo ALPE e del Gruppo Misto, quindi chiederei
gentilmente di consegnarli perché possono essere utili per la
discussione generale. Ricordo che siamo in discussione generale sui
disegni di legge, quindi chi è intenzionato a prendere la parola è
pregato di prenotarsi. Ha chiesto la parola il Presidente della
Regione, ne ha facoltà.
Rollandin (UV) -
Étant donné que les quatre projets de
loi ont été présentés ensemble, je crois qu'il est opportun de dire
deux mots aussi sur cette initiative. En effet, par rapport aux
autres qui ont été présentées et qui vont dans la direction du
compte rendu et des propositions budgétaires, cette initiative est
constituée d'une série d'interventions qui vont dans la direction
d'améliorer ce qui a été et ce qui est une série de propos sur les
Communes, sur les Entités locales, sur les Unités. De plus il y a
des aspects intéressants par rapport à la partie liée aux
interventions des différentes entreprises sur notre territoire.
Credo che nell'articolato le prime parti vadano nella direzione
di specificare meglio i punti di raccordo per quanto riguarda i
primi tre articoli (1, 2 e 3) e delineano meglio com'è il rapporto
tra i singoli Comuni, le singole
Unité
e quanto questo porta
all'articolarsi rispetto al pareggio di bilancio, non c'è più la
differenza tra Comuni sopra i mille e sotto i mille abitanti, è
armonizzato per tutti i Comuni della Regione.
Per quanto riguarda il capitolo 2, in materia di sanità e
politiche sociali, qui si specifica in termini propositivi in
particolare un riferimento al personale, per quanto concerne
l'esigenza di "indire, entro il 30 aprile 2017, e concludere, entro
il 30 aprile 2018, procedure concorsuali - credo che questo sia un
dato importante - dirette all'assunzione di personale medico,
tecnico-professionale, infermieristico e amministrativo, necessario
per far fronte alle esigenze assunzionali emerse in relazione alle
valutazioni effettuate nel piano di fabbisogno del personale, con
particolare riferimento a quelle finalizzate alla riduzione del
numero dei contratti di lavoro a tempo determinato...". Qui quindi
andiamo nella logica della stabilizzazione, dunque del tenere conto
di come valutare questi aspetti nel modo più corretto.
In più il comma 5 prevede che il 50 percento sia individuato tra
il personale in servizio "alla data di entrata in vigore della
presente legge che abbia maturato con l'Azienda medesima, alla data
di pubblicazione del bando, almeno tre anni di servizio". Anche qui
andiamo a toccare un tasto delicato, perché, come sappiamo, c'è
stata una serie di riassunzioni dopo un anno, dopo due o tre, qui
si tiene conto, giustamente per il 50 percento, di questo numero
che viene individuato e si considera anche questo fattore che non è
secondario. Vi è il comma 7 rispetto al quale andrà un attimo
rivisto il tema del rapporto nel suo insieme organizzativo che
potrà essere in qualche modo articolato in termini diversi.
All'articolo 5 c'è una serie di aspetti importanti in favore
della zootecnia. Qui si è cercato di tenere conto della
particolarità che noi abbiamo, soprattutto riguardo alla situazione
degli alpeggi, che non è così comune, dove all'inizio e alla fine
della monticazione, soprattutto alla fine, si tiene conto
dell'esigenza di poter utilizzare le strutture che ci sono senza
ulteriori aggravi di controlli, di penalizzazioni, di come viene
smaltito il latticello, di come si può prevedere la presenza e il
trasporto degli animali, in modo tale che con i mezzi già esistenti
ci possa essere un adeguamento corretto a queste situazioni.
Altro aspetto che credo vada un po' nella logica, che è un po'
la caratterizzazione della nostra mini economia nel tempo, è quello
della macellazione domiciliare. Questo è un dato molto sentito e in
qualche modo anche nella direzione auspicata da tanti in
quest'aula, credo che questa mattina se ne sia anche parlato: il
fatto che se io devo macellare un vitello, devo prendere il
vitello, portarlo nel macello CE, prendere un camion autorizzato,
andarlo a riprendere, pagare la macellazione, faccio prima ad
andare a comprare la carne...non ho più il guadagno. Con questo
invece c'è la possibilità di prevedere una macellazione
domiciliare, con dei limiti comprensibili, chiaramente legati al
fatto familiare: non è che se siamo in tre, macelliamo tre vitelli.
È evidente che l'esagerazione non può nemmeno valere, e qui sono
indicati i termini con cui questo viene fatto, che va nella
direzione, come dicevo, di approfondire questo tema. In merito
ancora ai sottoprodotti della macellazione degli animali morti, qui
lasciamo l'utilizzazione di mezzi adeguati in modo che, quando ho
un mezzo che non crei un danno ambientale, possa permettere di
portare nella zona di smaltimento senza dover ricorrere a ditte
specializzate. Dunque "già ho un animale morto, per cui prendo
poco, lo devo vendere come vivo alla ditta che in qualche modo se
lo prende in carico...", quindi questa era un'osservazione
pertinente che era stata fatta nel tempo.
L'articolo 7 tiene conto della nostra situazione della
rinotracheite e delle principali malattie, quindi la non necessità
di rifare tutte le volte i vari esami.
Il Capo III riguarda le disposizioni in materia di politiche del
lavoro e prende in considerazione alcuni aspetti delle introduzioni
portate a livello nazionale con gli adeguamenti, quindi delle varie
indennità che devono essere tenute nella giusta considerazione.
Il Capo IV contiene disposizioni in materia di politiche
educative, interventi a favore della Fondazione per la
valorizzazione e la divulgazione del patrimonio musicale e tiene
conto di un'esigenza che in qualche modo è sentita e su cui si sta
lavorando per portare delle modifiche sostanziali.
Al Capo V, l'articolo 11 dice in modo chiaro quali sono le
esigenze per gli enti economici dipendenti dalla Regione e
chiarisce, a seguito della nuova disciplina in materia di contratti
pubblici prevista, come devono essere attuate le norme
sull'aggiudicazione dei contratti, sulle procedure degli appalti
pubblici, sulle procedure di appalto agli enti erogatori ed infine
ci sono le materie di inconferibilità e incompatibilità.
Sostanzialmente questa disposizione tiene conto di una serie di
integrazioni a normative vigenti che in qualche modo vanno ad
agevolare la procedura in ambiti che sono anche economici, oltre
che naturalmente per quanto riguarda l'adattamento nelle singole
realtà: USL, Regione, Enti locali.
Dalle ore 16:32 assume la presidenza il Vicepresidente Marco
Viérin.
Viérin M. (Presidente) -
Siamo in discussione generale.
Chi chiede la parola? Ha chiesto la parola il Consigliere Chatrian,
ne ha facoltà.
Chatrian (ALPE) -
I tre disegni di legge ci danno la
possibilità, ci obbligano a fare il punto della situazione sia sul
rendiconto 2015 che sulla prima variazione di bilancio che avete
messo in campo, più il disegno di legge n. 87 che ci ha illustrato
poc'anzi il Presidente: una piccola
omnibus
che va a
modificare altre leggi già in essere.
Prima di cercare di mettere in campo gli elementi principali,
soprattutto di questo rendiconto, una considerazione di natura
politica. L'anno scorso quando il Presidente Rollandin firmò con il
Ministro dell'economia e delle finanze, come gruppo ci eravamo
soffermati soprattutto sul punto n. 7 dicendo che la sintesi, dal
punto di vista politico per quanto riguarda il pregresso, era il
punto n. 7 nei modi, nei tempi, nei raccordi con lo Stato, una
parte importante era stata...risorse nostre, risorse della Regione
autonoma della Valle d'Aosta ma che lo Stato non ci aveva
riconosciuto. Riconosciuto il debito dei 500 e rotti milioni di
euro, 580 mi sembra l'ammontare dal 2011 al 2014, risorse già
impegnate dall'Amministrazione regionale, lo Stato ci avrebbe dato
la possibilità di poterli spendere, quindi utilizzare. Dico questo
perché nel 2015 120 sono i milioni di euro all'interno di questo
pacchetto, altrimenti avremmo avuto sicuramente grosse difficoltà a
pagare, se non gli stipendi, gli impegni assunti. Questa è storia,
soldi nostri che lo Stato doveva riconoscerci. La partita con lo
Stato, al di là di maggioranza e opposizione, mi sembra difficile
per riuscire a farci riconoscere non tanto le nostre esigenze, ma
le nostre competenze e questo era un ragionamento che volevo fare
prima di addentrarmi nelle riflessioni dal punto di vista politico
su questi tre disegni di legge, quindi soldi che erano già nostri,
che lo Stato però non ci aveva riconosciuto, non sono nuove
risorse.
Per quanto riguarda invece il rendiconto, questo è il primo
rendiconto di questa legislatura travagliata, dal punto di vista
politico, che è allargata a tre Consiglieri in più, perché nel 2015
c'è stata una modifica di assetti all'interno di questo Consiglio e
questo è il primo documento vero politico che oggi si discute
allargato a tre Consiglieri in più. E qual è il dato politico, il
risultato? Perché poi alla fine bisogna tirare le somme e per farlo
bisogna avere sul tavolo comunque i dati e fare delle riflessioni a
voce alta. Ci sono diverse novità che ci sono state imposte a
livello statale - lo diceva prima l'Assessore Perron - dal punto di
vista contabile, è cambiato non solo un mondo, ma è cambiato un
modo di contabilizzare la finanza e l'economia pubblica. I 245
milioni di euro in entrata che lo Stato praticamente ci ha già
tolto in anticipo, prima di giocare la partita, gravano
pesantemente sulla discussione che facciamo oggi e che abbiamo in
essere. Abbiamo recuperato qualche soldino sull'IMU dei Comuni e la
disponibilità vera - poi mi corregga l'Assessore Perron se sugli
ordini di grandezza sono fuori strada -, le vere risorse, non
quelle delle partite di giro, non quelle dello Stato, non le altre
che comunque sono state mutate negli anni, sono all'incirca di 1077
milioni di euro: questo è il dato finanziario vero. Di questi 1077
- darò pochissime cifre, ma sono quelle significative - 820 sono
state pagate. Il rapporto pagamenti/impegni è diminuito rispetto al
2014, siamo stati meno bravi a pagare, comunque di pochissimo, è
irrilevante in un'analisi che uno cerca di mettere insieme a
livello di ordini di grandezza. Interessante invece ci sembra
l'equilibrio che è stato messo in campo di parte corrente, che mira
comunque ad evitare che si utilizzino entrate in conto capitale per
finanziare spese correnti; in altre parole che si intacchi il
patrimonio per dare copertura a spese di funzionamento. Questa mi
sembra una parte comunque forse troppo tecnica, ma importante.
Vorrei fare un altro passaggio soprattutto per chi ci ascolta.
Prima soprattutto l'Assessore e il relatore hanno cercato di
sviluppare, di dettagliare numerosissimi dati e cifre, ma l'altro
dato che ci deve aiutare a mettere sul tavolo degli elementi in più
- questa mattina parlavamo delle poche risorse nel settore
dell'agricoltura ad esempio - è che all'interno del rendiconto 2015
l'indebitamento autorizzato (articolo 40 legge n. 40/2010)...non so
se ricordate quei 371 milioni di euro che erano un po' la valvola
di sfogo tramite Finaosta per poter fare degli investimenti,
ebbene, 60 sono i milioni autorizzati solo nel 2015, per dire che
c'è la possibilità e la manovra di poter utilizzare delle risorse
per investimenti. Lo dico in senso positivo e dall'altra parte dico
che, quando sovente in quest'aula - in questi giorni probabilmente
ne discuteremo - si parla di scelte, non è vero che non abbiamo più
risorse, ne abbiamo di meno, abbiamo meno disponibilità, abbiamo
però anche la possibilità di poter scegliere, decidere e fare delle
scelte.
Per quanto riguarda invece i beni immobili, le operazioni che
sono state fatte durante l'anno 2015 vanno a gravare nel contesto
generale del nostro bilancio.
Qualche considerazione in più invece sul DL n. 86. Ci ricordiamo
molto bene la discussione che abbiamo fatto durante la finanziaria,
quando, vista la situazione finanziaria dell'Amministrazione
regionale, si era detto che al 30 giugno avremmo dovuto fare il
punto della situazione per quanto riguarda l'USL. È stato detto,
però volevo fare un ragionamento in più. Tutti sapevano all'interno
di quest'aula che con 233 milioni di euro al 99 percento l'azienda
non avrebbe potuto dare gambe e corso, se non ci fosse stata
un'enorme riforma - io penso, noi pensiamo - all'interno
dell'azienda. Immagino, non avendo fatto l'Assessore alla sanità,
ma avendo seguito abbastanza bene in questi mesi il dibattito
politico avvenuto in quest'aula. Come dire che quei 12 milioni
erano già scritti a dicembre - poi mi corregga, Presidente
Rollandin, se dico delle cose non corrette -, era scritto che
all'assestamento sicuramente 10 o 12 milioni dovevano essere
destinati nel momento in cui si discuteva la prima variazione di
bilancio, quindi non c'è nessuna novità su questo. Questo è quello
che diciamo noi, poi nel dibattito politico mi piacerebbe avere
qualche elemento in più da parte dell'Esecutivo. Stessa
considerazione gli altri 10 milioni: quelli sono dovuti. Questa
quindi è la normale e ordinaria amministrazione, che prende
praticamente il 70 percento dei 29 milioni di euro a disposizione,
non c'è nessuna novità. Il messaggio è soprattutto per chi ci
ascolta fuori, perché se il rendiconto è stato chiuso con tre
Consiglieri in più, questa variazione di bilancio è stata scritta
con nove Consiglieri in più, ma nessuna di queste è una novità
perché era una novità già scritta nero su bianco sulla finanziaria
del mese di dicembre 2015. Pertanto nulla è cambiato perché quelle
risorse dovevano essere comunque allocate all'interno del
bilancio.
Per quanto riguarda invece il discorso sui Comuni, violenta fu
la discussione che facemmo in finanziaria sulla possibilità di
utilizzare gli avanzi di amministrazione, poi ci fu anche un
emendamento, inserendo sia il 2014 che il 2015, perché non si aveva
ancora contezza del vero avanzo, non si sa ancora adesso la
sommatoria tra 2014 e il 2015, perché non tutti i Comuni hanno
ancora chiuso il rendiconto 2015. Da proiezioni che ci sono state
fornite, dette anche nell'ultimo Consiglio del CPEL che è stato
fatto, probabilmente la somma dei due anni sarà superiore ai 40
milioni, se sono dati corretti, o vicino ai 40 milioni, comunque
l'ordine di grandezza potrebbe essere quello.
Al di là della questione numerica, che poco importa, è il
principio, con questa variazione di bilancio con il DL n. 86 la
maggioranza decide di togliere praticamente il tetto. C'era un
tetto inserito, se ricordo bene, in finanziaria di 20 milioni di
euro, con questa modifica praticamente il pacchettino degli avanzi
di amministrazione dei Comuni valdostani potrà essere utilizzato
dall'Amministrazione regionale per sanità e scuola, anziani e
scuola. Dico questo perché probabilmente questo da analisi che
abbiamo cercato di fare...scherzando questa mattina con il collega
Perron dicevo che siamo poco strutturati come opposizione sia come
dipendenti, sia la possibilità di avere dei collaboratori che
possono aiutare, perché uno non può essere un tuttologo e, quando
interviene su dei temi così complessi, deve avere anche la
possibilità di avere sottomano lo stato dell'arte vero, altrimenti
perde il filo e gli
spot
non aiutano né il dibattito, né la
politica. Sembra che su questo - poi ne discuteremo direttamente
sull'articolato del disegno di legge n. 86 - un minimo di margine
per poter utilizzare parte di questo avanzo di amministrazione da
parte dei Comuni forse c'è. Su questo sicuramente ci sarà un
dibattito più tardi con il Presidente della Regione, perché se così
è, non ci trova assolutamente d'accordo vista la situazione, il
rapporto che c'è fra Stato e Regione.
Quali le sfide per poter affrontare comunque i prossimi mesi e i
prossimi anni, innanzitutto basilare è il rapporto con lo Stato,
perché è inutile stare qui a nasconderci dietro un dito: al di là
di avere liberalizzato quelle risorse già nostre, che dovevano
essere riconosciute come debito, è basilare che noi non possiamo
compartecipare, come stiamo facendo oggi, per centinaia e centinaia
di milioni di euro con lo Stato, perché il nostro modello non regge
più dal punto di vista finanziario. Dall'altro, indubbiamente tocca
anche a noi innovarlo, creare quelle condizioni per poter inserire
delle novità forti che servono al modello qualitativo per poter
migliorare.
Qualche considerazione. Indubbiamente serve un ente pubblico che
sappia interpretare bene le istanze e le esigenze, quindi molta
meno burocrazia, lo sappiamo: è semplice come elemento da mettere
sul tavolo, difficile da applicare, ad oggi mi sembra che su questo
siamo ancora molto lontani dall'essere efficaci ed efficienti.
Questa mattina discutevamo sul DL n. 88 dell'agricoltura, mai come
in questo momento, anche se le risorse sono inferiori, il singolo
cittadino, la singola impresa si aspetta dall'ente pubblico tempi
certi e soprattutto - io penso che questa sia la sfida dei prossimi
mesi, sembra banale come concetto - delle risposte chiare dalla
pubblica amministrazione. Per poter migliorare il clima di fiducia
generale che è basso, al di là di maggioranza e opposizione,
iniettare a favore della comunità risorse che possano essere
rapidamente spendibili, utili, quindi capaci soprattutto - e qui la
parte forse più delicata - di generare effetti di macroeconomia
positivi su che cosa principalmente? E qui mi fermo perché vorrei
declinare meglio. Sull'occupazione indubbiamente. Due dati: il
Nord-Est in questo momento sta aggredendo in maniera violenta la
disoccupazione, cercando di inventarsi di tutto e i risultati che
stanno ottenendo sono veramente eccellenti, perché la
disoccupazione è tra il 4,8 e 5,5: quasi la metà rispetto alla
Valle d'Aosta. Guardando dei modelli che hanno avuto delle
difficoltà e che stanno avendo delle difficoltà, ma i risultati che
stanno portando a casa dal punto di vista micro e macroeconomico
sono veramente interessanti e ci obbligano comunque a guardare con
attenzione alle soluzioni che stanno mettendo in atto.
La terza considerazione è sul discorso - più volte affrontato in
quest'aula negli ultimi mesi e negli ultimi anni - di trovare quel
quid
sugli investimenti pubblici, che sono inferiori
rispetto a prima, che però devono essere capaci di generare valore
economico in tempi brevi. Penso che questa sia un'altra sfida
capitale che ci obbliga a mettere al centro la comunità e dire:
"deve essere un modello pragmatico, ma spendibile" o, se volete,
per essere più chiari: pragmatico e spendibile; le due cose, dal
nostro punto di vista, devono andare di pari passo.
Indubbiamente le criticità rispetto a pochi anni fa sono ancora
numerose e in certi settori sono esponenziali, facevamo un
ragionamento con il collega Roscio sul settore edile, sul settore
edile legato soprattutto ai privati, quindi agli investimenti
privati, e lo facciamo soprattutto legato al discorso della
riqualificazione energetica. Bene gli strumenti che sono stati
messi in campo in questi mesi, perché bisogna riconoscerlo, ma lo
strumento non ha dato quel quid, quel plusvalore che probabilmente
ci si aspettava tutti al di là di maggioranza e opposizione, quindi
non c'è ripartenza. Le "bollicine" neanche in quel settore non
stanno riprendendo, nonostante anche le capacità delle famiglie
valdostane di avere risorse che ad oggi non utilizzano ancora,
dovuto anche alla non certezza di poter investire dei capitali
privati.
Un'ultima considerazione. Lo dicevate voi, il Governo, il
Presidente, l'Assessore Perron: non sono più gli assestamenti di
una volta, e lo si sapeva perfettamente, anzi, tolti i 22 milioni
certi che erano già scritti a dicembre sulla sanità, stiamo
parlando di una ridistribuzione di 7 milioni, meno i 2 milioni di
debiti fuori bilancio, che forse - ne parleremo dopo con
l'Assessore Marguerettaz - si potevano anche evitare. Sono usciti
allo scoperto perché è cambiato il modello finanziario regionale,
altrimenti non uscivano allo scoperto. Sono usciti allo scoperto il
milione e quattro dell'Assessore Marguerettaz e gli altri 600
milioni di altri due o tre Assessorati. Se tutti avessero fatto
come l'Assessore Marguerettaz, probabilmente oggi...non so se si
potevano portare in aula i disegni di legge n. 85 e n. 86, perché
non avremmo avuto le risorse per poter rimpinguare soldi che non
c'erano e poi metterli a posto sei mesi dopo. Non so se ho detto
delle cose non corrette, ma mi sembra che se tutti e otto gli
Assessori avessero fatto 1,5 milioni di debiti fuori bilancio,
sarebbero stati 12 milioni di euro e non avremmo avuto le
risorse...per poter allocare delle risorse alla sanità...i 22
milioni di euro. Se ho detto delle cose non corrette, dopo
ascolteremo volentieri, perché non abbiamo la bacchetta magica su
questi temi, però è una considerazione. Se avessero fatto tutti
così gli Assessori, probabilmente qualche soldino in meno oggi ci
sarebbe stato da ridistribuire.
Al di là di quello, come gruppo ALPE, insieme al collega
Gerandin, abbiamo deciso, vista la pochezza della variazione di
bilancio che è stata messa, oltre a soldi dovuti alla sanità, di
non presentare degli emendamenti - tranne uno molto legato al
ragionamento che vi dicevo prima degli avanzi di amministrazione
dei Comuni, gli altri sono degli emendamenti tecnici, perché vanno
a chiedere, prima di decidere delle tariffe o delle scelte come
Giunta, che ci sia l'approvazione della commissione competente - ma
di presentare su dei temi sentiti e, dal nostro punto di vista
importanti e che hanno bisogno di un posizionamento politico, sei
ordini del giorno: uno sulla Casa da gioco, due sull'agricoltura,
uno sull'articolo 3 del DL n. 86 legato alla potenzialità
dell'Amministrazione regionale di acquistare un deposito di
carburanti, un altro sui tributi legati ai rifiuti e poi un altro
sull'ARER, dove ci sono delle criticità oggi in essere, se c'è la
volontà da parte di questo Consiglio di cercare subito delle
soluzioni, in modo da dirimere queste criticità. Comunque,
ascolteremo attentamente le riflessioni del Governo regionale, però
la sintesi dal punto di vista politico che vorrei fare come ALPE,
come gruppo, principalmente è che se non c'è la volontà, la forza
dal punto di vista politico di affrontare prendendo il toro per le
corna i rapporti con lo Stato, vista la situazione com'è, e
inserire delle idee all'interno del nostro impianto, delle regole
nel modello, penso che saremo qui tutti i mesi nei prossimi due
anni a discutere di spostare magari qualche decina di migliaia di
euro, ma sicuramente non andiamo ad affrontare e a riscrivere il
nostro modello.
Dalle ore 16:41 riassume la presidenza il Presidente
Rosset
.
Rosset (Presidente) -
Non ci sono altre richieste, chiudo
la discussione generale. Per la replica da parte del Governo, ha
chiesto la parola l'Assessore Perron, ne ha facoltà.
Perron (UV) -
Credo che avremo modo di confrontarci sia
sull'articolato che sugli ordini del giorno perché forse
l'impostazione è un po' diversa rispetto alla discussione
generale.
Collega Chatrian, io credo che nel complesso, senza enfatizzare,
sia interessante il raffronto che lei faceva con altri territori;
io penso che presentiamo, con le difficoltà che conosciamo, una
Valle d'Aosta dove il PIL, rispetto all'anno precedente, è
cresciuto e continua a crescere più del dato nazionale; presentiamo
una regione dove la spesa per i consumi delle famiglie è cresciuta
più dell'anno scorso ed è cresciuta ancora rispetto a ciò che
succede al dato nazionale. Certamente riscontriamo anche noi delle
difficoltà nel mondo delle imprese, conosciamo le difficoltà
legate, ad esempio, ad un settore come quello edile, come quello
delle costruzioni, ma credo che anche questo modello per la Valle
d'Aosta sia da rivedere, nel senso che non è più pensabile di
sostenere un mondo delle costruzioni che nel complesso era abituato
ad avere piani e lavori che l'Amministrazione regionale metteva di
anno in anno sul mercato. Credo sarà necessario nel complesso
immaginare una ristrutturazione di questo settore, anche dal punto
di vista della sua dimensione, mentre cresce comunque il mondo
delle imprese legate al terziario, legate al turismo, legate ai
servizi, legate al commercio. È un dato positivo quindi che il
mercato del lavoro dia nel complesso dei segnali di miglioramento:
l'anno scorso abbiamo assistito ad un primo semestre buono, ad un
secondo semestre un po' più critico, ma comunque è un settore anche
quello del mercato del lavoro che dà segnali complessivi di
miglioramento.
Lei, collega Chatrian, citava alcune posizioni rispetto ad altri
territori; io vorrei solo dire che, dal mio punto di vista, la
Regione comunque, se guardiamo i dati nella loro complessità,
continua a collocarsi su posizioni di eccellenza rispetto al
panorama italiano. Questo non ci autorizza a dire che non bisogna
fare di più e meglio, ma siamo per alcuni parametri soltanto
inferiori alla provincia di Bolzano; siamo assolutamente allineati
con quell'esempio che si cita spesso che è la provincia di Trento:
se uno si sofferma a fare delle comparazioni, i nostri dati sotto
tanti profili sono assolutamente in linea con ciò che succede nella
provincia di Trento. Il tasso di occupazione è un tasso nella
nostra regione di molto superiore a quello italiano, è il tasso
migliore che abbiamo in una zona assolutamente importante come
quella del Nord-Ovest italiano. Il nostro tasso di occupazione è il
migliore di quest'area. Auspicheremmo che fosse più alto?
Certamente. Il tasso di disoccupazione, che certamente è una delle
nostre preoccupazioni ed è il rovesciamento di questo una delle
nostre priorità politiche, è certamente inferiore di gran lunga a
quello italiano ed è in linea con quello che succede nel Nord-Ovest
italiano.
Il reddito medio
pro capite
della Valle d'Aosta è un
reddito ancora superiore del 15 percento alla media nazionale;
siamo ancora la regione con la minore diseguaglianza reddituale.
Questo è un dato che merita di essere analizzato, perché credo che
anche i profondi interventi fatti in questi anni con le leggi
anticrisi, che erano leggi che intervenivano sul settore delle
imprese, ma erano leggi che intervenivano in modo robusto anche
sulle dinamiche delle famiglie, hanno permesso nel complesso una
tenuta anche sociale della nostra regione dal punto di vista
dell'individuo, ma da un punto di vista della famiglia e i
risultati sono lì a testimoniarlo. È una regione che vede la
riduzione del rischio povertà e la riduzione del numero di soggetti
che si avvicinano al concetto di esclusione sociale. In questo
senso possiamo dire che siamo stati attenti anche a questi settori.
Non a caso recentemente abbiamo approvato delle leggi apposite che
vanno anche in questa direzione per cercare di arginare quei
fenomeni, per cercare di prevenirli e per dare quelle risposte
puntuali che lei citava anche in settori come questi. È una regione
che si caratterizza come la regione che ha il minor prelievo
fiscale d'Italia e credo che tutti quegli accorgimenti che in
questi anni abbiamo adottato non facendo leva fiscale su imprese e
famiglie sono interventi che nel complesso hanno comportato delle
entrate in meno per l'Amministrazione regionale, ma hanno
caratterizzato il nostro territorio come un territorio che comunque
conserva una sua appetibilità, comunque conserva, rispetto ad altri
territori del panorama italiano, una sua credibilità.
È un territorio che, nonostante una crescita che esiste, un
livellamento generale che esiste, dovuto al fenomeno della
globalizzazione, continuiamo a considerare come una risorsa
importante. Se c'è un concetto che è emerso in questi anni, è che
consideriamo una risorsa importante non soltanto la montagna, ma
direi anche la media montagna, che è un territorio che inizia a
caratterizzarsi come un territorio luogo di economia e un elemento
di forte peculiarità. Non solo la montagna quindi, ma anche la
media montagna si identifica nella nostra regione come un valore.
Sono d'accordo con lei quindi che bisogna intervenire sulle cose
che lei citava: meno burocrazia, tempi certi, sui quali penso che
si possa fare di meglio, ma, rispetto ad altre amministrazioni, è
comunque una Regione performante per certi aspetti. Vero, nostro
dovere di tutta l'Amministrazione è dare risposte chiare e certe.
Certo, bisognerà interrogarsi - e quest'aula lo dovrà fare - in che
modo immaginiamo di buttare sul mercato quelle risorse che lei
citava e che francamente in questa fase qui non sappiamo dove
andare a recuperare. Ecco perché - ma ne parleremo nell'articolato
- tutte quelle iniziative che possono contribuire o possono portare
nuove entrate per l'Amministrazione regionale il Governo regionale
le valuta con attenzione, cerca di sostenere, cerca di caldeggiare
tutte quelle idee che possono portare l'Amministrazione regionale
in questa fase ad avere entrate sue, entrate proprie, quindi
accrescere la propria disponibilità. Io quindi non sono certamente
qui a dipingere una realtà tutta rose e fiori, né a nascondere le
difficoltà, ma credo che gli interventi di questi anni abbiano
permesso all'Amministrazione regionale di amministrare una Regione
dove il sistema tiene, dove, pur nelle difficoltà, ci sono anche
dei segnali incoraggianti di una Valle d'Aosta che investe. Abbiamo
visto quando abbiamo discusso gli interventi sul credito, sulla
politica dei mutui come questo sia stato accolto non soltanto come
un elemento che abbatte i costi, ma come un elemento che permette,
sul territorio, a tanti operatori di investire ancora sulle loro
strutture, di investire in nuova economia, di creare quindi PIL e
nuovi posti di lavoro, una regione quindi nella quale credo chi
investe e chi lavora ha ancora un suo spazio, questo deve essere
uno stimolo anche per la politica a fare meglio e di più. Molto
umilmente quindi - lo dico senza polemica - non presentiamo una
Regione che ha i conti da
Far West
, collega Cognetta - lo
dico sorridendo -, ma una Regione che ha i conti in ordine: conti
controllati, certificati e rendicontati fino all'ultimo euro.
Questo voglio dire, nella massima trasparenza, deve essere un
elemento molto chiaro a tutti i Consiglieri, come molto chiaro a
tutti i cittadini di questa Regione che ci onoriamo di
amministrare.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Solo per una precisazione credo corretta
al collega Chatrian, sull'esposizione, soprattutto quando si diceva
che la parte relativa alla variazione di bilancio è assorbita dalla
sanità, "cosa che - è stato detto - sapevate già allora". Vorrei
sottolineare due aspetti. Il primo: non lo sapevamo allora e non
sappiamo ancora adesso quale sia la contabilizzazione della
mobilità passiva, tant'è che a livello di Conferenza dei Presidenti
non abbiamo adottato questo atto, come di solito avveniva per poter
chiaramente fare in modo che le Regioni potessero in qualche modo
attrezzarsi, ma si è detto di fare riferimento a quello dell'anno
precedente. Non abbiamo ancora fatto questo. Abbiamo nella sanità
un problema molto grosso dei medicinali salvavita, che sono ormai
obbligatori, si devono utilizzare ed hanno dei costi proibitivi, in
quanto ci sarebbe dovuto essere da parte dello Stato un intervento
che ancora non c'è stato, quindi tutto questo viene in qualche modo
a gravare su questi conti. Così come nella parte relativa, al
momento in cui è stato previsto il bilancio, non c'è stata la
possibilità di immaginare quali potessero essere le
riorganizzazioni, che hanno già dato dei riscontri positivi, ma che
in qualche modo portano ancora ad avere delle esigenze per il 2016,
di cui stiamo parlando. Giusto per dire che non era una cosa voluta
di dire che non mettiamo i soldi. Solo per correttezza, non era
possibile arrivare ad una definizione che fosse in qualche modo più
corretta.
L'altra nota, ma poi ne parleremo in relazione all'emendamento
che c'è, per quanto riguarda i Comuni voglio rappresentarvi che mai
come quest'anno c'è una difficoltà anche per i Comuni di arrivare
ad un rendiconto, di arrivare all'operazione verità sugli avanzi di
amministrazione, che ci permettono di fare la valutazione globale
su questo settore. Noi abbiamo permesso anche una dilazione dei
tempi necessari. Poi spiegheremo di un caso specifico e
particolare, che era già stato segnalato, di un Comune che ha delle
difficoltà nel riuscire a fare in qualche modo il bilancio, e
dunque di non trovarsi nella situazione di essere commissariato,
quindi ci sono oggi delle situazioni difficili. Sostanzialmente in
questi due anni, sotto il profilo della parte finanziaria, della
parte della gestione del bilancio, c'è stata una rivoluzione a
livello regionale con l'armonizzazione. A parte i sistemi che
devono essere usati, è proprio stata una rivoluzione sotto tutti i
profili, quindi anche l'adattabilità del sistema, che vale per la
Regione e vale per i Comuni, ha creato non poche difficoltà
nell'impostare questo nuovo sistema. Esso ha dei vantaggi, ma,
rispetto all'indicazione base con cui si lavorava nei vecchi
bilanci, ci si ritrova ad operare in modo più difficoltoso e
comunque più complicato. Anche i debiti fuori bilancio, che oggi
giustamente sono presi in considerazione, domani diverranno una
cosa quasi ordinaria, perché ci può essere un debito fuori bilancio
minimo di 50 euro, di 150, però è sempre un debito fuori bilancio,
per cui bisogna in qualche modo intervenire.
Un'ultima piccola nota sul discorso del modello. Io mi permetto
di dire che, anche con le ultime affermazioni che sono state fatte,
abbiamo cercato di creare un modello per la Valle d'Aosta sia
nell'ambito della parte occupazionale, sia nell'ambito della parte
scuola, sia nell'ambito della formazione, sia nell'ambito della
sanità. È stato fatto. È un modello da affinare, ma è un modello
valido perché funziona. Se noi guardiamo quello che è successo, i
modesti investimenti che sono stati fatti, sono piccoli sì, però
sono un segno che vanno nella direzione giusta. La formazione non è
più fine a se stessa, ma è una formazione modello scuola-lavoro, è
il legame che è una novità. Tutta la parte legata al Politecnico di
Torino, tutta la parte di ricerca, è comunque un'iniziativa che si
sta realizzando. È chiaro, alcune Regioni sono partite prima di
noi, hanno già dei centri di ricerca strutturati, modulati, è di
questi giorni la richiesta di portare al Nord un nuovo modello,
sempre sulla ricerca, e si sta lavorando per agganciarsi, perché
quello è il settore. Vale comunque l'osservazione di base: in Valle
d'Aosta, finché non riprende l'edilizia, il problema sostanziale
rimane, perché tutto il settore edilizio, malgrado gli sforzi che
sono stati fatti con gli appalti, è ancora in difficoltà in quanto
quello che è stato costruito non si vende, malgrado il modello,
malgrado i mutui, però tutto il personale che lavorava in questo
settore non è riciclabile: o si trova nelle aziende qualcuno che li
riprende, sennò questi lavoratori dove vanno? Questo è il lato
debole, che non è costruibile così a priori. Anche con tutte le
regole che adesso evolvono, anche con gli appalti che si è cercato
di fare, non di dimensioni macroscopiche ma di dimensioni più
piccole, affinché possano accedere anche le nostre aziende, su
sollecitazione di tutti, c'è un limite: si arriva fino a lì. Ormai
da fuori Valle arrivano in modo intensivo le richieste e le
presenze sul nostro territorio, il che naturalmente non agevola.
Questo vale per le grandi imprese, ma vale anche per il settore dei
servizi, che una volta veniva regolato a livello locale e adesso è
sparito... Sono quindi, tutti questi, dei problemi che credo
debbano essere anche capiti in relazione a questo, poi non è una
discussione sul bilancio, è una discussione sulla variazione,
quindi limitiamola a quello che è, però la tendenza è questa.
Presidente -
Possiamo prendere a questo punto in
considerazione gli ordini del giorno. Ha chiesto la parola la
Consigliera Certan, ne ha facoltà.
Certan (ALPE) -
Aspettavo che ci desse l'ordine degli
ordini del giorno. Seguo quanto ci avete dato con i numeri, quindi
con quest'ordine del giorno i nostri gruppi chiedono al Governo
regionale in questo momento...
Presidente -
Chiedo scusa, collega Certan, i numeri li
avete messi voi, li avete chiesti voi, quindi ovviamente vanno
discussi seguendo l'ordine.
Certan (ALPE) -
...pensavo che voi in qualche modo li
chiamaste...
Presidente -
L'ordine è in funzione di quelli che avete
presentato.
Certan (ALPE) -
...avevo già iniziato ad illustrarlo,
grazie Presidente. Con quest'ordine del giorno chiediamo al Governo
regionale di intervenire in questo momento per risolvere in qualche
modo la diatriba che è nata fa ARER, Federcasa e i CAF in sede di
compilazione delle dichiarazioni dei redditi e sia data la
possibilità agli inquilini degli alloggi di edilizia residenziale
della Valle d'Aosta di poter usufruire, ricorrendo alla
presentazione a questo punto del modello unico nel mese di
settembre, della detrazione fiscale prevista dalla legge: di 900
euro per i redditi inferiori a 15.493 euro e di 450 euro per
redditi sino a 30.987 euro.
Questa nostra richiesta nasce dal fatto che, in sede di
compilazione della dichiarazione dei redditi, quest'anno molti
inquilini titolari dei contratti ARER non hanno potuto usufruire
della detrazione con il modello 730 ed è scaduto questo il 22
luglio. Non hanno potuto usufruire di questa detrazione, che
ricordo essere abbastanza importante, così importante che - faccio
un esempio - ci sono dei casi con affitti di 20 euro al mese con un
reddito di 7 mila euro annui, che possono detrarre - ed è una
detrazione secca, non si scala da altre detrazioni - 900 euro,
quindi capite che 900 euro su 7 mila annui di reddito sono una
cifra importante. Questa possibilità l'anno scorso era stata
possibile, quest'anno no. Parto un po' dall'inizio: per il triennio
2014-2016 la normativa nazionale (DL n. 47/2014) consente ai
titolari dei contratti di locazione di alloggi sociali utilizzati
come abitazione principale una detrazione d'imposta di 900 euro per
redditi inferiori a 15.493 euro e 450 euro per i redditi sino a
30.987 euro. È una detrazione particolare, diversa dalle altre
detrazioni, perché comporta un rimborso anche se detta detrazione
non trova capienza nell'imposta pagata. Si tratta quindi di un
importante contributo per le persone che hanno un reddito molto
basso.
La definizione di alloggio sociale è data dal decreto
ministeriale del 22 aprile 2008: "
Unità immobiliare adibita ad
uso residenziale in locazione permanente, che svolge la funzione di
interesse generale...
", eccetera. A tale requisito quindi
corrispondono gli alloggi di edilizia residenziale pubblica gestiti
in Valle d'Aosta dall'ARER, come indicato dalla legge regionale n.
3/2013 relativa proprio alle politiche abitative, che all'articolo
15 prevede che gli alloggi di edilizia residenziale siano
considerati alloggi sociali. Anche Federcasa, a cui l'ARER è
associata, ha sempre considerato gli alloggi di edilizia
residenziale pubblica come alloggi sociali, tant'è che per gli
stessi ha indicato agli enti associati di non pagare IMU e TASI
proprio perché sono alloggi sociali, come previsto dalla normativa
vigente proprio per questi alloggi. Nella compilazione della
dichiarazione dei redditi quest'anno invece sono sorti dei dubbi
sull'interpretazione del significato di alloggio sociale, dal
momento che la normativa relativa alle agevolazioni fiscali in
materia di IMU distingue alloggi sociali e alloggi di edilizia
pubblica, introducendo quindi questo dubbio che non tutti gli
alloggi di edilizia residenziale pubblica possano rientrare nella
categoria di alloggi sociali.
C'è stata a riguardo anche un'interrogazione parlamentare del
Senatore Mirabelli del PD e la risposta del Governo conferma il
carattere sociale degli alloggi di edilizia residenziale pubblica,
ma in risposta a questo Senatore il Governo dice: "si rappresenta
l'opportunità di precisare che, laddove la natura di alloggio
sociale non risulti espressamente nel contratto di locazione, il
proprietario dell'alloggio - che in questo caso in Valle d'Aosta è
l'ARER - dovrà rilasciare al locatario un'attestazione in cui sia
specificato, analogamente a quanto previsto per la dichiarazione
IMU, che l'immobile possiede le caratteristiche e i requisiti
previsti dal decreto ministeriale del 22 aprile 2008".
In sede di dichiarazione dei redditi i coordinamenti dei CAF
hanno dato disposizione di non procedere all'applicazione della
detrazione fiscale per gli alloggi di edilizia residenziale
pubblica in mancanza di una dichiarazione espressa di appartenenza
alla categoria sociale da parte dell'ente proprietario (ARER).
Purtroppo i contratti di locazione dell'ARER non indicano che gli
alloggi sono di tipo sociale e inoltre l'ARER non rilascia
dichiarazioni in tal senso avendo ricevuto disposizioni da
Federcasa di astenersi dal farlo, c'è una circolare. In definitiva
a farne le spese sono i cittadini e i locatari, che già hanno
chiaramente delle difficoltà economiche, però in definitiva succede
che i CAF aspettano che sia l'ARER che attesti che gli alloggi sono
sociali, l'ARER, pur avendo come riferimento operativo la legge
regionale che indica chiaramente il carattere sociale degli
alloggi, si rifiuta di attestarlo, la Federcasa da una parte
sostiene che gli alloggi sono di tipo sociale, dall'altra dà
disposizioni agli enti associati di non rilasciare dichiarazioni
nel timore di incorrere in un errore interpretativo della legge;
nel contempo però dispone che non venga pagata l'IMU, tralasciando
quindi i dubbi interpretativi quando la cosa la riguarda. Il
Governo interpella l'Agenzia delle entrate e riconosce il carattere
sociale degli alloggi di edilizia residenziale pubblica, ma rimanda
agli enti proprietari la responsabilità di attestarlo. In tutto
questo, per quanto riguarda la dichiarazione dell'anno 2014, è dato
per certo che vi sono stati casi in cui i CAF hanno applicato la
detrazione lo scorso anno, probabilmente non ancora a conoscenza
dell'indirizzo scelto a livello centrale da Federcasa - non lo
sappiamo - ma non vi sono dubbi sul fatto che quest'anno nessun
titolare di contratto ARER abbia potuto usufruire della detrazione
e noi riteniamo essere veramente molto negativo questo passaggio. È
forse possibile che in tutta la Valle d'Aosta non vi sia un solo
alloggio di edilizia residenziale pubblica considerabile di tipo
sociale? Ripeto: ci sono dei casi di affitti pagati 20 euro al mese
con un reddito di 7 mila euro annui, quindi i 900 euro sono
assolutamente importanti.
Noi chiediamo che il Governo intervenga e in qualche modo,
proprio per l'utilità e l'importanza di questa detrazione, permetta
a questi inquilini di presentare almeno nel mese di settembre, come
abbiamo scritto nell'ordine del giorno, in sede di presentazione
del modello unico, tutta la documentazione di modo che possano
avere questa detrazione, che chiaramente adesso andrà più avanti.
Aspettiamo la risposta.
Presidente -
Ha chiesto la parola il collega Farcoz, ne
ha facoltà.
Farcoz (UV) -
Per chiedere una sospensione per una
riunione di maggioranza.
Presidente -
La sospensione è concessa.
La seduta è sospesa dalle ore 17:32 alle ore 17:50
.
Rosset (Presidente) -
Riprendiamo i lavori. Siamo in
discussione generale dopo l'illustrazione dell'ordine del giorno n.
1 presentato da ALPE e Gruppo Misto. C'è qualcuno che vuole
intervenire? Per la risposta da parte del Governo, ha chiesto la
parola l'Assessore Baccega, ne ha facoltà.
Baccega (SA) -
Consigliera Certan, chi le ha illustrato
la problematica certamente era competente rispetto a questa
materia, problematica che sicuramente l'Assessorato ha affrontato
con grande determinazione attraverso una serie di incontri con
l'ARER e di confronti con Federcasa. La sua illustrazione è
perfetta, quindi non fa una grinza, io la do per assodata; il
discorso è che gli alloggi di edilizia residenziale pubblica non
sono considerati, nemmeno dal Governo, alloggi sociali. Federcasa
ha chiesto al Governo di dichiararsi in questo senso rispetto a
quali sono gli alloggi considerati sociali, rispetto agli alloggi
di edilizia residenziale pubblica che vengono assegnati con bandi
di ERP e ancora, da questo punto di vista, il Governo non si è
pronunciato, per cui, attraverso i pareri anche di Federcasa, non
vengono considerati in questi termini.
Non credo che ci sia una diatriba in corso tra ARER e Federcasa,
perché l'atteggiamento è univoco, soprattutto con i CAF. Esaminerò
la questione nel percorso, ma, per quanto riguarda quest'impegno,
diciamo che abbiamo già approfondito e quindi noi, rispetto a
questa impegnativa, non concordiamo con quanto lei ci
evidenzia.
Presidente -
Ci sono richieste di intervento? Ricordo che
stiamo discutendo dell'ordine del giorno n. 1. Ha chiesto la parola
la Consigliera Certan, ne ha facoltà.
Certan (ALPE) -
Certo, il gruppo ALPE di solito, quando
presenta qualche iniziativa, è perché crede di dover portare
proprio la voce anche di problematiche che i cittadini hanno
riscontrato e quindi generalmente cerchiamo di non portare cose non
veritiere o problematiche non reali. Lei mi dice che il Governo non
ha dato risposta: il Governo ha interpellato l'Agenzia delle
entrate e ha riconosciuto il carattere sociale degli alloggi di
edilizia residenziale pubblica, semplicemente ha rimandato agli
enti proprietari la responsabilità di dichiararlo. Vale quindi la
pena di ritornare un attimo sul fatto che, se veramente vi fosse
una differente classificazione degli alloggi nell'ambito
dell'edilizia residenziale, perché non viene individuato un
criterio per definire sociale un alloggio? Secondo logica, il
criterio dovrebbe essere per reddito dal momento che il decreto
ministeriale del 2008 per definire gli alloggi sociali fa proprio
riferimento a "persone disagiate non in grado di accedere ad
alloggi del libero mercato". La legge concede benefici fiscali per
alloggi sociali occupati da inquilini con reddito sino a 30 mila
euro, che non pare essere neanche proprio una miseria.
Relativamente agli alloggi ARER, gli inquilini con reddito
superiore a 30 mila euro quindi sarebbero comunque esclusi dalla
detrazione fiscale, come dice il decreto-legge. Anche per quanto
riguarda la definizione all'articolo 1 del decreto del 22 aprile
2008 dell'alloggio sociale come "unità immobiliare adibita ad uso
residenziale in locazione permanente che svolge la funzione di
interesse generale, nella salvaguardia della coesione sociale, di
ridurre il disagio abitativo di individui e nuclei familiari
svantaggiati..." ci sembra che sia assolutamente aderente a questo
e che non vada a fare questa distinzione, tant'è che Federcasa ha
dato disposizioni che non venga pagata l'IMU. Pertanto non ha avuto
dubbi sul fatto che non devono pagare l'IMU su questi alloggi
perché gli alloggi di edilizia residenziale e gli alloggi sociali
vengono equiparati per quanto riguarda l'IMU da dover pagare,
quando però bisogna permettere la detrazione o meno agli inquilini,
invece solleva dei dubbi. Crediamo che sia un modo un po' ambiguo
di considerare un articolo di legge, considerare anche una
definizione - come ha detto lei - e per quello credevamo che
davvero il Governo regionale volesse prendersela in carico questa
problematica, poi mi fa piacere che lei lo abbia già fatto. Sta di
fatto che tutti i locatari che rientrano in questa casistica
attualmente non potranno avere questa detrazione e credo che sia
davvero uno svantaggio che si somma ad un altro svantaggio,
soprattutto in alcuni casi. È chiaro che c'è un ventaglio di casi
che rientrano in questi tipi di alloggi, però le ho portato prima
un caso: 20 euro di affitto pagato su 7 mila euro di reddito annuo,
e credo che 7 mila euro sia molto diverso da 30 mila, per cui ci
sono davvero casi che necessitavano di questa detrazione. Io sono
un po' stupita dal fatto di non voler neanche prendere in
considerazione l'eventualità di occuparsene, mi auguro che l'estate
porti consiglio e che per il mese di settembre si proceda
diversamente.
Presidente -
Ricordo che stiamo discutendo dell'ordine
del giorno n. 1 presentato da ALPE e dal Gruppo Misto. Non ci sono
altre richieste di intervento. Dichiaro aperta la votazione
sull'ordine del giorno. La votazione è chiusa.
Presenti: 30
Votanti: 30
Favorevoli: 6
Contrari: 24
Il Consiglio respinge l'ordine del giorno.
Ordine del giorno n. 2 presentato da ALPE e Gruppo Misto. Chi lo
illustra? Ha chiesto la parola il Consigliere Chatrian, ne ha
facoltà.
Chatrian (ALPE) -
Solo due settimane fa abbiamo
affrontato il bilancio 2015 della Casa da gioco. Dato che parliamo
di rendiconto, di situazione di disponibilità di cassa, di
liquidità, di situazione del nostro modello, non parlare di Casa da
gioco oggi non ci sembrava corretto. Il collega Perron capisce che
un giocattolino che registra ogni anno 18-20-21-22 milioni di euro
di perdita di esercizio, in un momento dove facciamo il punto della
situazione, ed è stato fatto da parte sua, da parte del Presidente,
da parte di chi è intervenuto...una diagnosi abbastanza
approfondita... Dal punto di vista politico questo, secondo il
nostro punto di vista, è un ordine del giorno sicuramente non
amministrativo, dato che nell'ultimo Consiglio avete espresso la
volontà di cercare delle strade alternative, diverse, delle
ipotesi, delle soluzioni diverse per gestire la Casa da gioco, gli
hotel, il Centro congressi e il Centro benessere, questo è un
ordine del giorno non di buon senso, di più. Immagino sia legittimo
che la maggioranza al suo interno si confronti, prenda le sue
iniziative, ma in un'Assemblea parlamentare io penso che sia
d'obbligo il fatto che tutto il Consiglio regionale abbia le pari
informazioni di cosa state mettendo in campo, di come le state
mettendo.
Come vede, collega Perron, non ci soffermiamo, chi è interessato
alla situazione della nostra Casa da gioco...non sono i 60 giorni,
se avete bisogno di 30 giorni in più, non è il cuore di
quest'ordine del giorno. Io penso che sia un ordine del giorno
assolutamente votabile proprio vista la drammaticità della
situazione. Chiediamo all'Assessore al bilancio, finanze e
patrimonio, per quanto riguarda il fatto di esplorare nuove
ipotesi, di "trasmettere al Consiglio regionale, entro 60 giorni,
una relazione esaustiva in merito alle ipotesi di soluzioni
vagliate per le nuove modalità di gestione della Casa da gioco di
Saint-Vincent". Questa è un po' la
mission
, l'obiettivo di
quest'ordine del giorno e, come dicevo prima, dato che avete
ipotizzato e ventilato che c'è la possibilità di un'eventuale
gestione privata della Casa da gioco, il nostro gruppo non si
opporrà alla ricerca di nuove e più efficienti modalità di gestione
dello stesso vista la drammaticità e la situazione in essere.
Chiediamo ai Consiglieri e al Governo regionale di sostenere
quest'ordine del giorno. Come ho detto, non è un problema di tempi,
60 giorni, se per fine settembre è troppo poco il tempo, comunque
possiamo tranquillamente emendare la proposta che oggi vi
sottoponiamo.
Presidente -
Vi sono richieste di intervento? Se non ci
sono altre richieste, chiudo la discussione generale. Ha chiesto la
parola l'Assessore Perron, ne ha facoltà.
Perron (UV) -
Il collega Chatrian è molto bravo a tentare
di legare un tema a lui molto caro, come quello del Casinò, ma mi
permetto in punta di piedi di dire che legare questo ragionamento
al momento del rendiconto della Regione è un po' fuori tema. Il
tema che lei evoca conserva comunque sempre la sua attualità, ne
abbiamo parlato approfonditamente per un giorno intero lo scorso
Consiglio regionale e io per primo ho riconosciuto la necessità su
questo argomento di fare il punto della situazione e di dover
lavorare in tempi celeri per immaginare delle soluzioni radicali
sul tema della Casa da gioco. Io sono assolutamente cosciente che
la Giunta regionale deve accelerare nella ricerca delle soluzioni,
in questo senso abbiamo lavorato e stiamo lavorando in sinergia con
la nuova Direzione della Casa da gioco, abbiamo chiesto la
predisposizione alla nuova Dirigenza di un piano che, dal loro
punto di vista, presenti un indirizzo, una direzione di marcia a
lungo termine da poter presentare al socio, quindi alla proprietà.
In questo senso credo che, non appena sarà pronto, sarà
immaginabile un confronto approfondito in commissione.
Abbiamo riaffermato, collega Chatrian, di non essere alla
ricerca di un privato; l'abbiamo detto, l'abbiamo scritto nel
programma di legislatura che non precludevamo nessuna ipotesi,
quindi da lì a dire che stiamo procedendo alla ricerca di nuove
soluzioni...non è esattamente così. Io quindi sono cosciente di
lavorare in tal senso, credo che vada data un'accelerazione, non
ritengo sia necessario impegnare con un ordine del giorno a
lavorare in tale direzione, abbiamo l'assoluta sensibilità di
doverlo fare. In questo senso ritengo di mantenere aperto un
rapporto con la commissione consiliare competente, dove sono
presenti tutte le forze politiche e, non appena ci saranno delle
soluzioni che il Governo regionale e la maggioranza intendono
proporre, sarà mia cura presentarle nel più breve tempo possibile e
in modo approfondito alla commissione consiliare competente. Da
questo punto di vista, quindi non ravviso nessuna necessità di
impegnarci con un ordine del giorno e su questo noi ci
asterremo.
Presidente -
Ci sono richieste di intervento per la
replica? Ha chiesto la parola il Consigliere Chatrian, ne ha
facoltà.
Chatrian (ALPE) -
Sono leggermente sconcertato dal non
accoglimento. Mi sembra che da sempre, nel momento in cui si
discute un rendiconto, una variazione di bilancio, un assestamento,
si cerca di fare il punto della situazione, lo stato dell'arte del
nostro modello, dei punti di forza e di criticità. Ci sembrava,
come gruppo ALPE, che questa fosse una criticità in questo momento
non indifferente, per cui l'impegno è molto chiaro e diretto, non
parla di privatizzazioni, di esternalizzazioni, ma se non ritenete
interessante da parte vostra far avere a tutto il Consiglio
regionale una relazione esaustiva in merito alle ipotesi delle
soluzioni vagliate per le nuove modalità di gestione. Lei ritiene
che siamo andati fuori tema, se siamo andati fuori tema...un
giocattolino che perde - oggi parlavamo di qualche milione di euro
sul DL n. 88 questa mattina - quasi 20 milioni di euro all'anno a
livello di perdita di esercizio...oggi se siamo andati fuori tema,
non so quale potrebbe essere il tema principale da discutere oggi.
Comunque, prendiamo atto della vostra chiusura totale: cosa
vostra.
Quando sarete interessati di farci sapere e conoscere le ipotesi
che il Direttore generale, o chi per esso, sta vagliando, noi
saremo presenti e cercheremo di portare il nostro contributo. Il
dramma però principale è che questo giocattolino in questo momento
drena risorse pubbliche in maniera violenta e, se facciamo la somma
degli ultimi anni, pesano veramente sulla testa di tutti i
valdostani.
Presidente -
Ha chiesto la parola il Consigliere
Gerandin, ne ha facoltà.
Gerandin (GM) -
Ho ascoltato quanto ha detto l'Assessore.
Io sono un po' più ottimista rispetto al collega Chatrian, nel
senso che io prendo il suo impegno personale come un punto di
partenza e sarò molto attento a ricordarglielo, anche in un lasso
di tempo relativamente breve, che si proceda nella direzione che
lei ha annunciato. Peraltro, è un punto importante del vostro
programma di governo...
(interruzione del Presidente della Regione, fuori
microfono)
...che ho condiviso: io questo passaggio l'ho condiviso e non ho
timore di dirlo. Peraltro, Presidente, quando ho condiviso questo
passaggio - visto che lei me ne ha dato l'occasione -, io al mio
gruppo di appartenenza di prima ho chiesto anche di introdurre
quella che doveva essere una richiesta di assunzione di
responsabilità di chi aveva portato il Casinò in questa situazione.
Visto che lei ha toccato il tema, approfitto per dire che, visto
che era un punto condiviso, io nel mio gruppo - lo può testimoniare
il mio Capogruppo - avevo posto anche questa richiesta. Chiaramente
non è passata, ma era per avere il quadro completo della mia
posizione personale su questo punto, ma è del tutto indifferente
chiaramente.
Quello che volevo dire è esclusivamente che, contrariamente a
quello che ha detto l'Assessore, io sono convinto che, quando si
parla di assestamenti di bilancio e di variazioni di bilancio
importanti - in questo caso non è assestamento, è una variazione di
bilancio -, quando si parla dell'approvazione di un consuntivo,
soprattutto quando si parla di una società che molto opportunamente
chi mi ha preceduto ha ricordato avere circa 18-19 milioni di
deficit
annuale, di sbilancio, e ci tengo a ricordare che ha
ancora 29 milioni iscritti di imposte anticipate, che potranno
essere eventualmente contabilizzate, o comunque vengono
contabilizzate ma potranno essere veramente utilizzate solo quando
ci sarà un utile...io ci tenevo proprio a sottolineare l'importanza
di fare presto, perché può darsi che a breve sarà di nuovo
necessario intervenire per una ricapitalizzazione di questa
società. Prima di arrivare ad una ricapitalizzazione, ad una
richiesta di sottoscrizione di capitale, io penso sia quanto mai
opportuno arrivare ad un'analisi, che poi deve essere un'analisi -
molto correttamente lei ha ricordato - di un modello di gestione
privato, su cui concordo, come qualcuno mi ha ricordato.
Presidente -
Non ci sono altri interventi. Dichiaro
aperta la votazione sull'ordine del giorno n. 2 presentato da ALPE
e dal Gruppo Misto. La votazione è chiusa.
Presenti: 32
Votanti: 7
Favorevoli: 7
Astenuti: 25 (Baccega, Bertschy, Bianchi, Borrello, Donzel,
Fabbri, Farcoz, Follien, Fosson, Grosjean, Guichardaz, Isabellon,
La Torre, Lanièce, Marguerettaz, Marquis, Nogara, Péaquin, Perron,
Restano, Rollandin, Rosset, Testolin, Laurent Viérin, Marco
Viérin)
Il Consiglio non approva.
Ordine del giorno n. 3 presentato da ALPE e Gruppo Misto.
Qualcuno vuole illustrarlo? Chiede la parola il Consigliere Roscio,
ne ha facoltà.
Roscio (ALPE) -
Quest'ordine del giorno del gruppo ALPE e
del Gruppo Misto si riferisce in particolar modo all'articolo 3,
riguardante la promozione di un deposito fiscale di carburanti e
oli combustibili, del DL n. 86. Quest'ordine del giorno ha la
motivazione che, nel momento in cui il disegno di legge è stato
presentato in commissione, è arrivato un po' come una novità, mi
sembra che anche i colleghi di maggioranza non conoscessero i
dettagli dell'operazione fino in fondo, né mi sembra che nei famosi
27 punti di legislatura sia contenuta questa questione del deposito
fiscale, però è un'operazione interessante sotto il punto di vista
delle possibilità di vantaggi per la Valle d'Aosta: si parla di
circa 17 milioni di euro l'anno a seconda degli andamenti dei
consumi.
Ho ascoltato attentamente l'illustrazione dell'Assessore Perron,
che ha illustrato dicendo che è comunque un'iniziativa importante,
e su questo non abbiamo nulla da ridire, effettivamente è una cosa
importante visti i ritorni per la Regione. È anche vero che questo
articolo ha avuto diverse formulazioni perché la commissione ha già
introdotto un primo emendamento, successivamente - ho visto adesso
- è arrivato un secondo emendamento, forse a riprova che
l'operazione forse non è così chiara e così ben definita, al di là
del fatto che poteva essere interessante come ricadute per la Valle
d'Aosta.
Qui vengo a parlare un po' del metodo perché l'Assessore ha
detto che - mi sono segnato le parole -: "è importante partire,
bisogna dare un mandato, dal punto di vista legislativo, per
operare e poi faremo le perizie". Qua noi riscontriamo
un'illogicità nella cosa, anche perché nel disegno di legge si dice
che c'è già una stima, quindi se la stima è stata fatta senza
nessuna perizia, ci chiediamo com'è potuta arrivare, quale
motivazione ha spinto ad arrivare a quella stima: perché 6 milioni
di euro e non 7 e non 10 se a monte non c'è nessuna perizia,
nessuna valutazione? Questa non è l'unica cosa perché vi sono delle
questioni irrisolte anche tecniche non secondarie: quanto sarà la
volumetria di questo deposito fiscale? Ad oggi non è dato sapere.
Quale sarà la localizzazione migliore e la localizzazione più
sicura di questo deposito? Ad oggi, in una breve nota che ci è
stata consegnata a seguito della nostra sollecitazione in
commissione, si dice che c'è un solo sito che potrebbe ospitarlo,
ma nulla viene detto sulla localizzazione, se la localizzazione
consentirà o meno ampliamenti. In più si rimanda ad un articolo del
decreto legislativo n. 504/1995, dove si dice che si può arrivare
ad attuare un regime di deposito fiscale, però si dice che: "il
regime del deposito fiscale - questo è stato omesso nel parere - è
consentito per le raffinerie e per altri stabilimenti di produzione
dove si ottengono oli minerali e altri prodotti sottoposti ad
accisa". Si parla quindi di impianti che lavorano in qualche modo,
non solo i depositi. Questo nella legge non è contemplato, ma è
un'altra cosa su cui bisognerebbe fare chiarezza.
Dal nostro punto di vista, è positivo il fatto che si possano
avere degli introiti aggiuntivi derivanti dalle accise per il
consumo in Valle d'Aosta, è altrettanto positivo che si faccia
l'ipotesi di una riserva che possa servire per eventi catastrofici,
va molto meno bene il metodo che si è seguito. Noi vorremmo che,
prima di dare seguito all'operazione, ci fosse la dovuta chiarezza
su cosa si intende fare, come lo si intende fare, dove lo si
intende fare; in caso contrario vorrebbe dire: "dateci carta
bianca, dopodiché vedrete". Questo accordo di fiducia magari la
vostra maggioranza ve lo dà, ma capite che noi qualche perplessità
in più ce l'abbiamo.
Ci sembra che la logica della procedura sia un po' invertita e
per questo noi vorremmo che si facesse la dovuta chiarezza e che il
Consiglio si esprimesse in base a questo. Anche perché, siccome
stiamo parlando di volumi di gasolio e carburanti che sono di circa
50 mila tonnellate all'anno - il che vorrebbe dire, se devo
metterli in un contenitore, un cubo da 40 metri di lato, non una
robetta proprio insignificante -, vorremmo che su questo ci fossero
delle perizie che attestassero bene cosa si vuole fare e come.
Magari lei, Assessore, lo sa, ma a noi non è dato sapere, neanche
la commissione è stata messa in condizione di conoscere le modalità
dell'operazione.
A margine di questo una piccola osservazione. Si è parlato
prima, quando si discuteva del rendiconto, del DL n. 85, anche
della crisi dell'edilizia e di tutte le iniziative che vengono in
campo anche legate al contenimento energetico degli edifici: da un
lato, si fanno delle azioni che ad oggi non ci sembra che abbiano
questa grande ricaduta, ma in prospettiva si vorrebbe che la
ricaduta sul contenimento energetico andasse avanti, quindi questo
dovrebbe comportare un molto minore ricorso all'utilizzo del
gasolio come combustibile da riscaldamento; anche questo
trend
quindi, a meno che l'Assessore ci dica: "no, noi
vogliamo puntare...il futuro è il gasolio". Vi è quindi una
discrepanza tra le cose che dice un Assessore e quelle che dice un
altro Assessore, ma prenderemo atto se...in questo caso... L'idea
di andare in questa direzione, però, vorrebbe dire che si punta
molto sul gasolio e molto meno invece sul contenimento energetico,
quindi sarebbe da capire quale delle due scelte la Regione deve
mettere in campo; in ragione di questo, fare delle valutazioni
anche tecniche per capire di depositi si intendono fare, quali
volumetrie e non sto a ripetere quello che ho già detto.
Per venire al nostro ordine del giorno, a noi sembra che
approvare e dare seguito, così com'è scritto, anche se c'è stato un
piccolo emendamento, che dice: "andiamo in commissione ad
illustrare"...a noi sembra che la logica sia invertita: prima di
dare seguito a questo articolo, si deve fare la dovuta chiarezza
circa le modalità che si intendono mettere in campo, solo dopo si
può andare a chiedere la fiducia al Consiglio per andare a
completare l'operazione. Ci sembra che questa sia la logica
corretta da seguire, ma poi l'Assessore ci dirà meglio.
Presidente -
Ci sono altri interventi? Per la replica, ha
chiesto la parola l'Assessore Perron, ne ha facoltà.
Perron (UV) -
Intervengo molto brevemente. Onestamente io
non capisco questa sorta di processo alle intenzioni, nel senso che
se c'è un'iniziativa - e noi gradiremmo che ce ne fosse più di una
anche da parte dell'opposizione - che porta in quest'aula un'idea
in grado di creare delle entrate per l'Amministrazione regionale,
se ci permette, valutiamola! Ben vengano le iniziative che
quest'aula ha la capacità di mettere in piedi per creare delle
nuove entrate per il bilancio regionale. Discutiamo spesso di come
spalmare la spesa, di dove andare a collocare la spesa, dove sono i
settori prioritari da finanziare, ma purtroppo troppo poco abbiamo
la forza e la capacità di portare qui delle iniziative che creino
nuove entrate per l'Amministrazione regionale. Qui abbiamo fatto
soltanto questo: constatato che c'era una modifica - e l'ho già
spiegato prima, non credo di doverlo ripetere - del modello o della
modalità con la quale noi rileviamo le accise, questo è pervenuto
in seguito ad una sentenza della Corte, ci siamo mossi molto
semplicemente con nessuna tempistica particolare per immaginare
un'idea che ci permettesse la possibilità di tenere qui le accise
che derivano dall'olio combustibile usato per il riscaldamento.
In una prima fase quindi molto semplicemente, collega Roscio,
noi abbiamo immaginato un articolo che prevedesse la costruzione di
un deposito fiscale, c'è stato un solo emendamento, ce n'è uno
adesso in aula che amplia il passaggio in commissione, credo che di
questo non si possa che essere d'accordo, il Governo regionale su
questo sarà assolutamente d'accordo di dettagliare ogni passaggio
in commissione, ma di dire: ampliamo la facoltà. Se in una prima
fase abbiamo immaginato la costruzione, in una seconda fase abbiamo
proposto di ampliare la facoltà al Governo regionale di poter
procedere in tal senso anche - sottolineo "anche" - attraverso
l'acquisizione di quote societarie.
Io non credo quindi che sia compito, collega Roscio, del
Consiglio regionale oggi soffermarsi sulla perizia: se la perizia
viene fatta prima, viene fatta dopo, viene fatta durante. Va da sé
ed è ovvio che noi procederemo rispettando tutti i parametri, tutte
le valutazioni, tutte le normative, ci prendiamo la libertà di
poter valutare se è più opportuno procedere con la costruzione di
un nuovo deposito o di procedere all'acquisizione di una quota
societaria. Ho già spiegato più di una volta in commissione cosa
significa l'acquisizione di una quota societaria: permette di
verificare se esiste una società che dispone di tutte le
autorizzazioni che, essendo autorizzazioni di prodotti che lei
citava, sono autorizzazioni ottenibili in anni; acquisendo la quota
societaria si è sin da subito nella condizione di poter operare,
tutto lì. Non c'è nessuna
arrière-pensée
, nessun
ragionamento particolare: c'è un'esigenza molto sincera, molto
genuina dal nostro punto di vista di procedere in fretta perché
prima realizziamo questo prima introitiamo le accise, quindi va da
sé che se c'è questa necessità - e un emendamento è stato
predisposto dai Capigruppo in tal senso - di informare la
commissione di come procedere, abbiamo la disponibilità di
informarla. Per il resto ci date la possibilità di poter procedere,
di lavorare sin da subito in questa direzione per le motivazioni
che abbiamo esposto. Ad oggi quindi io non ravviso anche su questo,
e me ne dispiace, la necessità e l'opportunità di accettare
un'impegnativa in questo senso, pertanto su questo atto ci
asterremo.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Ho ascoltato attentamente la risposta
del collega Perron, ma ben venga se ci sono delle soluzioni per
reperire risorse, disponibilità da subito, ma è sul come. La
proposta che noi facciamo, dal nostro punto di vista, è importante:
non mettiamo il carro davanti ai buoi. Ci state lavorando
sicuramente, avete delle proiezioni sicuramente, state mettendo in
campo, costruendo l'operazione, se poi con un privato direttamente,
indirettamente o con delle compartecipazioni - oltretutto è stato
emendato due volte l'articolo, la prima con la possibilità
autorizzata alla partecipazione in società già operanti e adesso
l'ultima con l'inserimento della deliberazione della Giunta
regionale attuativa - ma proprio perché, come dice lei, ben venga,
noi con quest'ordine del giorno, che è tutto politico, non è
amministrativo...ma da dove spunta fuori che promuove per i 6
milioni di euro? In commissione, come gruppo, avevamo chiesto delle
delucidazioni, anche per i colleghi, perché mi sembra una buona
parte dei commissari non avevano informazioni su questo articolo 3,
che comunque è importante. Io l'ho definita l'unica novità della
variazione di bilancio, poi è una mia definizione, voi potete dire
che la novità sono i 22 milioni della sanità, per noi la novità è
questa. Se questa è la novità, facciamola bene! La facciamo
talmente bene che cerchiamo di proporre un ordine del giorno in cui
si dice: "impegniamo il Governo regionale a subordinare
l'applicazione...", ma non mettendoci di traverso, chiedendo
all'Assessore competente, perché noi all'Assessore Donzel abbiamo
chiesto in commissione delle delucidazioni, poi ho chiesto delle
delucidazioni all'Assessore Perron, che ci ha fatto pervenire una
piccola
memo
, dove ci spiega cosa ad oggi è stato fatto.
Abbiamo sorriso un attimo leggendo il punto n. 5, perché questo
punto di un atto dell'amministrazione pubblica ci dice: "situazione
della trattativa in corso e documentazione ufficiale". Noi abbiamo
fatto delle domande puntuali in commissione: "la trattativa per
l'acquisizione sarà affrontata a seguito dell'entrata in vigore
dell'articolo in questione". Oggi noi stiamo trattando la
variazione di bilancio, dove viene inserita la disponibilità fino a
un massimo di 6 milioni di euro, per questo motivo la norma
proposta stima in 6 milioni il costo complessivo. Ovviamente si
dovrà procedere ad acquisire le perizie necessarie per procedere
all'acquisto: questo è quello che noi abbiamo come documento.
L'ordine del giorno che vi proponiamo è...scusate, ma forse non
possiamo operare una strada naturale, che è quella di..."in merito
alla promozione di un deposito fiscale di carburanti e di oli
combustibili alla presentazione a questo Consiglio - indubbiamente,
o alla commissione competente - di una dettagliata perizia tecnica
sul deposito...", e questo è il discorso del valore. Poi la parte
importante su "eventuali impianti collegati, oltre al
business
plan
relativo all'operazione, con la definizione delle modalità
gestionali, volte ad evitare interferenze con gli operatori privati
del settore".
Quest'ordine giorno va nella vostra stessa direzione, però da un
altro punto di partenza: viste le potenzialità dell'articolo 3,
viste le potenzialità poi di avere delle ricadute al più presto per
quanto riguarda le accise, prima di inserire dei soldi in
finanziaria, in variazione di bilancio, scopriamo tutte le carte
nelle sedi opportune. Voi vagliate tutte le ipotesi possibili e
immaginabili all'interno del Governo e della maggioranza e poi si
inseriscono i soldi fra tre mesi, fra sei mesi. In più c'è anche
una criticità che voi conoscete meglio di noi, o di me, che è
quella del punto di vista urbanistico, collega Perron: se ci sono
delle criticità, non mettiamo adesso delle liquidità in campo:
questo era lo spirito dell'ordine del giorno.
Concludo dicendo: ben venga, evviva, troviamo delle soluzioni,
ma facciamole bene, c'è la possibilità, facciamole bene.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
L'Assessore mi ha tirato in causa già
due volte, a questo punto assolutamente devo risponderle. Una parte
della risposta me l'ha anticipata il collega Roscio: è dal 1995 che
si poteva fare questa cosa, quindi mi sembra strano che arrivi
adesso in fretta e furia. Lei ha citato la sentenza del Consiglio
di Stato, se non sbaglio, ma non cita il fatto che se l'avessimo
avuto già sul nostro territorio, le avremmo già comunque prese,
quella sentenza ha semplicemente cambiato la gestione.
Detto questo, aggiungo ancora una cosa: io non ho detto quale
sarebbe stata la soluzione, l'ho ipotizzata. È chiaro poi che se
tre indizi fanno una prova, è quello che sta venendo fuori, ma io
non ho detto che quella sarebbe stata la soluzione: io ho soltanto
detto che se si fosse scelta la società all'interno del comune di
Aosta, ci sarebbero stati dei problemi, è questo, non ho detto
altro, tant'è che se veramente vuole fare tutto come da programma,
allora quest'ordine del giorno lo dovrebbe assolutamente approvare.
Fa una relazione tecnica, valuta tutte quante le possibilità e poi
si decide quanto spendere, invece voi siete arrivati già con il
totale fatto.
Per quanto riguarda poi la bellissima frase che ha detto
all'inizio del suo secondo intervento, nel quale ha citato il
fatto: "ben venga quando abbiamo delle possibilità per far degli
introiti", e non solo per spendere, io sono d'accordissimo con lei.
C'è solo un piccolo problema: ogni volta che trovate una soluzione
per far degli introiti, guarda caso, c'è sempre il trucco sotto o,
meglio, in questo caso non è ancora palese che ci sia il trucco, ma
potrebbe esserci, è già successo in passato per tante altre cose.
Assessore, uno comincia ad avere un leggero sospetto, plausibile da
parte nostra: che certe operazioni sono mascherate in un modo per
farle diventare in un altro. Uno come me mantiene il beneficio del
dubbio rispetto a quello che viene detto, poi magari non succede
quello che ho previsto, vorrà dire che le dirò che questa volta
avete fatto una cosa fatta bene. Vediamo cosa succede. Capisce,
Assessore? Quando vi facciamo delle proposte, qualunque esse siano,
per dare maggiore chiarezza e trasparenza su ciò che avviene
all'interno dell'Amministrazione e all'interno delle società
partecipate, 9,9 volte su 10 sono bocciate. Il fatto che poi ci
provochi dicendo pure che dovremmo dare delle soluzioni e che non
siamo propositivi, diventa un po' esagerato. Lei capisce che alla
fine, provocazione per provocazione, andiamo avanti in questo modo,
perché non siete assertivi, nel senso che, quando uno vi fa una
proposta, la valutate per quella che è e poi dite: "va bene", "non
va bene", "si potrebbe migliorare", "si potrebbe modificare questa
parte", "si potrebbe togliere questa parte", no, voi quando
qualcuno vi dà un'idea, magari buona, la prendete, la cassate sul
momento, poi all'occorrenza presentate voi un disegno di legge del
tutto simile, e non dite che non è vero, perché è quello che fate
normalmente!
Per concludere questo breve intervento, se lei veramente ha
l'onestà intellettuale di dire che l'operazione non è già conclusa,
quest'ordine del giorno lo vota perché non c'è niente di male in
esso; se vuole, il mio emendamento è un po' provocatorio, ma questo
no.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Sapete come la penso, nel senso che la
Valle d'Aosta se non sarà capace nel breve tempo di aumentare le
entrate, difficilmente, anche portando a casa un buon principio
come quello del pareggio di bilancio, riuscirà a dare una
prospettiva alla Valle d'Aosta. Io l'ho sempre detto in quest'aula,
lo ribadisco, il pareggio di bilancio è un ottimo obiettivo ad una
condizione: una Valle che cresca, che sappia aumentare le entrate e
le disponibilità finanziarie.
Dico questo come premessa perché, quando ho sottoscritto
quest'ordine del giorno, non avevo ancora letto l'emendamento
presentato dalla maggioranza. Ora, Assessore, a me pare che
l'emendamento presentato dai quattro Capigruppo di maggioranza vada
nella direzione giusta, almeno, a mio parere, è assolutamente
condivisibile, ma ci tenevo a sottolineare che quest'ordine del
giorno è a complemento di quell'emendamento, almeno per come lo
leggo io. Se mettessi in discussione l'articolo 3 del DL n. 66,
avreste probabilmente ragione ad essere titubanti, ma quello
propone semplicemente un articolo 3 del DL n. 66 modificato in
quella direzione, come propongono gli emendamenti, io non ci vedo
nulla di male magari a presentare a questo Consiglio, prima di
prendere una decisione così importante, qualcosa che avvalori il
discorso di una scelta tecnica e del modello gestionale. Questo,
tra le altre cose, metteva in discussione il fatto che sul primo
testo non c'era neanche una forma di tutela, di non concorrenza al
privato; sull'emendamento c'è questo, per cui è nella giusta
direzione. Questo era nato esclusivamente, a mio parere, per poter
condividere qualcosa di più, perché non mette in discussione i
contenuti e propone di cancellare l'articolo 3 del DL n. 86,
prevede esclusivamente, una volta trovata una soluzione tecnica e
una situazione gestionale, di rendere partecipe quest'aula, che, a
mio parere, non è l'aula di per sé, sono i cittadini, perché è un
sistema anche per tranquillizzare i cittadini. Poi, sappiamo
benissimo che a volte si opera più con un discorso di allarmismo e
un deposito è comunque un qualcosa di importante che potrebbe
creare anche allarme, se non è spiegato bene e comunque condiviso.
Io veramente lo vedrei ad integrazione degli emendamenti che i
Capigruppo hanno presentato. È la mia opinione.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
Su questo argomento un po' mi ha preceduto
il collega Gerandin. Volevo intervenire per specificare la nostra
posizione, perché, proprio in considerazione di questo passaggio
molto importante, a nostro avviso, che è questo articolo e che
caratterizza - come ha detto il collega Chatrian - un po' anche
questa nostra legge, abbiamo chiesto, come Consiglieri, come
Capigruppo, di emendare l'articolo per poter riuscire in
commissione a fugare tutti i dubbi, specificare quelle che saranno
le applicazioni della legge, in modo da dare la trasparenza
assoluta a questa operazione, che bisogna sempre tenere conto che
ha come obiettivo finale - quello lo abbiamo detto tutti - di
introitare le accise, che purtroppo adesso ci siamo persi, così da
dare un
input
, una specie di sviluppo alla nostra regione.
Il collega Chatrian diceva che si potrebbe fare questo senza dover
impegnare questi 6 milioni, ma, da quello che so io, qui c'è
un'autorizzazione, non c'è un impegno...
(interruzione di un Consigliere, fuori microfono)
...6 li andremo a discutere, proprio vedremo in commissione -
prima di tutto si dice: "fino a 6" e non si dice: "6" - quali
saranno le reali condizioni per attuare questo tipo di piano, in
assoluta chiarezza che vogliamo tutti.
Presidente -
Non ci sono altre richieste di intervento.
Dichiaro aperta la votazione sull'ordine del giorno n. 3 presentato
da ALPE e dal Gruppo Misto. La votazione è chiusa.
Presenti: 33
Votanti: 7
Favorevoli: 7
Astenuti: 26 (Baccega, Bertschy, Bianchi, Borrello, Donzel,
Fabbri, Farcoz, Follien, Fosson, Grosjean, Guichardaz, Isabellon,
La Torre, Lanièce, Marguerettaz, Marquis, Nogara, Péaquin, Perron,
Restano, Rini, Rollandin, Rosset, Testolin, Laurent Viérin, Marco
Viérin)
Il Consiglio non approva.
Ordine del giorno n. 4 presentato da ALPE e Gruppo Misto. Chi lo
vuole illustrare? Ha chiesto la parola il Consigliere Chatrian, ne
ha facoltà.
Chatrian (ALPE) -
Sarò sintetico nell'illustrare
quest'ordine del giorno, perché stamattina ne abbiamo parlato a più
riprese; fino all'anno scorso la cosa non era trasparente, io
immagino, penso e sono sicuro, vista anche la tranquillità del
Responsabile delle finanze, che c'era comunque un controllo. Nel
confronto di prima si diceva: se tutti avessero fatto così...in
qualsiasi famiglia, a maggior ragione al momento in cui si
gestiscono soldi pubblici...i conti non tornerebbero. Abbiamo
voluto presentarlo - spero che si approvi almeno questo - con un
duplice obiettivo: "impegnare il Presidente e l'Assessore
competente a garantire il monitoraggio attento e circostanziato
delle modalità e dei tempi di rientro del debito..." fuori bilancio
2015; "ad agire affinché gli Assessori e le strutture dirigenziali
tornino ad agire nell'assoluto rispetto delle disposizioni
nazionali che regolano i bilanci pubblici, ma anche nel rispetto -
noi diciamo - del Consiglio regionale stesso...", soprattutto di
voi colleghi di maggioranza che votate i bilanci preventivi in
quest'aula. Ripeto: questo non è il gioco delle parti, questa è
trasparenza amministrativa e politica, perché altrimenti qualsiasi
Assessore che non ha disponibilità in bilancio decide di forzare e
mettere in campo dei debiti fuori bilancio, dei soldi che non ci
sono sul bilancio e poi saranno regolarizzati sei mesi dopo.
Il
Far West
, collega Perron, quindi era stato utilizzato
proprio come termine legato a
plus on est...et plus on
rigole
e se uno decide di forzare, va a vanificarsi un bilancio
triennale, quello che dovrebbe teoricamente programmare una
pianificazione dal punto di vista politico-amministrativo: questo è
l'impegno che chiediamo al Presidente e all'Assessore. Immagino che
questo sia quanto meno sostenuto, ripeto, non tanto dalla Giunta,
ma soprattutto dai colleghi di maggioranza, Consiglieri che votano
i bilanci triennali e mi sembra corretto che tutti stiano nelle
disposizioni, poi se si devono modificare i bilanci, si fanno delle
variazioni di bilancio come nelle migliori famiglie.
Presidente -
Ha chiesto la parola l'Assessore Perron, ne
ha facoltà.
Perron (UV) -
Il tenore di quanto lei scrive, collega
Chatrian, non è un tenore molto lusinghiero nei confronti di ciò
che è stato fatto: dà quasi la sensazione che all'interno del
Governo regionale si sia legittimato chissà cosa. Io credo di aver
già detto molto semplicemente, sia in commissione che
nell'esposizione questa mattina, che tutta la procedura che abbiamo
fatto è una procedura all'insegna della trasparenza e della
legalità, di quello che facciamo oggi e di quello che è successo,
poi che fosse necessario richiamare tutti ad una più attenta e
puntuale programmazione, l'abbiamo detto e l'abbiamo
riconosciuto.
Detto questo, io credo che va da sé, collega Chatrian, che noi
garantiamo il monitoraggio attento e circostanziato delle modalità
dei tempi di rientro del debito fuori bilancio: è quello che
abbiamo scritto in norma di legge, quindi è ovvio, va da sé, è
pleonastico che succeda questo. Se poi lei vuole che noi informiamo
il Consiglio regionale di ciò che succede, io prendo l'impegno,
quando questo sarà regolarizzato, ad informare.
Volevo aggiungere che - e l'ho spiegato stamattina, ma lo ripeto
- la nuova normativa che ci obbliga a questo passaggio obbligherà,
qualora sorgessero in futuro situazioni di questo genere, a tornare
puntualmente e regolarmente in Consiglio regionale, quindi va da sé
che il Consiglio regionale sarà regolarmente informato su ciò che
succederà.
Sul punto n. 2 io mi permetto - anche qui in punta di piedi - di
dire che, laddove lei dice che "le strutture e gli Assessori
tornino ad agire nell'assoluto rispetto delle disposizioni" sembra
quasi che fino adesso si sia legittimato e si sia avallato quello
che lei cita nelle premesse: un qualcosa fuori dalle regole, fuori
dalle disposizioni. Credo di avere ampiamente spiegato che così non
è stato, e così non è, quindi noi non possiamo impegnarci su un
ordine del giorno che ci indica di dover andare in questa
direzione, pertanto su questo ci asterremo.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Non so se utilizzare il termine "in
punta di piedi" o meno...
des deux l'une
, nel senso che ne
abbiamo parlato questa mattina: ci sono stati dei debiti fuori
bilancio, negli altri anni è successo comunque, ma non è stato reso
pubblico per ovvi motivi che non stiamo qui a declinare e che oggi
ci siamo detti, mi sembrava politicamente, non tanto dal punto di
vista amministrativo... Il collega Testolin - abbiamo discusso
questa mattina del DL n. 88 sull'agricoltura - avesse avuto il peso
politico del collega Aurelio a forzare la mano: un milioncino in
più, un milioncino e mezzo in più nel 2015, penso che avrebbe dato
qualche risposta in più; per fare un esempio pratico.
Questo non è un discorso "in punta di piedi", non banalizziamo:
il problema non sono i 500 mila euro o 1 milione di euro su un
impianto così ampio, lo sappiamo, ma ne va anche della dignità
politica di ogni singolo dicastero, Assessore! Poi, secondo
l'Assessore Perron, siamo stati troppo zelanti, ma abbiamo chiesto
al Presidente della Regione e all'Assessore competente di
monitorare la situazione, lo stato dell'arte, le scelte che vengono
prese dall'Assemblea, in sintesi questo documento dice quello. Se
Testolin deve forzare la mano su due leggi su cui non c'è copertura
finanziaria, si fa una variazione di bilancio. Questo è il senso di
questo nostro ordine del giorno.
Presidente -
Ci sono altri interventi? Ha chiesto la
parola il Consigliere Gerandin, ne ha facoltà.
Gerandin (GM) -
Semplicemente per riallacciarmi a quello
che diceva prima l'Assessore perché non vorrei ci fossero
malintesi. Il riconoscimento del debito fuori bilancio è una
procedura del tutto legittima, ci mancherebbe, è quanto prevede e
impone il n. 118, per cui non è neanche facoltà riconoscerlo o
meno. Una volta il privato o comunque un soggetto danneggiato da un
debito fuori bilancio non aveva le tutele che vengono espresse in
questo momento nella pubblica amministrazione con il decreto n.
118, perché avrebbe dovuto attivare tutta una serie di procedure.
In questo caso il decreto n. 118 è chiarissimo: prevede l'obbligo
di riconoscere il debito fuori bilancio e l'obbligo di pagarlo, per
cui su questo siamo assolutamente in linea. Perché si è verificato
questo in tale contesto? Perché, applicando il n. 118, la Regione -
bisogna dircelo fino in fondo - per la prima volta si trova davanti
ad una norma sul debito fuori bilancio. Addirittura non c'è una
normativa di riferimento sul debito fuori bilancio per le Regioni;
per il debito fuori bilancio si applicano gli articoli n. 193 e il
n. 194 del Testo unico degli Enti locali, perché fino ad oggi
questa regola si applicava solo per gli Enti locali.
La preoccupazione che ne deriva, Assessore, non è quella della
legittimità del riconoscimento del debito fuori bilancio, che è del
tutto legittima, anzi, obbligatoria: la preoccupazione deriva dal
fatto che, visto anche il pregresso, l'interpretazione della Corte
dei conti per quello che riguarda gli Enti locali, perché
l'applicazione di riferimento è il Testo unico degli Enti locali,
il rischio vero e proprio di tutta questa operazione non sono le
responsabilità di quest'aula, che andrà a riconoscere il debito
fuori bilancio, sono le responsabilità del dirigente, che, a
conoscenza di non avere risorse sufficienti per arrivare a coprire
la spesa non preventivata perché regolarmente, soprattutto legata
al discorso dei trasporti, c'era una rendicontazione mensile, per
cui si sapeva già all'atto dell'approvazione dell'assestamento di
bilancio che le risorse non erano sufficienti per coprire gli
ultimi tre mesi...il fatto grave è che la politica non ha ascoltato
le sollecitazioni di questi dirigenti, che si sono trovati di
fronte ad una scelta: o interrompere il servizio per i disabili,
che non mi pare proprio una cosa ottimale, oppure assumersi la
responsabilità di vedersi contestati dalla Corte dei conti dei
provvedimenti sui debiti fuori bilancio. Su questo non si fanno
sconti, guardate che ci sono delle sentenze che hanno condannato
dei dirigenti, che addirittura avevano capienze sul capitolo e non
hanno fatto gli impegni. Immaginatevi di fronte a quella che può
essere la Corte dei conti, perché questo provvedimento ha l'obbligo
di essere trasmesso alla Corte dei conti, vedete un po' quale sarà
il rischio effettivo: che, malgrado le sollecitazioni, perché erano
a conoscenza che il capitolo non era sufficientemente capiente, non
potevano fare impegni, la politica probabilmente ha deciso comunque
di mandare avanti questo provvedimento, comunque non prendendosi le
responsabilità...
(interruzione di un Consigliere, fuori microfono)
...è così, abbia pazienza, le abbiamo sentite in commissione
queste cose, lo stesso relatore La Torre ha detto delle
cose...rileggetevi cosa è stato detto, non ha salvato la politica
da questi debiti fuori bilancio, tutt'altro: ha detto che la
politica era a conoscenza di questi debiti.
Il vero problema, secondo me, è che nel futuro bisogna evitare
probabilmente di prendere delle decisioni dal punto di vista
politico che poi responsabilizzino o facciano incorrere i
dirigenti...che in questo momento hanno tutto il mio sostegno
perché probabilmente a fronte di una decisione così difficile, non
c'era altra via che non comunque assumersi la responsabilità di non
interrompere un servizio così importante, però, quando avete
approvato l'assestamento di bilancio del 2015, la Giunta, o
comunque in quella fase una parte della politica era già a
conoscenza che le risorse non erano sufficienti perché la
rendicontazione era mensile, questo è registrato, è agli
atti...
(interruzione del Presidente della Regione, fuori
microfono)
...Presidente, è così, mi dispiace che lei non condivida, ma è
così. È questo, secondo me, che preoccupa: che si metta davanti a
delle responsabilità qualcuno che magari non ha colpe.
Questo era quanto ci tenevo a dire perché la legittimità
dell'atto è indubbia e pertanto volevo richiamare ad una
particolare attenzione in futuro per evitare di reperire delle
risorse... Quando ci sono delle manifestazioni, o comunque ci sono
delle esigenze del tutto particolari, si trovano le risorse, però
quando si tratta di trovare magari delle risorse per mantenere un
servizio così importante, a volte si fa finta di non sentire, o
comunque non si recepiscono queste risorse, mettendo tutta una
serie di persone di fronte a delle responsabilità che, a mio
parere, sono assolutamente sproporzionate rispetto alla
responsabilità della scelta che hanno.
Presidente -
Non ci sono altre richieste di intervento.
Dichiaro aperta la votazione sull'ordine del giorno n. 4 presentato
da ALPE e dal Gruppo Misto. La votazione è chiusa.
Presenti: 32
Votanti: 7
Favorevoli: 7
Astenuti: 25 (Baccega, Bertschy, Bianchi, Borrello, Donzel,
Fabbri, Farcoz, Follien, Fosson, Grosjean, Guichardaz, Isabellon,
Lanièce, Marguerettaz, Marquis, Nogara, Péaquin, Perron, Restano,
Rini, Rollandin, Rosset, Testolin, Laurent Viérin, Marco
Viérin)
Il Consiglio non approva.
Ordine del giorno n. 5 presentato da ALPE e dal Gruppo Misto.
Per l'illustrazione, ha chiesto la parola il Consigliere Chatrian,
ne ha facoltà.
Chatrian (ALPE) -
Nella piccola relazione che abbiamo
fatto come gruppo ALPE nel valutare il rendiconto e la variazione
di bilancio abbiamo utilizzato tre concetti forti, semplici, ma è
difficile trovare delle soluzioni: il primo, meno burocrazia; il
secondo, tempi certi garantiti dall'Amministrazione: il terzo,
risposte chiare, ecco perché vi abbiamo presentato quest'ordine del
giorno. Stiamo parlando dell'annualità 2015 denominata ex "Verde
agricolo", affrontata diverse volte in quest'aula, dove i tempi
certi non ci sono, dove le risposte chiare non ci sono, dove la
burocrazia è altissima e dove la politica non ha fatto bene il suo
lavoro, perché altrimenti non saremmo qui a discuterne.
Pochi mesi fa avete deciso di mettere in campo uno strumento;
noi non abbiamo solo criticato, ma abbiamo cercato delle soluzioni
alternative più efficienti, più efficaci e più rapide e a costo
zero soprattutto per gli agricoltori valdostani. Per chi non è del
mestiere o del settore e che non conosce a fondo la cosa, altre
Regioni stanno liquidando l'annualità 2015. Siamo a fine luglio, lo
strumento che avete messo in campo tre mesi fa non sta dando dei
buoni frutti - lo ha detto l'Assessore Testolin qualche settimana
fa -, nel senso che è bassissimo il numero di agricoltori che
finora hanno fatto ricorso all'anticipazione tramite Finaosta
pagando l'istruttoria e pagandoci degli interessi sopra. Lo
strumento che avete messo in campo quindi non funziona, non è
valido; non è il gruppo di ALPE a dirlo, non è Chatrian, ma sono i
risultati certificati che dicono che lo strumento messo in campo
non è utilizzato.
Noi oggi presentiamo un ordine del giorno dicendo che sono soldi
dovuti, sono tanti soldi, sono gli unici soldi praticamente che
devono essere certi, sono le tre misure più importanti:
l'agroambientale, le indennità compensative e il benessere animale,
che rappresentano la parte più corposa nel PSR, ed è la parte più
importante a misura che arriva direttamente nelle tasche
dell'agricoltore, a condizione che uno abbia tutti i parametri: le
locazioni o le proprietà coltivate, verificate e controllate.
La proposta che facciamo al Governo e a voi Consiglieri di
maggioranza è di "impegnare il Governo regionale ad individuare,
entro 45 giorni - anche qui "entro 45 giorni", poi se ci chiedete
di emendare e mettere "60 giorni", non è lì il problema -, una
soluzione per anticipare i corrispettivi netti delle indennità
spettanti al settore agricolo per l'annualità 2015, senza che spese
o costi supplementari siano posti a carico dei singoli
agricoltori". Questa è la proposta che sottoponiamo a voi colleghi,
a voi Consiglieri e Governo regionale, proprio tenendo in mente le
considerazioni che facevamo questa mattina: che il cittadino mai
come in questo momento si aspetta da un ente pubblico efficienza,
efficacia, tempi certi e soprattutto risposte chiare.
Dalle ore 18:59 assume la presidenza il Vicepresidente Marco
Viérin.
Viérin M. (Presidente) -
Ha chiesto la parola il collega
Nogara, ne ha facoltà.
Nogara (UVP) -
Su questo tema per diverse volte, per
diverso tempo ho portato in aula queste problematiche e penso che
adesso la problematica principale - ho letto il suo ordine del
giorno, collega - non è tanto di anticipare nei 45 giorni, ma io mi
auguro, come penso di aver capito, anche da incontri che
l'Assessore ha avuto, che nei 45 giorni ci siano i pagamenti del
PSR da parte di Roma. Vista una mezza assicurazione che è stata
data, io auspicherei che anche nel periodo estivo, quando si può,
si vada a Roma per pungolare ancora la Presidenza di AGEA affinché
questo avvenga. Ora come ora, sarebbe da dare un anticipo: finora
si è dato un anticipo dell'80 percento a chi lo ha chiesto, con dei
costi che purtroppo chi ne aveva assolutamente bisogno ha dovuto
sostenere. Io adesso non so se, anche volendo, l'Amministrazione
regionale un'operazione del genere la possa fare, con che fondi.
Questo non lo so, sarebbe da chiedere probabilmente all'Assessore
alle finanze. La cosa principale è che si continui a spingere visto
che le assicurazioni verbali date da AGEA all'Assessore e
all'Assessorato sono che dovrebbero essere pagati entro il mese di
settembre. Con questa speranza auspico che il personale di AREA e
il personale dell'Assessorato continuino ad insistere con Roma
affinché questo periodo, questo tempo sia sempre...anzi magari che
venga anticipato.
Presidente -
Non vedo altre richieste, pertanto chiudo la
discussione generale. Per la replica, ha chiesto la parola
l'Assessore Testolin, ne ha facoltà.
Testolin (UV) -
Questa è la riproposizione di una
proposta che era già stata avanzata nel mese di aprile quando il
Governo, sulla scorta di criticità che toccavano, e toccano
tuttora, soprattutto il panorama agricolo degli allevatori, aveva
messo in campo delle misure che andavano nell'ottica delle misure
che erano state attrezzate anche a livello nazionale e che anche lì
avevano dei costi per la loro attivazione, sia per l'anticipazione
della PAC, peraltro con delle percentuali intorno al 70 percento
del premio dovuto. Questa è stata una scelta per dare una risposta
- che è una risposta avvenuta in tempi celeri - per cercare di dare
la liquidità a quelle aziende che ne avevano bisogno in tempi molto
brevi, non per incentivare un avvicinamento al credito, perché
evidentemente chi non ha bisogno di liquidità e può cercare di
aspettare i pagamenti che deve avere evidentemente non ha alcun
motivo di avvicinarsi a delle opportunità che l'Amministrazione ha
messo in atto, in alternativa, peraltro, ad altre iniziative che
erano già state intraprese dal mondo del credito per agevolare chi
aveva bisogno di anticipazioni sul verde agricolo.
La risposta, che è stata già parzialmente anticipata dal
collega, perché ne avevamo in qualche modo condiviso i passaggi, è
una risposta che rispecchia esattamente quello che è stato detto
nella risposta alla vostra interrogazione dello scorso Consiglio
regionale. In un recente contatto con i vertici di AGEA alla fine
del mese di giugno era stato prospettato e calendarizzato un
insieme di interventi che sarebbero partiti da giugno per arrivare
a settembre per dare una risposta alle istruttorie di pagamento,
che sarebbero propedeutiche alla liquidazione dei premi anche per
la nostra Regione. Due settimane fa io avevo annunciato che il 20
ci sarebbe stato un incontro con il nuovo Direttore di AGEA,
incontro che c'è stato: abbiamo avuto modo di esplicitare tutta una
serie di problematiche, che sono state analizzate anche all'interno
di questo Consiglio, tra le quali la prima era quella dei tempi per
il pagamento dell'annualità 2015. Questo è stato recepito in
maniera precisa da parte del nuovo Direttore di AGEA, che è anche
tecnicamente preparato e che, arrivando da una realtà regionale, sa
le impellenze degli agricoltori, non soltanto in Valle d'Aosta ma
in tutta Italia, perché le problematiche poi si ripresentano un po'
su tutto il territorio nazionale. Il suo impegno, seppur verbale,
preso all'interno di quell'incontro, alla presenza anche dei
tecnici regionali (sia l'Autorità di gestione che il Direttore di
AREA), è stato quello di far sì che il calendario, così come
prefissato per l'istruttoria ai pagamenti, vedrà il suo compimento
entro il mese di settembre, per poter cominciare ad effettuare
questi pagamenti, quindi credo che lo sforzo debba andare in questa
direzione.
Per quanto riguarda la disponibilità da parte
dell'Amministrazione regionale, c'è stato il supporto con
quest'anticipazione al 90 percento, che io credo chi aveva
necessità di liquidità abbia sfruttato. Per chi fortunatamente non
ha un'impellenza così pressante, credo che la risposta migliore sia
di riuscire a sollecitare ancora AGEA affinché rispetti questo
impegno di modo che il pagamento possa partire dalla fine di
settembre. Con questa valutazione il nostro sarà un voto di
astensione.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Abbiamo ascoltato attentamente la
risposta dell'Assessore, l'impegno che ha messo in campo in queste
ultime settimane, dopo aver avuto anche l'incontro con il nuovo
Direttore, quindi noi oggi ritiriamo quest'ordine del giorno. Lei
oggi ci ha detto che, entro settembre, se ho capito bene, ci
dovrebbero essere i primi pagamenti dell'annualità 2015. Ci
dispiace che tutti gli sforzi amministrativi che avete messo in
campo ad aprile, maggio e giugno praticamente siano stati inutili,
serviti a poco. Dobbiamo dirci le cose anche come stanno,
altrimenti parliamo veramente a vanvera, ma il nostro obiettivo,
l'unico obiettivo è quello di far arrivare al più presto risorse
che spettano alle nostre aziende, ai nostri agricoltori. Lei oggi
si è assunto l'impegno, ci ha detto che per settembre l'annualità
sarà pagata, erogata, quindi ritiriamo l'ordine del giorno che
abbiamo presentato.
Presidente -
L'ordine del giorno n. 5 presentato da ALPE
e dal Gruppo Misto viene quindi ritirato. Passiamo all'esame
dell'ordine del giorno n. 6, presentato sempre da ALPE e Gruppo
Misto. Ha chiesto la parola il collega Roscio, ne ha facoltà.
Roscio (ALPE) -
Su quest'ordine del giorno noi
espressamente richiamiamo l'articolo 4 del DL n. 86, e non solo:
anche l'emendamento che è stato predisposto a seguito dell'articolo
4, che si riferisce alla tematica dei rifiuti, in particolar modo
al tributo speciale per lo smaltimento in discarica, dove si fanno
alcuni ragionamenti: da un lato si dice, in maniera corretta, tutto
quello che viene introitato dal tributo speciale viene utilizzato
principalmente - noi vogliamo sperare - per diminuire la produzione
di rifiuti, che comunque è una cosa che da sempre abbiamo
sollecitato, anche perché ovviamente, se dovessimo mettere una
regola, è che il miglior rifiuto è quello che non si produce,
quindi da quel lato non possiamo che essere felici. Per quanto
riguarda la determinazione del tributo, vi è un aumento dello
stesso per chi conferisce...o, meglio, vede un aumento del tributo
per chi non raggiunge gli obiettivi di legge e una riduzione per
chi invece raggiunge gli obiettivi di legge scaglionati e mutuati
direttamente dal decreto legislativo nazionale, e questo ci sembra
un atto dovuto, né più, né meno che un adeguamento.
C'è un però ed è quello su cui vorremmo andare un po' oltre: da
un lato gli obiettivi, i livelli di legge sono obiettivi minimi,
non sono obiettivi a cui tendere, e questo è stato anche recepito
nel nostro nuovo piano regionale di gestione dei rifiuti, ma vorrei
fare alcune riflessioni soprattutto sui dati che sono recentemente
stati pubblicati dall'Osservatorio regionale sui rifiuti, con dati
recenti (2015), dove vi sono ancora oggi, anche tenendo conto degli
abitanti equivalenti, dei sottoambiti che hanno una produzione di
rifiuti che è enorme: senza gli abitanti equivalenti, siamo oltre
gli 800 chili per abitante all'anno; con gli abitanti rimaniamo
comunque sull'ordine dei 500 chili. Tanto per avere un raffronto,
ci sono amministrazioni esistenti in Italia dove l'ordine di
grandezza è quasi 10 volte inferiore, e questi sono dati esistenti.
Oltretutto, andando anche a vedere le analisi merceologiche che si
fanno sui rifiuti che vengono smaltiti in discarica, facendo una
somma sulle medie, si può vedere che il 50 percento circa di quello
che viene conferito potenzialmente sarebbe recuperabile. Ciò quindi
vuol dire che i margini di miglioramento rispetto a quello che noi
abbiamo messo in campo sono ancora ampi, quindi, da un lato,
produzione alta, dall'altro, comunque ampi margini di
miglioramento, anche intervenendo sulla discarica. Perché dico
questo? Perché ad oggi una cosa che mi sembra ormai passata e
condivisa è che la discarica è un valore, cioè preservare quanto
più possibile la discarica e protrarre la sua vita è un valore che
viene riconosciuto a tutti i livelli e viene riportato anche nel
piano di gestione dei rifiuti.
In più qual è la conseguenza possibile dell'applicazione di
questa norma? Se da un lato si dice che vado ad introdurre dei
meccanismi premianti o penalizzanti a carico dei sub-ATO - e questo
è corretto -, manca però un passaggio, perché il sub-ATO che fa
male pagherà di più; quello che farà bene pagherà di meno. Che
succede però? Nel sub-ATO, soprattutto in quello che fa male, ci
saranno comunque dei cittadini invece che lavorano bene, che
vorrebbero vedersi riconosciuto il merito di fare bene la raccolta
e cercare di contenere la produzione, senza il passaggio ulteriore
quest'applicazione vedrebbe questi cittadini penalizzati. A noi
sembra che questa cosa sia ingiusta, perché invece noi vorremmo che
i cittadini bravi vengano premiati, non penalizzati. Siccome è
emerso qualche Consiglio fa che c'è comunque all'opera un
team
che sta lavorando per la tariffazione puntuale,
l'applicazione ai cittadini, quindi introdurre anche ai cittadini
quei meccanismi che sono riconosciuti, ed è prevista nel piano
regionale l'introduzione a partire dal 2017 dei meccanismi che
vedano il riconoscimento dell'utenza e l'applicazione di quel
principio del "chi inquina paga", quindi "tanto meglio faccio,
tanto più riesco a risparmiare".
Siccome alcune iniziative sono partite, abbiamo visto la
risistemazione di alcune frazioni come il multimateriale, che vede
anche dei risultati positivi; abbiamo visto che è partita in alcuni
sottoambiti la raccolta dell'organico, che è una cosa che abbiamo
sollecitato da tempo, il passaggio ulteriore che ci sembra molto
opportuno è che ad oggi si vada ad accelerare anche
sull'introduzione dei metodi tariffari. Come? L'Assessore faccia la
sua parte. È vero che l'Assessorato non può entrare a gamba tesa
nelle decisioni dei sottoambiti perché quello spetta ai
sottoambiti, ma comunque l'Assessore ha facoltà di presentare delle
linee guida precise per i sottoambiti, che poi hanno facoltà di
adeguarsi oppure no, ma sarà una loro precisa responsabilità quella
di dire: "io non mi adeguo e non faccio pagare ai cittadini".
L'Assessorato però nel frattempo ha dato le linee guida per
ottemperare a questo. Noi vogliamo che ognuno per le proprie
competenze faccia quello, e noi su questo chiediamo di accelerare.
L'Assessore metta in campo le indicazioni che consentono ai
sottoambiti di andare avanti e poi sarà compito dei sottoambiti
cercare di andare avanti, ma a quel punto non potrà più nessuno
dire che la Regione non ha comunicato cosa si può fare. In questo
modo, anticipando i tempi del piano, non ci sarebbero più scusanti
a carico dei cittadini. Quello che noi vogliamo è che i cittadini
paghino correttamente proporzionalmente in base alla frazione che
non si può riciclare, che è quella che poi non trova nessun
incentivo a nessun titolo, ed è quello che invece poi comporta un
costo per lo smaltimento come invece noi abbiamo detto: lo
smaltimento andrebbe ridotto il più possibile perché dobbiamo
preservare la discarica, sennò dobbiamo pensare di fare altro.
Presidente -
Non ci sono altre richieste di intervento,
chiudiamo la discussione generale. Per la replica, la parola
all'Assessore Bianchi, ne ha facoltà.
Bianchi (UV) -
Non sto a ripercorrere, come lei ha già
ben descritto, tutti i passaggi che sono stati fatti in
quest'ultimo anno per quanto riguarda il discorso dei rifiuti ed è
indubbio - come è stato peraltro riconosciuto - che, avendo scritto
nel piano rifiuti, il discorso della tariffazione puntuale, lo
condividiamo.
Mi permetta di fare un passaggio perché nelle premesse lei fa
riferimento ad alcuni dati dell'Osservatorio del 2015: chiaramente
diciamo anche che la riorganizzazione dei flussi è stata fatta dal
1° giugno 2015, quindi quel miglioramento si riferisce solamente a
6 mesi su 12. Vi è quindi in atto un miglioramento sulle
percentuali di raccolta differenziata anche notevole rispetto alla
media regionale di qualche anno fa. Chiaramente il miglioramento
sarà ancora più consistente nel momento in cui tutti i sub-ATO
avranno attivato la raccolta dell'organico, perché - come ha
spiegato anche lei - la raccolta dell'organico è proprio
propedeutica anche a migliorare qualitativamente tutti gli altri
flussi, proprio come qualità della raccolta.
Fatte queste considerazioni, si conferma che le linee guida
contenenti le indicazioni per la riorganizzazione dei servizi di
gestione dei rifiuti all'interno dei nuovi sub-ATO, quindi dei
cinque tanto per capirci, sono state completate per quanto di
competenza dell'Assessorato, come ho avuto modo di dire un po' di
tempo fa, ma devono essere integrate con la documentazione in corso
di predisposizione in collaborazione con gli uffici del CELVA, in
modo particolare per gli aspetti convenzionali per la
formalizzazione dei nuovi sub-ATO, nonché di tutti gli aspetti per
la regolamentazione dei servizi, la determinazione delle tariffe e
l'applicazione della riduzione. Sto pensando anche per esempio ai
programmi dei computer all'interno di ogni
Unité
.
Le linee guida pertanto saranno utilizzate dai nuovi sub-ATO una
volta costituiti per la predisposizione dei nuovi piani di sub-ATO,
piani che conterranno anche i piani economico-finanziari e
tariffari che costituiranno la base per la determinazione delle
tariffe e l'applicazione agli utenti della tariffa puntuale
attraverso le riduzioni della quota parte di tariffa afferente agli
oneri di smaltimento di rifiuti - come diceva lei - del flusso
indifferenziato.
In relazione a quanto ho detto appare chiaro che l'attivazione
del sistema complessivo di gestione, anche
amministrativa...soprattutto amministrativa, sarà possibile solo
successivamente alla formazione ufficiale dei nuovi sub-ATO e
all'adozione degli atti di competenza dagli stessi conseguiti, ivi
compresa l'adozione del regolamento per la determinazione
dell'applicazione della tariffa, atto che dovrà definire le
modalità di applicazione della famosa legge di "chi inquina paga".
Proprio per queste motivazioni, quindi per tutto il quadro
amministrativo, noi non ci possiamo impegnare su quest'ordine del
giorno, benché condividiamo il principio di accelerare questa
situazione, quindi noi ci asterremo.
Presidente -
Ha chiesto la parola il Consigliere Roscio,
ne ha facoltà.
Roscio (ALPE) -
Noi con quest'ordine del giorno cosa
chiediamo? Fondamentalmente partiamo da un punto oggettivo della
situazione della Valle d'Aosta, che è sì in miglioramento, ma il
problema è che noi siamo partiti con notevole ritardo rispetto ad
altre realtà; non per colpa dell'Assessore, ma il quadro è quello.
Noi, rispetto ad altre realtà, anche di montagna, anche turistiche,
siamo partiti con un notevole ritardo. Se andiamo a vedere Roma, è
sicuramente peggio della Valle d'Aosta, però il discorso, dal
nostro punto di vista, è cercare di vedere chi è un po' più bravo e
chi ha fatto meglio, non rispetto a quelli che fanno peggio. Vero è
che l'abbiamo scritto nel piano regionale e ci sono delle
indicazioni ben precise, ma quello che noi volevamo, il nostro
obiettivo era accelerare il più possibile i tempi. Su questo noi
avremmo gradito un impegno dell'Assessore nel dire: farò di tutto
per spingere in quella direzione e farò di tutto anche perché i
sub-ATO, che pure dovranno avere il loro percorso anche di gestione
amministrativa, ma comunque si sentano un po' il fiato sul collo
per arrivare a questo. Dico di più: cercare di avere non solo
l'applicazione della tariffa, ma una tariffa che sia quanto più
possibile omogenea su tutto il territorio della Valle. Su questo
quindi noi ci sentivamo di sollecitare, perché è il momento in cui
sono emersi i dati: fino a poco tempo fa non erano pubblicati, ma
anche vedendo i dati, noi riteniamo che un'accelerazione in tal
senso bisogna darla: bisogna darla proprio perché più passa il
tempo meno possibilità di utilizzo dell'impiantistica esistente
abbiamo per la collettività. Vuol dire quindi che noi andiamo a
mangiarci dei pezzi di discarica che non saranno più recuperabili
in seguito: questo dobbiamo cercare in tutti i modi di evitarlo se
non vogliamo ricorrere ad utilizzare il famoso quarto lotto. Da
questo punto di vista, quindi noi continuiamo a seguire, e
apprezziamo l'impegno dell'Assessore, ma avremmo gradito veramente
un'accelerazione e un impegno di più sui tempi.
Dalle ore 19:23 riassume la presidenza il Presidente
Rosset
.
Rosset (Presidente) -
Possiamo pertanto porre in
votazione l'ordine del giorno n. 6 presentato da ALPE e dal Gruppo
Misto. Dichiaro aperta la votazione. La votazione è chiusa.
Presenti: 33
Votanti: 7
Favorevoli: 7
Astenuti: 26 (Baccega, Bertschy, Bianchi, Borrello, Donzel,
Fabbri, Farcoz, Follien, Fosson, Grosjean, Guichardaz, Isabellon,
La Torre, Lanièce, Marguerettaz, Marquis, Nogara, Péaquin, Perron,
Restano, Rini, Rollandin, Rosset, Testolin, Laurent Viérin, Marco
Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK