Consiglio Regionale della Valle d'Aosta - Oggetto del Consiglio n. 4137 del 27 gennaio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4137 del 27 gennaio 1993 - Resoconto
OGGETTO N. 4137/IX Intendimenti della Regione conseguenti
alla costituzione, da parte dell'Ilva-Cogne, di una nuova società.
(Interpellanze)
Presidente
Propongo, se gli interpellanti sono
d'accordo, di discutere congiuntamente le interpellanze iscritte ai
punti 17 e 18 dell'ordine del giorno, trattando argomento
analogo.
Interpellanza Apprese, dagli organi di informazione, le
notizie sui nuovi assetti societari dell'Ilva-Cogne;
Rilevato che nessuna comunicazione era stata data al Consiglio
regiona-le su tali nuovi assetti e sulle loro conseguenze rispetto
all'organiz-zazione dell'azienda, all'attività produttiva e ai
livelli occupazionali;
il sottoscritto Consigliere regionale del Gruppo Verde
Alternativo
Interpella
l'Assessore regionale all'Industria per sapere:
1) quali sono le caratteristiche del nuovo assetto societario
dell'Ilva-Cogne; quali sono i motivi delle modificazioni in atto e
quali sono le conseguenze sul piano dell'organizzazione aziendale e
dei livelli occupazionali;
2) se le decisioni assunte dall'Ilva-Cogne sono state
preventivamente concordate con la Regione;
3) quali decisioni si intendono assumere alla luce dei nuovi
assetti societari.
F.to: Elio Riccarand
Interpellanza A conoscenza tramite gli organi di informazione
della proposta della Direzione dell'Ilva-Cogne di procedere alla
costituzione di una nuova società denominata "Cogne Acciai
speciali" che opererebbe all'interno della Cogne stessa;
A conoscenza, altresì, della presa di posizione che nel merito è
stata assunta dai lavoratori della Cogne unitariamente alle
OO.SS.;
A conoscenza, infine, della lettera che la Società ha inviato
all'ufficio di collocamento con la quale comunica le unità
lavorative assegnate alla nuova Società sia come dipendenti, che
come distaccati;
Vista la mancata realizzazione degli obiettivi di cui alla
delibera di Giunta n. 8255 del 15 settembre 1992, nonché gli
impegni assunti dalla Giunta regionale in occasione della
approvazione delle delibere concernenti l'organizzazione delle aree
Cogne;
I sottoscritti consiglieri regionali
Interpellano
l'Assessore competente e la Giunta regionale per conoscere:
1) quali iniziative intendono assumere a seguito della decisione
presa dall'Ilva-Cogne di procedere alla costituzione della Società
senza una preventiva intesa con l'Amministrazione regionale;
2) quali sono gli intendimenti della Giunta per ottenere dalla
Società Ilva-Cogne il confronto sui contenuti della delibera di
Giunta n. 8255 del 15 settembre 1992;
3) quali sono gli intendimenti della Giunta regionale a seguito
delle decisioni unilaterali prese dalla Società Ilva-Cogne,
nonostante l'impegno di condurre una trattativa globale per
affrontare con serenità i problemi concernenti le attività
produttive, i livelli occupazionali, lo sfruttamento delle acque e
l'uso delle aree in comune accordo con il Comune di Aosta.
F.to: Valerio Beneforti, Bondaz, Chiofalo, Trione, Lanièce,
Ricco.
Presidente
Ha chiesto d'illustrare l'interpellanza
iscritta al punto 17 il Consigliere Riccarand.
Riccarand (VA) Questa interpellanza è stata presentata il
14 gennaio sulla base delle informazioni uscite sui giornali,
relativamente alla creazione di una nuova società, la Cogne Acciai
Speciali, che crea all'interno dell'Ilva Cogne una situazione
societaria di tipo nuovo, in cui convivono sulla stessa area tre
diverse società: la Cogne S.p.a., la Cogne Acciai Speciali e l'Ilva
gestioni patrimoniali; che poneva e che pone in termini nuovi anche
i rapporti con i dipendenti della società, in quanto in parte
vengono assunti direttamente dalla nuova società Cogne Acciai
Speciali, in parte rimangono alle dipendenze della Cogne
S.p.A.
Le notizie che si avevano da fonti giornalistiche erano
abbastanza generiche e richiedevano un approfondimento, per cui
abbiamo presentato questa interpellanza per conoscere esattamente
quali erano i nuovi assetti societari, per conoscere le conseguenze
che questi avrebbero avuto sui livelli occupazionali e
sull'attività produttiva, per sapere anche se queste scelte erano
state concor-date con l'Amministrazione regionale, alla luce anche
dei prov-vedimenti assunti dal Consiglio relativamente alla
disponibilità ad acquisire importanti aree della zona Cogne, e
soprattutto per sapere quali decisioni la Giunta regionale
intendeva assumere alla luce di questa nuova situazione che si era
verificata.
Molte delle risposte ai quesiti posti dalla interpellanza sono
state date in occasione della riunione della commissione
consiliare, in cui l'Assessore competente, il Presidente della
Giunta e il Presidente della Cogne hanno illustrato la situazione
ed hanno spiegato quali sono le intenzioni che si stanno
profilando.
Credo comunque che, alla luce anche degli ultimi fatti, i
mutamenti che sono intervenuti nella settimana scorsa ai vertici
dell'Ilva, con la sostituzione di Gambardella, rendono importante e
significativo un dibattito anche in sede consiliare su questa
problematica, in modo da puntualizzare una serie di punti che già
erano stati affrontati nella commissione consiliare e che
potrebbero essere ripresi in questa sede.
Si tratta di riprendere e di definire un quadro per avere una
informazione precisa sulla situazione e chiederei anche
all'Assessore se è possibile avere una valutazione da parte della
Giunta sulle conseguenze che può avere questo fatto nuovo,
rappresentato dal cambiamento ai vertici dell'Ilva, intervenuto
nella scorsa settimana.
Presidente
Ha chiesto di illustrare
l'interpellanza iscritta al punto 18 il Consigliere Beneforti.
Beneforti (DC)
Anche da parte nostra è stata
presentata questa interpellanza dopo che si era venuti a
conoscenza, tramite gli organi di informazione, della proposta
dell'Ilva Cogne di procedere alla costituzione di una nuova
società, denominata Cogne Acciai Speciali, all'interno della Cogne
stessa, ed anche a seguito di un comunicato che avevano emesso le
Organizzazioni Sindacali. in data 21 dicembre.
Nello stesso tempo quale componente della IV Commissione chiesi
immediatamente una riunione della IV Commissione, alla presenza di
una rappresentanza dell'Ilva Cogne, dell'Assessore competente e del
Presidente della Giunta regionale, per poter affrontare i termini
in cui si circoscriveva questa presa di posizione e questa proposta
dell'Ilva Cogne.
La riunione della commissione, come ricordava il collega
Riccarand, ha avuto luogo, e in quella sede sono stati affrontati
molti degli argomenti che riguardavano la proposta dell'Ilva.
Dobbiamo dire che non tutto quello che ci è stato detto in
quella sede dal Presidente dell'Ilva Cogne ci ha soddisfatti, o ha
gratificato l'azione che viene portata avanti dalle Organizzazioni
Sindacali., in modo particolare dalla Giunta regionale.
Si è detto in modo chiaro che questo scorporo della società si è
reso necessario per favorire l'ingresso del partner privato nella
nuova società, per riequilibrare la pesantezza debitoria fra le due
società, per arrivare anche ad una stabilizzazione delle attività a
seguito della uscita della Falck dal consiglio di amministrazione
dell'Ilva Cogne; si è detto che la nuova società era al cento per
cento della Cogne S.p.A..
Inoltre, a domande precise anche del collega Riccarand, fu
affermato dal Presidente dell'Ilva Cogne che né l'organizzazione né
la dirigenza sarebbero cambiate, e che per quanto riguardava la
parte debitoria, la parte di competenza della nuova società, erano
160 miliardi di passivo, ma in attivo c'erano 900mila mq di aree
che potevano essere vendute per coprire la spesa.
L'altro problema che ci preoccupa da sempre è relativo alla
occupazione; però anche in quella sede non ci sono state date le
garanzie che ci aspettavamo. Ci è stato confermato solo quello che
già conoscevamo, che 574 unità lavorative (cioè tutta la forza
giovane) erano passate direttamente alla nuova società Acciai
Speciali, che un certo numero di addetti erano stati comandati
presso la nuova società, ed abbiamo avuto anche la conferma che per
379 unità lavorative attualmente in cassa integrazione o in
mobilità non c'è più nessuna speranza di rimanere alle dipendenze
della Cogne.
Quindi queste persone dovranno uscire per pre-pensionamento o
con qualsiasi altro supporto sociale, ma devono comunque lasciare
la Cogne.
Poi quello che ci è stato confermato è che il piano industriale,
quello per il quale ci siamo sempre battuti in questi ultimi mesi,
che abbiamo sempre rivendicato dagli incontri che dovevano venire
fuori fra la Regione e l'Ilva Cogne, non è stato ancora una volta
presentato. Da parte della società è stato comunicato che questo
piano industriale ed occupazionale sarà presentato non appena il
socio privato entrerà a far parte della società. Su questo noi
possiamo anche concordare, però ho voluto ricordare questi aspetti
per dire che anche questa decisione presa unilateralmente da parte
della società dimostra che è stata portata a conoscenza come una
volontà di intenti, come un protocollo di intenti, quasi a dire:
noi facciamo questo tentativo, però non possiamo dare le certezze
che ci chiedete per il futuro.
Ritengo che questa sia una questione molto seria, e ancora oggi,
a distanza di tutti questi mesi, dopo tutte le discussioni e tutti
gli impegni presi in questo consiglio regionale, siamo all'inizio
della vicenda Cogne; l'unica cosa che la maggioranza di questo
Consiglio ha fatto è il tentativo di acquisire le aree, dall'altra
parte vi è stato il tentativo di cercare qualche privato, ma di
certo non abbiamo niente. Di certo abbiamo soltanto che 379
lavoratori in cassa integrazione devono lasciare la Cogne, ed è
certo anche che per gli altri che restano non ci sono certezze per
il futuro.
Adesso qualcuno ha dato le dimissioni, stante la situazione
de-bitoria che si era venuta a creare nell'Ilva Cogne, è stato
sostituito da un rappresentante di una potenza straniera che viene
a cercare di gestire la politica siderurgica nel nostro paese.
Speriamo che questo Nakamura, che si dice sia un esperto mondiale
del settore siderurgico, porti maggior fortuna alla Valle
d'Aosta.
Nel concludere questo intervento, quello che chiediamo alla
Giunta regionale è di uscire dalla situazione in cui ci siamo
trovati fino ad oggi. È inutile tornare qui a dirci che abbiamo
fatto la delibera che faremo un piano, che andremo al confronto e
alla discussione con l'Ilva Cogne che si verrà a creare nel futuro,
quando non siamo certi di quello che effettivamente c'è.
Dobbiamo essere chiari nel dire quali sono le indicazioni che la
Giunta dà, perché non si può neanche accettare che, dopo che noi
abbiamo presentato la richiesta di incontro in sede di commissione
consiliare il 24 dicembre per discutere in commissione consiliare,
il 2 gennaio la Regione a firma dell'Assessore e del Presidente
della Giunta chieda chiarimenti all'Ilva Cogne del perché è stato
fatto questo scorporo e di come si intende procedere.
È mai possibile che di due parti, che devono confrontarsi, che
hanno preso impegno di portare avanti una trattativa in comune, una
trattativa globale, ad un certo punto una parte prende
l'iniziativa, e la Regione, che è la prima parte in causa per
l'Ilva Cogne, viene a sapere informalmente della decisione presa
dalla società? Nel futuro chiedo che queste cose, Assessore e
Presidente della Giunta, non abbiano più a verificarsi. Come non si
deve ripetere di venire in questo Consiglio con deliberazioni,
dicendo faremo entro 15 giorni, o entro 60 giorni, come è stato
fatto, senza poi mai rispettare un impegno.
E nonostante che non abbiate mai rispettato un impegno, accusate
chi sta da questa parte di cercare di strumentalizzare la
situazione Cogne per fini che non vanno nell'interesse della Valle
d'Aosta, ma per fini clientelari ed elettorali.
Cerchiamo di partire con un piede sicuro, non ci raccontiamo più
fandonie, cerchiamo di affrontare il problema nei termini in cui
de-ve essere affrontato, con un raccordo continuo con le
Organiz-zazioni Sindacali., cosa che fino ad oggi mi accorgo non
c'è stata.
Presidente
Ha chiesto di parlare l'Assessore
all'Industria, Commercio ed Artigianato Mafrica.
Mafrica (PCI-PDS)
Ringrazio i consiglieri
Riccarand e Beneforti per la pacatezza con cui hanno affrontato
questa questione complessa.
In effetti la materia della siderurgia, come risulta da tutti i
giornali, è nel caos più assoluto a livello internazionale e a
livello nazionale; arrivare a soluzioni positive richiede, come
pensiamo di fare, degli indirizzi precisi e richiede però i tempi
che anche non dipendono da noi ma dal complesso degli
interlocutori.
Mi auguro che in questi mesi si riesca a risolvere positivamente
e definitivamente la questione Cogne, però ho la sensazione che il
problema ci sarà anche per gli Assessori del futuro. Vale a dire
siamo di fronte ad una situazione estremamente complessa.
Cosa è avvenuto? La Cogne è entrata in possesso del cento per
cento delle azioni della società Robles; questa società, che era
proprietaria dei terreni su cui stanno gli stabilimenti Cogne, si è
trasformata in Cogne Acciai speciali. A questa società sono stati
conferiti il 95 percento degli impianti, tranne il treno a barre ed
alcuni servizi (caldaia, manutenzione, staff), e 574 dipendenti con
il puro criterio anagrafico, per non prefigurare né un numero
definitivo di dipendenti né una scelta discrezionale.
La società è entrata anche in possesso di oltre 350mila mq di
terreni di proprietà Ilva Gestioni Patrimoniali, quindi oggi si
trova nella situazione di essere una società che 40 miliardi di
capitale, una quarantina di miliardi di debiti a breve, una
quarantina di miliardi di debiti a lungo. Situazione che viene
ritenuta equilibrata dal punto di vista gestionale.
Dal punto di vista patrimoniale la società è proprietaria del 90
percento dell'area, rispetto alla quale è debitrice di 160
miliardi.
Il senso di questa operazione è già stato detto: essa è stata
tempestivamente delineata alla Regione come informativa ed ha, per
come è stata presentata, il senso di creare una società che sia
appetibile per partners privati, italiani o stranieri.
È vero, Consigliere Beneforti, come Giunta abbiamo per iscritto
chiesto notizie all'Ilva e alla Cogne, con lo scopo di mettere in
chiaro che queste operazioni dovevano essere anche formalmente, non
solo informalmente, comunicate alla Regione, e con lo scopo di
chiarire che nella ricerca del partner la Regione può svolgere un
ruolo di sostegno, ma la responsabilità di cercare il partner e di
presentare il piano industriale è compito dell'Ilva e della Cogne.
Quindi il senso della lettera è quello.
Che giudizio dare su questa operazione? Credo che anche dalle
parole degli interpellanti venga fuori che questa è una strada che
si cerca di percorrere, quindi non sembra per il momento opportuno
ostacolare una strada che può portare alle alleanze con partners
privati e ad un piano definitivo per il futuro dell'azienda.
Non è possibile neanche però dare, prima che queste condizioni
siano raggiunte, un senso di intesa, che invece secondo la Giunta
regionale va dato davanti ad un quadro chiaro e completo.
Quali passi concreti sono stati fatti per quel discorso
complessivo di cui abbiamo parlato? È stata portata al Consiglio la
legge regionale, la quale è già stata promulgata in data 26 gennaio
93 con il n. 4. La Giunta, con delibera di giunta n. 9218, ha
incaricato due tecnici, il prof. Boffa e l'ing. Péaquin, per la
stima del valore degli impianti idroelettrici, stima che entro fine
mese verrà consegnata.
La Giunta regionale ha, attraverso la delibera di giunta 11558
in data 12 dicembre, dato incarico a Finaosta di predisporre una
perizia estimativa del valore di immobili appartenenti al gruppo
Ilva, siti nell'area industriale della Cogne. È stato poi
comunicato, in data 14 gennaio, all'Ilva e alla Cogne che tale
incarico sarà svolto dalla società American Upraisal, che è una
società specializzata in queste operazioni.
Questa società ha 30 giorni di tempo per condurre la sua perizia
sulle aree. Nel contempo la Giunta regionale ha anche richiesto
alla società Cogne di consentire la visita di tecnici regionali in
relazione alla bonifica delle aree, perché questi tecnici possano
produrre i dati storici e conoscitivi necessari alla situazione
ambientale.
L'intendimento della Giunta è di avere chiari, in termini anche
di perizie di parte, i valori di stima delle centrali elettriche, i
valori di stima delle aree, i valori di stima tenuto conto della
situazione ambientale, e poter quindi, a fronte di un piano
industriale preciso, a fronte di una soluzione che abbia
prospettive, intervenire con le sue disponibilità previste per
legge per una soluzione positiva del problema.
Che giudizio dare della situazione attuale? Il fatto nuovo che è
intervenuto è costituito dalle dimissioni dell'ing. Gambardella e
dalla sua sostituzione con il manager, di origine giapponese,
Nakamura. Le dimissioni dell'ing. Gambardella derivano da una
situazione molto grave dell'Ilva, che ha perdite per oltre 1900
miliardi e debiti per 8300 miliardi.
Il nuovo manager non è ancora stato convalidato da parte
dell'assemblea degli azionisti, che avrà luogo il 18 febbraio, e in
queste more, non avendo ancora formalmente assunto i poteri, ci è
stato suggerito, vista anche la mentalità formale di questo tipo di
imprenditori, di attendere che il fatto sia formalmente a
posto.
Nelle decisioni prese c'è un altro elemento interessante: fra i
direttori generali è stato confermato il Dott. Zappa, che è stato
in questi anni referente nei rapporti con Ilva.
Quindi quali elementi possono essere dati? La scelta fatta
dall'Ilva di sostituire il manager è una presa d'atto di una
situazione molto difficile; la ricerca di un manager esterno ha il
carattere forse di una volontà di uscire dalla logica un po' tipica
delle PP.SS. di avere altri elementi che pesano nella scelta dei
manager, oltre alla capacità imprenditoriale. Ci auguriamo che
questo manager sappia dare all'Ilva nel suo complesso la spinta di
cui ha bisogno.
Indubbiamente i piani che erano stati presentati dall'ing.
Gambardella, vale a dire i piani con la struttura Ilva Uno, Ilva
Bis, i piani relativi al Core Business, che puntava su Taranto e
sui laminati piani, andranno rivisitati da parte di questo nuovo
staff dirigente, e l'auspicio che facciamo è che in questa
revisione dei piani strategici dell'Ilva ci sia chiaro il disegno
del mantenimento e del risanamento della Cogne, e ci sia la volontà
di continuare in questa trattativa complessa, ma che qualche
tentativo ha messo in opera, al fine di risolvere i problemi.
Credo di poter concludere dicendo che la iniziativa presa dalle
due società per il momento merita di essere seguita, ma non di
essere ostacolata; che un assenso della Regione potrà essere dato
di fronte ad un piano industriale preciso ed anche con indicazioni
nette sulla ricerca del partner, che può essere sostenuta ma non
supportata completamente dalla Regione; che l'accordo definitivo
avrà luogo anche sulla materia aree centrali elettriche, sulla base
delle perizie già fatte, di fronte ad una situazione chiara.
Ovviamente non appena possibile, anche se informalmente i
contatti sono già stati avviati, cercheremo di avere incontri
ufficiali con il nuovo staff dell'Ilva e nel contempo contatti di
varia natura continuano con i referenti che da tempo sono in
rapporto con noi: il presidente della Cogne, il direttore generale
dell'Ilva, Zappa, l'IRI e, attraverso il coinvolgimento dei
parlamentari, con il Governo.
Presidente
Ha chiesto di parlare il Consigliere
Riccarand.
Riccarand (VA)
Le informazioni date dall'Assessore sia
in sede di commissione sia oggi in aula danno un quadro abbastanza
chiaro della situazione, quindi credo che dal punto di vista dei
dati richiesti nella interpellanza il nostro Gruppo si possa
considerare soddisfatto rispetto alle risposte fornite.
Quello che emerge è una cosa che già si sapeva, cioè una
situazione estremamente difficile e preoccupante per lo
stabilimento di Aosta, con la prospettiva che si delinea in modo
molto minaccioso di una drastica riduzione dei livelli di
occupazione in conseguenza delle scelte che stanno andando
avanti.
Altro dato estremamente preoccupante è che, come è sottolineato
anche nella lettera che la Giunta regionale ha mandato
all'amministratore delegato dell'Ilva e al Presidente della Cogne
all'inizio di gennaio, finora, nonostante tutte le affermazioni, le
trattative eccetera, la Cogne e l'Ilva non hanno mai definito un
progetto industriale, non hanno mai detto esattamente cosa vogliono
fare e quindi l'incertezza sul ruolo produttivo dello stabilimento
rimane molto forte.
Pesa in modo molto negativo tutta questa situazione di
incertezza che adesso si è determinata anche ai livelli più alti
dell'Ilva e le prospettive sono quanto mai problematiche, quindi la
nostra raccomandazione rivolta alla Giunta non può che essere
quella di continuare a seguire con molta attenzione questo
problema, cercando di vedere se è possibile, sulle linee che sono
state tratteggiate, individuare una via di uscita in tempi brevi,
perché anche questo escamotage che adesso è stato adottato (di
sostituire la Cogne con la Cogne Acciai Speciali) per offrire ad un
partner privato una società ripulita da debiti, non aggravata da
situazioni pesanti, se non porta ad una soluzione nell'arco di
pochi mesi non serve più a niente. Infatti fra un anno avremo
nuovamente un'altra società, che si chiamerà Cogne Acciai Speciali,
ma che sa-rà già nuovamente piena di debiti, quindi l'operazione si
sarà rivelata inutile.
Si tratta di concludere nell'arco di pochi mesi se la cosa è
fattibile e realizzabile.
Presidente
Ha chiesto di parlare il Consigliere
Beneforti.
Beneforti (DC)
Nessuno, Assessore Mafrica, credo
intenda ostacolare la costituzione di una nuova società, se quella
è la strada, né ostacolare il passaggio a questa società di una
parte di dipendenti. Il problema era conoscere il modo in cui la
società aveva approfondito e studiato la proposta che ha fatto
unilateralmente, conoscere cosa stava dietro a questo aspetto delle
574 unità, che vanno alle dipendenze di questa nuova società,
mentre gli altri vengono distaccati, ed altri ancora non si sapeva
che fine avrebbero fatto.
Adesso il quadro è chiaro: sappiamo che vengono conferite a
questa nuova società 574 unità, che altre 300 unità possono essere
distaccate, ma sappiamo anche che ci sono 380 persone in cassa
integrazione che dovranno lasciare la società.
Il problema di fondo è questo: il distacco di questa società dal
resto della Cogne fa presupporre anche un distacco del capitale
pubblico nell'area siderurgica della Valle d'Aosta. La
preoccupazione fondamentale è questa, Assessore Mafrica, perché non
vorrei che, in seguito a questo distacco, anche se graduale, del
capitale pubblico nel settore siderurgico, il peso di queste
società che si vanno a costituire rimanesse sulla Regione. Non
saremmo certamente in condizioni di poterci sostituire, con il
nostro bilancio regionale, al capitale pubblico.
Quindi è necessario uscire dalla politica del rinvio, che è
stata seguita fino ad oggi. Dobbiamo far sì che questo piano
industriale, che la società si è impegnata a realizzare appena
troverà il privato, veda la luce nel più breve tempo possibile.
La società può avere anche un supporto dalla Regione nella
ricerca del privato, anche perché questo atteggiamento permetterà
alla Regione di controllare come opera la società nei confronti di
questi privati; quindi ci deve essere un rapporto con la Regione
costante e definitivo da ora in poi.
La Regione non deve essere più informata informalmente; se ci
sono da realizzare certi presupposti, deve esserci un confronto
diretto, e la Giunta regionale deve tenere questo confronto sia in
sede sindacale sia con Consiglio, a livello di commissione
consiliare.
In quella sede possiamo cercare di confrontarci, di discutere,
per uscire dalla situazione difficile in cui oggi ci troviamo. In
conclusione, chiediamo che ci sia sempre un confronto aperto e
diretto a tre: sindacati, regione e società.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK