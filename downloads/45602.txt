Consiglio Regionale della Valle d'Aosta - Oggetto del Consiglio n. 2270 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2270 del 5 aprile 2023 - Resoconto
OGGETTO N. 2270/XVI - Interpellanza: "Controlli volti a
verificare casi di mancata residenza stabile negli alloggi ERP dei
relativi assegnatari".
Bertin (Presidente) -
Punto n. 45. Illustra
l'interpellanza il consigliere Manfrin, ne ha facoltà.
Manfrin (LEGA VDA) -
Come immagino l'assessore Marzi
saprà - e penso che avremo modo di parlarne in questi due giorni
che ci rimangono -, in quest'ultimo periodo mi sono pervicacemente
schierato contro gli sgomberi di persone che sono purtroppo per
necessità morose e che quindi hanno un disagio sociale... non
possono pagare non perché non vogliono ma perché non possono e si
vedono costrette a essere allontanate dall'alloggio (per inciso uno
sgombero è stato fatto ieri mattina mentre eravamo qui). Rispetto a
questi sgomberi di persone che sono evidentemente in stato di
necessità, ci siamo schierati ovviamente dalla parte della persona
più debole.
Questo caso che le presentiamo è invece il caso opposto, cioè
abbiamo il caso di un alloggio che è stato assegnato a un nucleo e,
dai dati in nostro possesso, non viene utilizzato. Andiamo con
ordine.
Come ricorderà questo Consiglio, nel 2021 presentai
un'iniziativa per evidenziare che era stata trasmessa una PEC
all'ARER in data 27 maggio 2020 che evidenziava come un alloggio di
ERP situato in una via misteriosissima che non possiamo rivelare
perché sennò chissà cosa succede... questo alloggio misterioso
risultava non soltanto non abitato, ma addirittura le finestre
erano sfondate ed era diventato un ricovero per piccioni, di fronte
alla necessità di alloggi che la nostra Regione ha è sicuramente
uno sfregio, ma così è. Segnalavo tutto questo ed evidenziavo
appunto che già nel 2020 si evidenziava la mancata occupazione
dell'alloggio da ben sei mesi, quindi significa che la mancata
occupazione risaliva già al 2019. Nel 2020 PEC all'ARER, nessuna
iniziativa, deposito io un'interpellanza: la 627/2021. A
quest'interpellanza ricevevo una risposta in quest'aula e la
risposta in breve gliela vado a leggere: "ARER riferisce che il
nucleo oggetto della segnalazione ha correttamente presentato la
documentazione annuale richiesta dalla stessa a seguito di
redazione dell'attestato ISEE presso un CAF di Aosta
rispettivamente a giugno 2020 e maggio 2021. Inoltre il nucleo in
questione risulta ritirare regolarmente la posta inviata
mensilmente per procedere con i pagamenti dovuti e nulla fa
pertanto presuppone un'assenza prolungata. Per tale ragione, non
essendoci pervenute ulteriori e successive segnalazioni in merito
alla presunta mancata occupazione, ARER non ha disposto
accertamenti nei confronti del nucleo segnalato. ARER comunica che,
qualora giungesse una nuova segnalazione relativa al perdurare
dello stato di presunta mancata occupazione, procederebbe con le
verifiche del caso e, ricorrendone gli estremi, con l'avviso di
messa in mora. Ritengo però - questo disse l'Assessore - che anche
in assenza di nuove segnalazioni sia necessario accertare la
situazione affinché siano sanzionati eventuali comportamenti, quali
la mancata occupazione dell'unità immobiliare, che violino le
disposizioni in materia. Chiederò pertanto ad ARER di effettuare
quanto prima tutte le verifiche necessarie ad appurare la
permanenza del nucleo assegnatario nell'alloggio".
A fronte di questo abbiamo detto: fidarsi è bene, non fidarsi è
meglio, chiediamo i dati rispetto ai consumi dell'acqua, perché qui
viene detto: "le persone hanno presentato regolarmente la
dichiarazione dei redditi, l'ISEE, e ritirano regolarmente la
posta, e questo tanto ci basta". A fronte della richiesta dei
consumi abbiamo finalmente avuto i dati, alla data del 30 giugno
2019 il consumo di metri cubi d'acqua dell'alloggio era di un metro
cubo in un anno, invece al 30 giugno 2020 il consumo di metri cubi
di quell'alloggi è stato di 0 metri cubi, non hanno neanche
cucinato, non solo non si sono lavati. Alla data del 30 giugno 2021
è stato consumato un metro cubo l'acqua, quindi un consumo di 2
metri cubi d'acqua in tre anni.
Io ho fatto una piccola verifica, pare che il consumo medio di
acqua di una famiglia italiana sia pari a 200 metri cubi l'anno. A
fronte di quest'indagine ho elaborato un lievissimo sospetto: che
effettivamente o quest'alloggio viene utilizzato come voliera per
piccioni, allora in quel caso effettivamente l'acqua non serve,
oppure effettivamente qualcuno ritira la posta, qualcuno si fa fare
l'ISEE dal CAF e poi lo deposita all'ARER ma non utilizza
l'alloggio. A fronte di questo, credo proprio che sia il caso di
provvedere con la decadenza.Io questa richiesta di accesso agli
atti l'ho fatta qualche tempo fa. Io spero - me lo auguro davvero
nella sua risposta, Assessore - che non vi sia bisogno di chiedere
di fare delle verifiche, perché se io sono l'ARER, prendo il
documento e dico: caspita, ma questi hanno consumato 2 metri cubi
di acqua in tre anni? Allora a questo punto la verifica la facciamo
già in automatico.
Io mi auguro quindi, Assessore, che, a fronte di
quest'iniziativa, lei possa dirci che la persona è già stata
allontanata dall'alloggio; in caso contrario ovviamente, ricordando
quello che prevede l'articolo 42 della legge 3/2013, e nello
specifico il comma 1, lettera c), ovvero che "decadono
dall'assegnazione di un alloggio ARER coloro che non abitino
stabilmente nell'alloggio assegnato, pur avendone la residenza
anagrafica", le chiederei appunto di spiegare questa questione e di
aggiornarci rispetto a eventuali controlli
.
Dalle ore 16:11 assume la Presidenza il vicepresidente
Marguerettaz.
Marguerettaz (Presidente) -
Per la risposta, la parola
all'assessore Marzi.
Marzi (SA) -
Ho come il sospetto che lei già sa che cosa le
dirò, però, di fatto, credo che in parte la risposta di riferimento
la coglierà in maniera positiva, fatta eccezione per una serie di
passaggi, che, tra l'altro, hanno assoluta attinenza con
l'iniziativa successiva, cioè l'interpellanza al punto n. 46
dell'ordine del giorno del collega Sammaritani e cioè nei rapporti
tra l'ARER e il Difensore civico.Sono stati svolti ulteriori
accertamenti a seguito dei quali è stata dichiarata la decadenza
del nucleo familiare...
(voce del consigliere Manfrin, fuori
microfono)
...no, ma ascolti che adesso ci divertiamo perché
l'entropia deve crescere.Tale decadenza è stata decisa con
determinazione 177 del 5 settembre 2022, previo parere obbligatorio
e vincolante della competente Commissione per le politiche
abitative, rilasciato da quest'ultima nella seduta del 29 agosto
2022, così come previsto nel verbale n. 6. Il termine assegnato al
nucleo per il rilascio dell'alloggio è stato fissato al 31 dicembre
2022.
Successivamente alla notifica dell'avvenuta decadenza con
termine fissato per il rilascio dell'alloggio, il nucleo ha
presentato istanza di revisione, supportata anche dal Difensore
civico, motivando la mancata occupazione e dichiarando per il
futuro l'intendimento di occupare stabilmente l'alloggio assegnato.
La Commissione per le politiche abitative, esaminata l'istanza
nella seduta del 19 dicembre 2022, con verbale n. 9, ha disposto la
sospensione della procedura di decadenza, fino ad ultimazione degli
accertamenti in essere, tuttora in corso, da parte dell'Anagrafe
del Comune di Aosta che ha avviato le procedure di cancellazione
anagrafica per irreperibilità.
Presidente -
Per la replica, la parola al collega
Manfrin.
Manfrin (LEGA VDA) -
Assessore, lei ovviamente da una parte
mi gratifica con l'esito delle verifiche e mi permetterei di dire
una cosa: ma se il sottoscritto non avesse rotto le scatole dal
2021 ad oggi, cosa sarebbe accaduto? Perché se il 30 di giugno 2019
si consumava un metro cubo e il 30 di giugno zero metri cubi e
arriva una PEC all'ARER il 27 di maggio 2020 chiedendo una
verifica, non c'è bisogno che io venga in Consiglio a chiedere una
verifica. Peraltro, quando io nel 2021 chiedo una verifica, mi si
dice che va tutto bene. Credo quindi che ci sia un problema alla
base sui controlli, credo che lei possa convenire con me su
questo.Mi permetto di fare quest'osservazione, cioè qui non è che
siamo di fronte al fatto che la
vox
pubblica dice: "potrebbe
essere che quell'alloggio non è occupato". Qui c'è una PEC che
viene inviata ad ARER chiedendo delle notizie nel merito e nessun
controllo viene fatto, anzi si dice che ritira la posta e quindi va
bene. Io probabilmente sarò particolarmente curioso, però quando mi
arriva una segnalazione di questo tipo, una verifichina di questo
genere sarebbe opportuna.Detto questo, ovviamente rimango basito
dalla natura umana, di chi presenta un ISEE, raccoglie la posta e
non usa l'alloggio, e immagino paghi in affitto perché altrimenti
la decadenza in teoria dopo quattro bollette non pagate è
automatica, non lo utilizza e quando lo fanno decadere, si reca dal
Difensore civico per essere difeso dicendo: "no, però in futuro lo
userò", ma non l'ha usato per almeno tre anni. Io mi chiedo: ma
esattamente che cosa passa per la testa di una persona che mette in
atto comportamenti di questo tipo? Io sono basito, e questo è uno
sfregio, purtroppo, nei confronti delle 500 e passa persone che
sono nella graduatoria di ERP che attendono un alloggio e che
avrebbero tutto il diritto di averlo. È uno sfregio che queste
persone non lo occupano e addirittura chiedono di non perderlo. È
un'assoluta vergogna!Detto questo, io prendo atto che si è
ingenerata questa richiesta per la decadenza, giustamente la
collega Foudraz mi faceva notare che la procedura di decadenza
dalla residenza è abbastanza lunga e corposa, quindi potrebbe
portare via un anno, io spero che queste procedure possano essere
accelerate perché davvero, di fronte alla situazione nella quale ci
troviamo, di fronte alle difficoltà economiche che si producono per
i cittadini valdostani, pensare che ci sia un alloggio che rimane
vuoto, che è rimasto vuoto per tre anni e non so per quanto tempo
ancora prima, che rimane inutilizzato fino a quando non va a
compimento la procedura, sinceramente ci lascia davvero di
stucco.Io comunque la ringrazio perché ha risposto compiutamente
alla domanda e ci auguriamo che quanto prima questo alloggio possa
essere liberato e restituito alla disponibilità appunto di chi ha
diritto di occuparlo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK