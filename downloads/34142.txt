Consiglio Regionale della Valle d'Aosta - Oggetto del Consiglio n. 2060 del 9 novembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2060 del 9 novembre 2011 - Resoconto
OGGETTO N. 2060/XIII - Petizione per la salvaguardia
dell'area naturale dell'Alpe Courtlys-Sikken-Salzen nell'alta Valle
del Lys. (Reiezione di una risoluzione)
Petizione
Venuti a conoscenza dei seguenti fatti:
- che la società The Power Company s.r.l. ha conseguito una
sub-concessione per la captazione di acque dal torrente Lys per la
produzione di energia elettrica a Staffal, nel comune di
Gressoney-La-Trinité;
- che detta società ha già presentato domanda per un drastico
ampliamento di tale impianto idroelettrico;
- che la stessa società ha presentato domanda per l'apertura
di una pista di cantiere nel bosco di Sikken, ignorando e
contravvenendo alla delibera della Giunta Regionale n. 472 del 27
febbraio 2009 che proibisce espressamente la realizzazione di piste
di cantiere per la costruzione di tale impianto
idroelettrico;
In base all'articolo 36 del Regolamento del Consiglio
Regionale della VdA, i sottoscritti nati o residenti in Regione,
abitanti, proprietari di beni immobili o affezionati turisti nei
Comuni di Gressoney-La-Trinité e del resto della Valle del Lys
indirizzano al Consiglio Regionale la seguente
PETIZIONE
Considerato che:
- l'area interessata dalla realizzazione di detto impianto
idroelettrico è una preziosa risorsa per il turismo della Valle del
Lys; è un territorio di assoluto e intatto pregio paesaggistico e
naturalistico, che conserva importanti memorie degli illustri
personaggi che lo visitarono nel passato, quando era una riserva di
caccia; è meta frequentissima di piacevoli e non impegnative
passeggiate; incorona e impreziosisce la conca di Staffal, perno
del comprensorio del Monterosa Ski e polo del più recente sviluppo
del Comune di Gressoney-La-Trinité;
- la realizzazione delle opere per la costruzione
dell'impianto, comportando il sacrificio di notevoli porzioni di
pascolo, metterebbe in pericolo il mantenimento dell'attività
agricola nell'Alpe di Cortlys-Sikken-Salzen, che contribuisce al
mantenimento ambientale dell'area e costituisce essa stessa motivo
di attrazione turistica;
- le opere in oggetto e il prelievo di acqua dal torrente
Lys, in un tratto ancora completamente naturale, comprometterebbero
in modo irreparabile un'area che presenta caratteristiche
geomorfologiche e ambientali rarissime, e a tratti uniche,
nell'intero Arco alpino occidentale: l'anfiteatro morenico integro,
le preziose aree torbose e la pregiata e pittoresca forra sono il
campo di importanti ricerche per la valutazione dell'odierno
cambiamento climatico e hanno meritato alla zona nella letteratura
scientifica la definizione di "museo a cielo aperto";
- il manufatto per la captazione delle acque è da realizzare
in una zona geologicamente assai problematica, interessata da
molteplici frane attive;
- la centrale per la produzione dell'energia verrà edificata
a Staffal, a poche decine di metri da un residence e da un albergo,
producendo un livello di inquinamento acustico non tollerabile e
incompatibile con l'attuale destinazione residenziale e ricreativa
della zona;
segnalato che:
i progetti della società The Power Company s.r.l. diretti
alla realizzazione dell'impianto idroelettrico di Courtlys-Staffal
hanno suscitato una diffusa preoccupazione, come attestano
- la campagna della Delegazione del FAI di Aosta per
segnalare l'Alpe di Courtlys-Sikken-Salzen, nel quadro del
Censimento FAI de I Luoghi del Cuore 2010, con la raccolta di 2346
firme (all.1)
- la dichiarazione del Centro UNESCO di Torino (all.
2)
i sottoscritti chiedono a codesta Amministrazione
di considerare l'interesse meglio inteso del territorio e
delle sue comunità e di non autorizzare gli interventi richiesti
dalla The Power Company s.r.l., diretti alla realizzazione della
centrale idroelettrica Courtlys-Staffal e di opere connesse, e di
riconsiderare quelli già assentiti.
Seguono le firme di 304 cittadini
...(omissis)...
Président -
Le 20 juin 2011 une pétition signée par 304
citoyens concernant la sauvegarde de la zone naturelle de l'Alpe
Courtlys dans la haute Vallée du Lys a été présentée à la
Présidence du Conseil aux termes de l'article 36 du Règlement
intérieur.
Le Bureau de la Présidence, par sa délibération n° 87/2011, a
décidé de la recevabilité et admissibilité de la pétition et a
ouvert l'instruction, en demandant des informations et des
éclaircissements au Président de la Région, à l'Assesseur à
l'agriculture, à l'Assesseur aux ouvrages publics, à l'Assesseur au
territoire et aux Commissions du Conseil "Aménagement du
territoire" et "Essor économique".
Par sa lettre en date 5 juillet 2011, l'Assesseur au territoire
a envoyé des observations et en date 24 août 2011 l'Assesseur à
l'agriculture a transmis son rapport à la Présidence. Le 28 octobre
2011 les Présidents des Commissions troisième et quatrième ont
transmis un rapport conclusif sur la question et en date 7 novembre
2011 ont fait parvenir une note complémentaire.
Aux termes du 4
e
alinéa de l'article 36 du Règlement
intérieur, la pétition est soumise à l'examen du Conseil. Je vous
rappelle qu'il y a aussi une résolution qui a été présentée par les
groupes ALPE et PD sur cette pétition.
La parole au Conseiller Comé.
Comé (SA-UdC-VdA) -
Grazie Presidente. Intervengo per
illustrare il documento conclusivo anche a nome del Presidente
della IV Commissione, Empereur, con il quale abbiamo lavorato
insieme per analizzare i contenuti e la richiesta di questa
petizione.
Come è stato detto dal Presidente, la petizione è stata
assegnata alle due commissioni, che hanno deciso subito di
effettuare delle audizioni; abbiamo sentito una rappresentanza dei
firmatari e il Sig. Beck-Peccoz, la prof.ssa Roberta Aluffi, la
Sig.ra Nicoletta Cavaliere, il dott. Mattia De Amicis e il Sig.
Dante Squinobal. Il primo firmatario, il Sig. Antonio Peccoz, ha
richiamato l'attenzione sull'assoluto e intatto pregio
naturalistico e paesaggistico dell'area naturale dell'Alpe
Courtlys-Sikken-Salzen nel comune di Gressoney-La-Trinité e sulla
sua rilevanza scientifica e culturale, testimoniata dalla ricca
serie di ricerche passate e attuali e ha quindi sollevato una serie
di preoccupazioni che sono state sottoscritte dai diversi
firmatari.
Ha aggiunto che tale preoccupazione è stata sottoscritta dal
Fondo Ambiente Italiano (FAI), che ha inserito l'area nella lista
delle emergenze territoriali e ha puntualizzato che con la
petizione i 304 firmatari chiedono: di considerare l'alto valore
ambientale, culturale e scientifico; di valutare comparativamente i
benefici economici che la società concessionaria della captazione
trarrebbe dall'esercizio della centrale e i costi ambientali e
culturali; di considerare il reale interesse del territorio e della
sua comunità; di non autorizzare gli interventi di ampliamento
della centrale idroelettrica Courtlys-Staffal e di seguire e di
sostenere piuttosto l'attività scientifica in corso nella zona.
La Sig.ra Aluffi ha illustrato le caratteristiche del territorio
dell'area, ha spiegato che la società The Power Company nel mese di
settembre ha conseguito una sub-concessione di 174 KW di acqua dal
torrente Lys e nell'autunno dello stesso anno ha presentato una
domanda di ampliamento dell'impianto idroelettrico. Ha sottolineato
quindi che il progetto, essendo previsto per un limite inferiore a
176 KW, non è stato sottoposto alla valutazione di impatto
ambientale. Ha evidenziato altre criticità della progettata
edificazione della centrale in questione, in modo particolare in
merito: alla captazione, in quanto l'opera di presa è da realizzare
in una zona sovrastata da molteplici frane attive; alla condotta
forzata e alla pista di cantiere, in quanto i relativi tracciati
sono difficilmente compatibili con il mantenimento dell'attività
agricola; alla centrale di produzione, che verrebbe edificata a
Staffal, a poche decine di metri da un residence e da un albergo.
Ha espresso alcune considerazioni in merito al deflusso minimo
vitale del torrente.
Il Sig. De Amicis ha illustrato le motivazioni per le quali la
zona dell'Alpe Courtlys viene considerata dagli studiosi un "museo
a cielo aperto" per la presenza di elementi rilevanti quali
l'anfiteatro, le torbiere, la forra del torrente Lys, la
vegetazione ed i suoli.
La Sig.ra Cavaliere ha sottolineato la necessità della
salvaguardia e della valorizzazione del patrimonio ambientale.
Il Sig. Squinobal ha evidenziato, sia in qualità di albergatore,
sia in qualità di ex amministratore, la necessità di mantenere
intatte le bellezze naturali dell'Alpe Courtlys.
Le Commissioni hanno deciso di proseguire le audizioni sentendo
anche gli Amministratori del Comune di Gressoney, l'Assessore
regionale alle opere pubbliche, l'Assessore regionale al territorio
e ambiente e l'Assessore regionale all'agricoltura e risorse
naturali.
Abbiamo iniziato a sentire il Sindaco Girod, che ha messo in
evidenza il fatto che l'istruttoria relativa alla domanda di
realizzazione di una centralina idroelettrica a Courtlys è stata
avviata nel 2004. Il Sindaco Girod ha aggiunto che il dossier
relativo alle fasi successive dell'iter di subconcessione è stato
seguito direttamente dall'Amministrazione regionale e che pertanto
il Comune di Gressoney-La-Trinité ad oggi non è a conoscenza dei
progetti di dettaglio e ha espresso l'augurio che le strutture
regionali competenti in materia abbiano tenuto conto, nel corso
delle loro valutazioni in merito al progetto in questione, del
pregio naturalistico ed ambientale della zona dell'Alpe
Courtlys.
L'ing. Rocco ha riferito in merito al quadro normativo che
disciplina la materia delle concessioni di derivazione d'acqua. Ha
poi fornito una dettagliata ricostruzione in merito
all'istruttoria, approntata dalle strutture dell'Assessorato delle
opere pubbliche e difesa del suolo, della domanda di subconcessione
di derivazione d'acqua. Ha evidenziato che, mentre il progetto
iniziale presentato nel 2004 aveva ricevuto un parere favorevole,
nel 2009 l'ufficio competente ha comunicato alla società che
l'Amministrazione regionale non poteva accogliere la successiva
domanda. Ha ricordato che la Giunta regionale ha stabilito gli
indirizzi agli uffici per l'esame delle nuove domande di
derivazione d'acqua a scopo idroelettrico, che fissano dei criteri
più stringenti rispetto alla situazione preesistente nel rilascio
delle subconcessioni, questo al fine di contemperare l'esigenza di
derivare acque superficiali ai fini di produzione di energia con
l'esigenza di tutelare il bene pubblico primario. Ha sottolineato
che sulla zona interessata dalla domanda di subconcessione, pur
essendo un'area di pregio naturalistico e paesaggistico, non grava
alcun vincolo di tutela ambientale.
Il dott. Bagnod ha fatto presente che, essendo stata questa una
richiesta al di sotto della soglia minima, non è stata sottoposta
alla normativa per quanto riguarda il VIA.
Il dott. Cugnod ha informato che, come già comunicato
dall'Assessore all'agricoltura e risorse naturali, Isabellon, le
strutture dell'Assessorato hanno espresso dei pareri tecnici
favorevoli in considerazione della verifica del rispetto delle
leggi di tutela del settore, tant'è vero che la Direzione flora,
fauna, caccia e pesca ha pronunciato una valutazione positiva in
merito al progetto. Ha aggiunto che, per quanto riguarda il vincolo
idrogeologico della zona, il progetto ha ricevuto un parere
favorevole della Direzione foreste e infrastrutture sulla
realizzazione di una pista di cantiere per la derivazione d'acqua e
per la condotta forzata.
Il dott. Pasquettaz ha evidenziato che, per quanto concerne il
Dipartimento agricoltura, non si riscontrano rilievi particolari in
merito al progetto in questione, che garantisce il regolare
svolgimento dell'attività agricola della zona, avendo una
superficie di circa 80 ettari di pascolo.
Nella seduta in data 25 ottobre le Commissioni, venute a
conoscenza di un elemento di novità rappresentato dalla sentenza
con la quale il TAR della Valle d'Aosta ha accolto in parte il
ricorso proposto dal Sig. Antonio Beck Peccoz, hanno deciso di fare
ulteriori approfondimenti in merito alla questione, per poi
presentare un documento più dettagliato e preciso al Consiglio
regionale.
A seguito delle audizioni che abbiamo effettuato dei funzionari
regionali, che erano state richieste e concordate a livello di
commissioni, si sono sentiti la dott.ssa Fanizzi e il dott. Rocco,
le commissioni, a maggioranza, sono pervenute alle seguenti
conclusioni - vi leggo tutto il documento conclusivo -:
"La vicenda oggetto della petizione indica come vi sia una
complessità del procedimento amministrativo che porta ad
autorizzare non solo la possibilità di derivare acqua pubblica per
la produzione idroelettrica, ma anche per costruire poi
materialmente le opere necessarie a rendere effettiva la
concessione di derivazione.
Come è stato illustrato dai tecnici, il procedimento è
regolato da una normativa che risale all'inizio dello scorso
secolo, che aveva come finalità principale quella di favorire lo
sfruttamento idroelettrico delle acque, alla quale sono state
portate modifiche ed integrazioni, specie nell'ultimo decennio, per
tener conto della mutata sensibilità verso gli aspetti ambientali
che comunque la produzione di energia idroelettrica presenta. Il
piano regionale di tutela delle acque approvato nel 2006 ha
introdotto elementi innovativi importanti in tale senso, venendo
incontro alle esigenze di tutela ambientale che la direttiva
europea 2000/60/CE in materia di acque ha chiaramente
stabilito.
La successiva deliberazione della Giunta regionale n.
976/2008 ha ulteriormente disciplinato la materia introducendo
elementi maggiormente restrittivi nella valutazione delle domande
di derivazione di acqua ad uso idroelettrico.
Il conflitto però fra esigenze di tutela ambientale dei corsi
d'acqua e incentivazione delle fonti energetiche rinnovabili,
entrambi obiettivi anche della politica europea, permane ed emerge
ad ogni istruttoria di domanda di derivazione di acqua a scopo
idroelettrico. In tutto il procedimento il ruolo degli enti locali
e dei singoli cittadini sembra sufficientemente tutelato dalle
procedure di pubblicità, alle quali le domande di derivazione
devono essere sottoposte sia nel procedimento di VIA, sia
nell'istruttoria delle domande di derivazione. La recente
introduzione poi del procedimento di autorizzazione unica per la
realizzazione degli impianti energetici ha introdotto un ulteriore
livello di pubblicità e di partecipazione pubblica, senza contare i
meccanismi di partecipazione pubblica ai quali sono sottoposti i
piani di settore.
Il caso in esame dimostra però che tutte queste procedure
sono poco fruibili e fruite dai cittadini, o dagli stessi enti
locali, che intervengono spesso a procedimento concluso e con
iniziative pubbliche, quali le petizioni, come dimostrano altri
casi già esaminati dalle due commissioni. La vicenda oggetto della
petizione è resa ulteriormente complicata dal fatto che la
concessione di derivazione non può essere oggetto di discussione,
dal momento che il procedimento relativo è già concluso da tempo e
che la richiesta per l'incremento delle portate di subconcessione
di derivazione d'acqua ad uso idroelettrico, presentata in data 21
agosto 2009 da parte della società The Power Company, non è stata
accolta dalla struttura regionale competente in data 2 ottobre
2009; si potrebbe quindi intervenire solo sul procedimento
finalizzato a consentire la realizzazione delle opere che possono
rendere effettivo il diritto di concessione. Il TAR Valle d'Aosta
con la sentenza n. 69/2011 ha evidenziato questo aspetto, imponendo
di rivedere la parte di procedimento edilizio per la realizzazione
della pista di servizio.
Le Commissioni non possono quindi che rilevare che l'unica
risposta alla petizione è il rinvio alle conclusioni della sentenza
del TAR e quindi la revisione del procedimento di autorizzazione
edilizia secondo quanto stabilito dalla normativa vigente. I
tecnici hanno spiegato infatti che il procedimento edilizio va
reimpostato come autorizzazione unica, con la possibilità di
applicazione della normativa sulla valutazione di impatto
ambientale se richiesta dal Comune, relativamente alle opere da
realizzare per rendere concreto il diritto di derivazione acquisito
con la concessione, che
- come detto prima -
non è
sicuramente posta in discussione".
Questo è il documento conclusivo, io voglio solo aggiungere per
maggiore chiarezza, proprio perché in questi mesi abbiamo avuto
delle informazioni e anche una lettera che ci è stata trasmessa da
parte del Presidente del Consiglio, al quale era stata inviata dal
Fondo Ambiente Italiano...e in modo particolare anche le denunce
che sono state pubblicamente scritte da parte di Legambiente sulla
centrale Courtlys...il FAI ci scrive in una lettera (pervenutaci il
21 ottobre 2011):
"Rispetto alla società che prevedeva la
costruzione di un impianto per la produzione di energia di
dimensioni ridotte, si è chiesto l'ampliamento in un momento
immediatamente successivo; questo consentirebbe una produzione di
dieci volte superiore, facendo venir meno gli aspetti di
sostenibilità che il progetto iniziale dichiarava di
perseguire"
. Su tale questione...la Regione aveva già non
accolto la possibilità di ampliamento da parte della società The
Power Company.
Infine richiamo l'attenzione su quanto viene pubblicato sui
giornali, ovvero che
"l'autorizzazione per un impianto
piccolissimo, talmente ridotto
- questo è quanto scrive
Legambiente -
da non essere neppure assoggettabile a VIA, salvo
richiedere subito dopo un robusto potenziamento dell'impianto
stesso, sottoposto poi a VIA e autorizzato a marzo di
quest'anno"
...ebbene vorrei capire da Legambiente di quale
autorizzazione parla, perché non è assolutamente vero in quanto
l'Amministrazione regionale ha negato la possibilità di
ampliamento. Grazie.
Presidente -
La parola al Vicepresidente Chatrian.
Chatrian (ALPE) -
Grazie Presidente.
Abbiamo ripercorso le audizioni effettuate nelle Commissioni III
e IV in questi ultimi mesi; sono stati auditi diversi attori come
citava il collega Comé. Vorrei fare qualche considerazione di
ordine generale sull'argomento in discussione. Quello delle
centrali idroelettriche è un argomento di peso e di interesse
diffuso visto che questa è la terza petizione che giunge
all'attenzione dell'aula in tale legislatura; a nostro avviso, è il
caso di dedicargli un po' del nostro tempo, oltre alla lettura
ordinaria del lavoro fatto in commissione: direi che è il caso di
concentrare un po' della nostra attenzione al settore della
produzione di energia idroelettrica. Sono passati cinque anni
dall'approvazione del piano regionale di tutela delle acque e tre
anni e mezzo dall'ultima modificazione apportata dalla Giunta agli
indicatori da prendere in considerazione per il rilascio delle
concessioni. È arrivato il momento di fermarci, di fare il punto
della situazione ed eventualmente rivedere almeno in parte le
procedure di rilascio di queste nuove subconcessioni; ecco perché
con i colleghi del Partito Democratico ripresentiamo, in una forma
a mio avviso più aperta, questa risoluzione con un unico intento:
avere più elementi per poterci confrontare, per analizzare ed
eventualmente rimodificare. È una risoluzione assolutamente non
ideologica, non ottusa, ma propositiva, con il duplice intento di
monitorare la situazione dello sfruttamento a fini idroelettrici
della nostra acqua e valutare l'impatto sul territorio valdostano
derivante dalla costruzione degli impianti. È necessario fare
un'analisi puntuale, una ricognizione seria che metta in risalto
eventuali criticità e punti di debolezza. È infatti legittimo
chiederci fino a che punto possiamo lasciar andare le cose, quanta
parte del nostro territorio siamo disponibili a sacrificare per
permettere lo sfruttamento dell'oro bianco. Dopo avere
approfondito, se dovesse risultare necessario o opportuno, dobbiamo
avere la forza e la determinazione per definire i siti, le zone in
cui questi impianti non si possono fare. Apro su questo una piccola
parentesi di tipo personale: dieci anni fa ero Amministratore del
Comune di Torgnon, dove scegliemmo di realizzare un piccolo
impianto idroelettrico, una società con un privato, e lo facemmo
con la collaborazione del consorzio di miglioramento fondiario
avendo due consorzi su tutto il territorio. Il caso può essere
comunque di equilibrio fra il sacrificio ambientale e il
profitto...può essere trovato a condizione che le ricadute positive
per la collettività siano reali ed eventualmente proporzionali al
sacrificio stesso. Ci sono vallate e torrenti che devono essere
salvaguardati totalmente dal punto di vista ambientale e forse non
è possibile lasciare al caso certe ipotetiche nuove scelte. Come
potete constatare, non abbiamo pregiudizi su questo argomento,
abbiamo però delle preoccupazioni per il nostro ambiente naturale,
ribadisco "nostro ambiente naturale". Non ci si può semplicemente
trincerare, come in questo caso, dietro al rispetto delle procedure
o, peggio ancora, ad una sentenza del TAR; ecco perché riteniamo
che nel percorso debbano essere coinvolti anche gli enti locali,
primo livello istituzionale presente sul territorio, che questo
percorso lo conoscono molto bene e di cui sono anche responsabili.
L'obiettivo è quello di trovare il giusto equilibrio fra
sussidiarietà, sacrifici, salvaguardia dell'ambiente, qualità della
vita e rispetto delle nostre comunità. Questa nostra proposta può
essere anche emendata, ma deve mantenere chiaro lo scopo per cui
l'abbiamo scritta: registrare - ribadisco il termine "registrare" -
dove ci stanno portando queste regole per poi decidere se e dove è
il caso di "tirare le briglie". Siamo a favore dell'energia pulita
e anche dell'energia idroelettrica a patto che siano garantiti
lungimiranza ed equilibrio e non solo che tutto sia ricondotto al
mero profitto.
Chiedo al Consiglio, a nome del gruppo ALPE, un voto favorevole,
perché l'argomento è fondamentale e non deve essere affrontato
alzando le barricate, sobillando le tifoserie, ma cercando di dare
più voce agli enti e alle nostre comunità locali; penso possa
essere una buona strada da intraprendere con coraggio e
determinazione. Noi montanari amiamo le nostre bellezze, ne siamo
fieri e anche un po' gelosi, ma ogni tanto deleghiamo troppo
facilmente la salvaguardia dei nostri gioielli di famiglia. Domando
ancora che non ci si soffermi alla situazione attuale, perché le
generazioni future e i suoi abitanti potrebbero eventualmente
pagarne le conseguenze. L'acqua è forse la prima risorsa della
nostra regione, confrontiamoci e troviamo insieme la giusta via per
tutelarla e al contempo valorizzarla. Grazie.
Presidente -
La parola al Consigliere Donzel.
Donzel (PD) -
Grazie Presidente.
Cari colleghi, intervengo su tale questione, perché il tema
delle energie pulite è un argomento molto delicato che
personalmente mi ha appassionato fin dai miei primi interventi in
questo Consiglio. Naturalmente un ringraziamento doveroso va al
lavoro dei colleghi, non sono membro di tali commissioni, ma,
grazie ai
report
puntuali e veritieri che hanno prodotto, ci
è stato possibile seguire tale discussione.
Faccio prima una premessa che mi interessa molto dal punto di
vista dell'impostazione di tale problematica: intanto la questione
delle petizioni presenta delle criticità per il Consiglio
regionale, vorrei sempre che, nell'ambito di uno strumento previsto
dal nostro Regolamento, non vi fosse quell'atteggiamento...come per
dire: "le petizioni arrivano troppo tardi" o "troppo presto",
perché le petizioni arrivano quando i cittadini sentono che c'è il
bisogno di farle, quando hanno preso coscienza di un problema.
Semmai il meccanismo è come noi - ma non lo imputo a nessuno, me ne
faccio carico - riusciamo a rispondere in modo corretto alle
petizioni, probabilmente il cittadino si aspetta qualcosa di più da
esse e certamente non è sempre in nostro potere dare puntuale
risposta a quello che è un bisogno di partecipazione alla vita
democratica, un'attenzione dei cittadini al loro territorio, che è
un fatto da sottolineare sempre con positività. In un momento di
menefreghismo totale e di abbandono dell'interesse per la vita
pubblica, è positivo che dei cittadini si interessino e vogliano
capire. Starà poi a noi spiegare se le loro ragioni sono più o meno
fondate, se le cose che sostengono sono meritevoli di attenzione.
Le due commissioni peraltro hanno detto che erano meritevoli di
attenzione e lo hanno rilevato dando ampio spazio ai loro
interventi. Ribadisco quindi che l'attenzione è stata massima, però
è anche importante che questo rapporto fra politica e cittadini si
rafforzi e non si disperda. Sicuramente c'è il problema che,
qualora si tratti di opere con una natura pubblica, è più facile
per l'Amministrazione compiere scelte pubbliche, eventualmente
rinunciare a delle progettazioni; quando invece si tratti di
attività con natura privatistica, si deve affrontare la complessità
della normativa, per cui non è che la politica possa agire
facilmente.
Vengo ad uno dei problemi che maggiormente abbiamo rilevato
nella nostra attività consiliare riguardo allo sfruttamento delle
energie pulite. Non vi nascondo che un po'
naïvement
,
convinto contestatore delle energie nucleari, delle energie che
bruciano combustibili fossili, guardavo con entusiasmo - e quante
volte ho sollecitato l'Assessore alle attività produttive in
proposito - all'energia eolica, solare, idrica, perché energie
pulite, visto che c'è un'enorme possibilità per noi di sfruttare
queste energie. Ci siamo poi però scontrati con la realtà: non è
così facile istallare impianti eolici, bisogna fare mappature,
riuscire a definire...abbiamo visto che la stessa Amministrazione
regionale ha fermato gli impianti di sfruttamento dell'energia
solare, altrimenti la collina di Aosta probabilmente sarebbe
diventata un enorme parco solare. Abbiamo ritenuto opportuno dire:
"no, aspettiamo un attimo". Altre Regioni hanno trasformato
l'entusiasmo verso lo sfruttamento di queste energie in una
consapevolezza ambientale maggiore, quindi non siamo solo noi che
abbiamo tale problema nei confronti delle energie pulite. Da parte
di tutti ci si sta rendendo conto che è bello sfruttare l'energia
pulita, ma sicuramente gli impatti ambientali stanno diventando
evidenti e tengo a precisare questa stessa Amministrazione ha avuto
interesse a limitare lo sfruttamento dell'energia eolica, a
limitare lo sfruttamento dell'energia solare. Vedendo emergere
sempre più perplessità da parte di molti cittadini rispetto allo
sfruttamento dell'energia idroelettrica, non possiamo dire che ci
sono delle norme e a quelle norme ci si attiene...e ci mancherebbe
- lo abbiamo detto più volte - che non rispettiamo le leggi in
vigore! Ma probabilmente arriva una sollecitazione maggiore o una
riflessione maggiore su queste norme che ci siamo dati, tant'è che
la stessa Amministrazione regionale interviene con una delibera di
Giunta nel 2008 a fissare criteri più restrittivi. L'esigenza di
cercare di vederci più chiaro in questo sistema di concessioni e di
affidamenti è quindi sentita non solo dai gruppi PD e ALPE, perché
uno degli aspetti che sta emergendo è che, al di là delle norme
scritte sulla carta, poi c'è la realtà pratica. Lo sfruttamento dei
nostri torrenti, che magari in questi giorni di alluvione sembrano
imponenti e impetuosi, è reso difficile dal fatto che ci sono
periodi dell'anno in cui l'acqua non c'è. Abbiamo visto come i
ghiacciai si sono nel tempo ridotti e come questi corsi d'acqua
sono in alcuni periodi dell'anno quasi in secca. Da qui il fatto
che le norme che prevedono il deflusso minimo vitale ci sono...ma
chiunque abbia avuto a che fare con i torrenti e lo sfruttamento
dell'acqua sa che nei momenti di crisi idrica c'è uno sfruttamento
selvaggio di tali risorse. Io questo l'ho sperimentato sul torrente
Comboé: una guerra fra agricoltori, quelli di un comune e quelli
dell'altro, per attingere l'acqua al torrente, altro che deflusso
minimo vitale! Per cui dovremmo istituire guardianie per
controllare se l'acqua defluisce o no e questo complica molto la
vicenda. Di fronte a queste situazioni, di fronte alla richiesta
dei cittadini...da una parte, alcuni che dicono:
"sfruttiamo
queste energie pulite"
; dall'altra, quelli che richiamano
l'attenzione su tali problematiche, mi sembra che la normativa
vigente offra degli spazi di interpretazione troppo ampi che ci
rendono difficile dare una risposta e la risposta:
"se ne occupa
il TAR"
è una risposta che deriva verso altri il fatto di dire
"ci sono delle leggi, applichiamole"
. Probabilmente il
problema è il ripensare alle norme, altrimenti i cittadini non
arriveranno in ritardo, ma noi saremo sommersi da un'infinità di
richieste e di petizioni che hanno a cuore il territorio.
Noi non siamo in questo momento in grado di dare garanzia certa
rispetto a questi deflussi minimi vitali, possiamo dire che si sono
fatti tutti i calcoli, ma da lì all'applicazione concreta penso che
ci voglia anche un senso di pragmatismo: l'applicazione concreta è
molto lontana da quella che è prevista dalle norme. Anche il fatto
che in un singolo sito vadano poi a confliggere più progetti ci
dice che c'è una certa rincorsa verso questi strumenti e dobbiamo
anche chiederci se non sia opportuna una riflessione più allargata
ai nostri enti locali, i quali ogni anno, peraltro, si vedono
ridurre le risorse economiche e aumentare le loro difficoltà. Forse
è il caso di chiederci se una proprietà al di là del diritto di
concessione e tutto quanto previsto dalle norme esistenti...se un
bene pubblico come l'acqua - nel referendum appena approvato
abbiamo detto che l'acqua lo è - non debba avere in questo momento
una gestione più oculata e più attenta. In tale senso abbiamo
aderito volentieri all'invito dell'ALPE a condividere una
risoluzione: riteniamo sia necessario fare questa riflessione
perché non vogliamo essere noi quelli che hanno a cuore...sappiamo
che tutti hanno a cuore l'acqua come bene pubblico, lo abbiamo
riaffermato in un referendum ed è il caso che su questo si apra una
puntuale riflessione e non ci sia un rincorrersi di petizioni in
cui non siamo in grado di dare quella risposta che vorrebbero
sentirsi dare i cittadini: un "sì", o un "no" chiaro e non un
rinvio a norme esistenti, o quant'altro. Questo, secondo me, è
auspicabile sia dal punto di vista del processo democratico che si
mette in atto, sia dal punto di vista dell'interesse collettivo per
un equilibrato sfruttamento delle risorse che non metta a
repentaglio lo straordinario patrimonio naturale di cui
disponiamo.
Presidente -
Se non vi sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV) -
Grazie Presidente. Ringrazio il collega
Comé per aver voluto illustrare con dovizia di particolari come si
è svolto l'esame della petizione, che, fra l'altro, solo
marginalmente interessava la concessione edilizia, ma quello che
interessa di più in questo caso è il nesso con la concessione
edilizia. La preoccupazione che poi viene fatta propria con tale
risoluzione sulle centrali, sull'uso dell'acqua, è legittima, però
la petizione diceva una cosa diversa: si voleva fermare una strada
di accesso, che era più che giustificata da una serie di
motivazioni, dalla possibilità di riconoscere non solo i lavori
svolti, ma anche l'eventuale pulizia dell'alveo con tutto quello
che ne consegue.
Fatta questa premessa e detto che sulla petizione in sé non ci
sono molte cose da dichiarare, visto che le varie tematiche sono
già state illustrate...sulle considerazioni effettuate dai colleghi
sulla risoluzione...perché, di fatto, andiamo a discuterla, in
quanto la petizione si chiude con la sintesi fatta dal collega
Comé, per il resto credo che si discuta sulla risoluzione
presentata e illustrata dai colleghi...il fatto di appoggiarsi
impropriamente a questa discussione sul Courtlys...è la costruzione
della centrale, che è a sé stante e non ha nulla di particolare, se
non per richiamare un'attenzione nei confronti dell'ambiente
rispetto a questo tipo di concessioni. Ora, la delibera del 2008 -
che riprende puntualmente le modalità con cui l'Assessorato dei
lavori pubblici e il sistema che ad esso è collegato operano, con
anche le valutazioni ambientali laddove sono necessarie - è già
chiarissima sulle possibilità operative in tal senso e
sull'autorizzazione collegata con una valutazione a seconda del
tipo di intervento o meno. Questo tema è stato più volte discusso
in quest'aula, correttamente il problema dell'acqua...la
petizione...abbiamo detto di tutto e di più, diciamo che ci sarebbe
un invito a voler fare una revisione delle procedure.
Premesso che le procedure previste siano molto attente
all'aspetto ambientale...non solo, sono all'origine del lavoro che
si sta concludendo sul minimo deflusso vitale, che il collega
Donzel richiamava: una serie di sperimentazioni sono state
effettuate in maniera precisa per il minimo deflusso vitale per
vedere le articolazioni rispetto alla portata delle acque, che non
è immutabile, anzi drammaticamente si sta riducendo. Di questo ne
siamo ben consci, tant'è che la valutazione del minimo deflusso
vitale va nella logica di non tener conto di dati storici, ma di
un'attualizzazione che ci deve essere e a cui tutti devono
adeguarsi con certe regole. Il nostro è già un sistema molto
prudente e attento e anche molto vincolante rispetto alle
autorizzazioni, con una nota ulteriore: ad oggi le domande che si
presentano per le eventuali piccole centraline idroelettriche sono
sempre meno sia di numero sia di portata...perché le grandi non
esistono più, in quanto sono già tutte vincolate dalle centrali
esistenti. Il problema di fatto quindi è marginale, perché se
andate a vedere le domande che vengono presentate...se si vuole
fare una riunione della commissione per esaminare l'insieme delle
domande, non c'è alcun problema. Come è sempre stato fatto, non c'è
alcun problema se si chiede una riunione della commissione, ma
questo è diverso dal dire: "facciamo una revisione del metodo";
riteniamo che il metodo sia valido e corretto e che sia applicato
in tutti i suoi termini, quindi ribadiamo: condividiamo le
preoccupazioni, ma esse hanno già trovato una soluzione nel metodo
di lavoro attuato. Non reputiamo dunque che vi siano esigenze di
cambiamenti particolari.
Il collegamento con gli enti locali: laddove c'è acqua, anche i
Comuni si sono fatti parte attiva, ma solo alcuni sono fortunati ad
avere una disponibilità di acqua per partecipare nelle società che
hanno costruito piccole centraline. Una serie di Comuni devono
andare a prendere anche l'acqua potabile da altri Comuni, quindi
non ne hanno certamente in abbondanza e, laddove questo è avvenuto,
entro l'anno prossimo ci sarà da fare una riflessione sulla
partecipazione dei Comuni in queste società, anche se per la
maggioranza erano partecipazioni minoritarie. Indipendentemente da
questo, entro il 31 dicembre 2012, bisognerà valutare come
trasformare queste partecipazioni eventualmente in
royalty
,
o in altre forme che in qualche modo diano beneficio ai Comuni.
Francamente di tutti i problemi ai quali si è voluto allargare
il discorso...il solare, il fotovoltaico o l'eolico...condivido
quanto è stato detto, le attenzioni ci sono state tutte. Abbiamo
fatto una prima legge sull'eolico che è stata impugnata...in tale
senso eravamo molto drastici, ci è stato detto che non potevamo
disciplinarlo a livello regionale, perché spettava allo Stato
farlo. Abbiamo fatto tutto quello che era possibile per
raccomandare che non venisse sottratto l'uso corretto del terreno
agricolo per realizzare dappertutto impianti fotovoltaici, come è
avvenuto in alcune zone del Piemonte, dove le vigne sono diventate
sede di tali impianti. Credo quindi che in tema di energia
rinnovabile si sia fatto tutto quello che era possibile fare.
Concludendo, ci asteniamo su questa risoluzione per le ragioni
che ho esposto, ma non perché non siamo disponibili a portare in
commissione quello che è necessario come conoscenza, ma perché
tutto quello che è stato fatto è già oggi condiviso e
condivisibile, quindi non ci sono grandi cose da aggiungere se non
tutto quello che già conoscete. Grazie.
Si dà atto che, dalle ore 16,15, assume la presidenza il
Vicepresidente André Lanièce.
Presidente -
Il Consiglio regionale prende atto della
petizione.
Il Consiglio
Premesso che:
- in data 20 giugno 2011 è stata presentata alla Presidenza
del Consiglio, ai sensi dell'articolo 36 del Regolamento interno
per il funzionamento del Consiglio, una petizione popolare,
sottoscritta da 304 cittadini, per la salvaguardia dell'area
naturale dell'Alpe Courtlys-Sikken-Salzen nell'Alta Valle del
Lys.
- a norma del suddetto articolo 36, l'Ufficio di Presidenza,
con deliberazione n. 87/2011 del 27 giugno 2011, nel decidere sulla
ricevibilità ed ammissibilità della petizione, ne ha avviato
l'istruttoria con richiesta di informazioni al Presidente della
Regione, in quanto legale rappresentante della Regione, agli
Assessori all'agricoltura e risorse naturali, alle opere pubbliche,
difesa del suolo e edilizia residenziale pubblica, al territorio e
ambiente e alle Commissioni consiliari competenti Assetto del
territorio e Sviluppo economico;
- l'Assessore al territorio e ambiente, con lettera in data 5
luglio 2011, prot. n. 6944/TA, ha provveduto a fornire delle
osservazioni in merito alla petizione in oggetto;
- l'Assessore all'agricoltura e risorse naturali, con lettera
in data 24 agosto 2011, prot. n. 24812 AGR, ha trasmesso una
relazione sull'argomento in questione;
- i Presidenti delle Commissioni consiliari permanenti
"Assetto del territorio" e "Sviluppo economico", con lettera in
data 28 ottobre 2011, prot. n. 8512, hanno comunicato alla
Presidenza del Consiglio le risultanze degli approfondimenti
svolti, e, con lettera in data 7 novembre 2011, prot. n. 8816,
hanno trasmesso una nota integrativa.
Ai sensi del quarto comma dell'articolo 36 del Regolamento
interno,
Prende atto
della petizione e della documentazione ad essa
relativa.
Presidente -
Passiamo all'esame della risoluzione.
La parola al Vicepresidente Chatrian.
Chatrian (ALPE) -
Grazie Presidente.
In prima battuta vorrei leggere cosa si chiede nella petizione,
l'abbiamo letta tutti e l'abbiamo riletta anche noi...perché mi
sembrava di non aver letto bene la richiesta:
"di considerare
l'interesse meglio inteso del territorio e delle sue comunità e di
non autorizzare gli interventi richiesti dalla The Power Company
S.r.l., diretti alla realizzazione della centrale idroelettrica
Courtlys e di opere connesse..."
, questo è quello che si
domanda nella petizione...solo per sintesi rispetto alla
discussione che lei, Presidente, prima citava.
Per quanto riguarda la nostra risoluzione, lei liquida la
discussione
tranchant
dicendo che non ci sono cose da
aggiungere; noi abbiamo posto tale iniziativa in maniera
molto...non so se può essere utilizzato il termine "propositiva",
ma in questo caso lo utilizzo, perché non mi sembra fuori tema. Il
nostro obiettivo non era andare in commissione a fare la
chiacchierata su com'è la situazione, era più nel merito: era
quello di fare una ricognizione sulle domande di subconcessione
pervenute, dato che una ricognizione probabilmente non termina in
una o due ore in commissione, ma forse si va a monte...ecco perché
si chiedeva al Governo regionale di
"effettuare nel più breve
tempo una ricognizione completa delle domande di subconcessione
pervenute..."
, perché questa è la terza petizione che viene
discussa in aula. È una petizione con la quale i cittadini
domandano all'Amministrazione regionale una certa attenzione. Lei
ci ha detto che il metodo tuttora è valido e che quindi non ci sono
gli interessi, non c'è la volontà dal punto di vista politico di
mettervi mano; noi invece facciamo un passo indietro e vorremmo
fare una ricognizione completa di tutte le domande di
subconcessione pervenute. Lei ci ha detto che stanno presentando
poche domande in questo momento, la nostra richiesta invece è
quella di avere una ricognizione completa delle domande di
subconcessione, unitamente ad una valutazione dei prevedibili
effetti sul territorio conseguenti alle domande. In terza battuta
abbiamo inserito la dizione
"di concerto agli enti locali"
perché...si ricorda che un anno fa due Comuni della Coumba Freida
hanno posto una serie di richieste? È per quello che nella
risoluzione inseriamo la dizione
"di concerto con gli enti
locali"
: perché diversi Comuni hanno difficoltà a mettere sul
tavolo le loro preoccupazioni; ecco dove voleva "andare" la nostra
risoluzione, che - ribadisco - non è ideologica. Eravamo e siamo
preoccupati delle ricadute. Il Presidente ci ha risposto che il
metodo è valido, ma ha condiviso le nostre preoccupazioni, pertanto
c'è un rammarico dal punto di vista politico. L'obiettivo era
quello di analizzare - non di chiacchierare - nel dettaglio lo
stato dell'arte per poi eventualmente modificare qualcosa in
quest'aula circa la validità di tale metodo. Vi è il rammarico dal
punto di vista politico che non vi è la volontà, perché il metodo è
valido...e le nostre preoccupazioni probabilmente sono condivise
solo come chiacchiere... Merci.
Presidente -
La parola al Consigliere Donzel.
Donzel (PD) -
Grazie Presidente.
Anche noi rimaniamo un po' perplessi, perché qui non si parla di
stravolgere la normativa esistente, vorrei leggere ad alta voce
come termina il testo della risoluzione:
"in modo tale che la
Commissione consiliare competente - di concerto con gli enti locali
- possa valutare l'eventuale revisione delle procedure di rilascio
di tali subconcessioni"
, quindi non vi è alcuna presunzione di
dire: "siamo già certi che è tutto da rifare, tutto va male", ma
c'è scritto:
"l'eventuale"
. Siccome abbiamo dei colleghi in
commissione anche competenti rispetto a tali questioni, si voleva
riguardare insieme e avere un quadro della situazione non per
frenare, ma per dare la certezza ai cittadini che stiamo operando
in un modo che garantisce il territorio. Vorrei incontrare il
pescatore e dire: "stai tranquillo, la tua trota salmonata
continuerà a nuotare e a riprodursi nel torrente senza problema".
In questo momento arrivano altri tipi di segnalazione, adesso ho
fatto un esempio per dire di come possiamo essere noi stessi più
garantiti nel rilasciare tali concessioni. Questo era
l'atteggiamento molto aperto, disponibile a vedere...e mi sorprende
sempre, quando tutte le cose vanno bene, che non ci sia neanche la
volontà di dire: "adesso vi faccio vedere come facciamo bene il
compito"; che problema c'è? Qualche riunione di commissione non è
che...
(interruzione del Presidente della Regione, fuori
microfono)
...appunto Presidente, è questo che dico: dite che siete
disponibili a venire in commissione...sembra quasi che ci vogliate
tarpare le ali su una richiesta di tale tipo! Mi sfugge questa
cosa, quindi non lo so...mi lascia molto perplesso, perché la
volontà è quella di rassicurare i cittadini, di evitare che alla
prossima centralina abbiamo di nuovo delle petizioni. A fronte di
questo francamente io...ma è un mio limite, non sono in grado di
dire: state tranquilli, il deflusso minimo vitale è tutto a posto,
è tutto sotto controllo. Ci sono delle norme che meritano un attimo
di attenzione e di riflessione: questo era l'intento della
risoluzione, fatto salvo che su alcune situazioni, come ad esempio
il solare, siamo dovuti intervenire all'ultimo momento, perché,
lasciando all'iniziativa privata, giusta stando in un quadro di
regole, questa cosa aveva preso una strada che poteva andare molto
più in là di quello che immaginavamo. Se, relativamente ad un
torrente, da una piccola centralina ne viene fuori una molto più
grande, che addirittura confligge con un'altra centralina ancora,
c'è da chiedersi cosa sta succedendo in quel torrente! Almeno io la
percezione ce l'ho, perché se la piccola centralina diventa grande,
se la grande confligge con un'altra...tali concessioni hanno una
possibilità di dilatarsi che è una cosa che ci sfugge di mano,
altrimenti non avremmo un conflitto fra centrali e non avremmo
questo tipo di situazione che si è venuta a creare.
Sicuramente, come ho detto in commissione riferendomi ad altre
questioni, andrebbe ripensata una mappatura del nostro territorio
regionale per vedere se ci sono delle aree da salvaguardare, di cui
forse in passato non tenevamo così conto, ma che oggi sono
diventate aree con un alto valore ambientale. Probabilmente evolve
anche la sensibilità: una volta bastava fare un parco, oggi
probabilmente la sensibilità dei cittadini è di avere anche delle
aree protette più vicine ai loro ambienti; questo è un
atteggiamento che merita una riflessione da parte nostra, non è che
possiamo dire: "abbiamo il Parco del Mont Avic e il Gran Paradiso,
siamo a posto così".
Presidente -
La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA) -
Mi sembra che qui, come ha ben
detto il Presidente, si voglia parlare di un argomento
utilizzandone un altro, tanto valeva fare un'iniziativa molto
chiara su questo tema, ma credo che anche chi sta sostenendo alcune
questioni sappia perfettamente che un'iniziativa ad hoc non avrebbe
raccolto plausi o applausi. Dobbiamo cercare di fare un
ragionamento di questo tipo, cioè di richiamare l'attenzione che è
giusta tenere, mantenendo serietà anche a riguardo del lavoro
svolto. Io parto da quello che oggi mi sembra il tema, ho parlato
con gli uffici competenti, con quei 30-40 che lavorano lì, i quali
hanno detto:
"non è che dovete fare i lavori di commissione,
venite 15 giorni in ufficio così lavorate, state in ufficio con i
dipendenti, vedete tutte le pratiche, anche le virgole, e non c'è
alcun problema!"
. Quello che ha detto prima il Presidente è
molto chiaro: 2005 piano di tutela, 2008 delibera di Giunta, siamo
la Regione più virtuosa sui vincoli di deflusso minimo vitale. Il
concetto è che sul caso specifico la domanda di potenziamento è
stata rigettata dagli uffici, altre questioni sono invece le
questioni edilizie, che non sono da mescolare. Se si vuole avere
l'elenco di tutte le concessioni, lo si può avere. Possiamo dire
che dal 2008, quella delibera, oltretutto già approvata nella
passata Giunta - e che noi condividiamo -, ci ha permesso di
bloccare praticamente tutte o quasi tutte le centrali di una certa
importanza, perché 40 delle 80 domande presentate in questi ultimi
tre anni sono per rinnovi e adeguamenti, le altre 40 sono da 20 a
50 kW, uso personale, e qualcuna da 250 kW in su, ma è tutto lì.
Oltretutto le norme hanno già definito varie situazioni di quelle
aree che sono vergini dal punto di vista urbanistico e dove non si
può fare niente. Ben venga allora un chiarimento su tale discorso,
perché è da un po' che questa cosa "gira" e sembra che venga
utilizzata per un mero fine di dibattito politico.
Su tali argomenti, hanno detto bene i colleghi, bisogna mettere
il buon senso. Relativamente all'utilizzo per fonti alternative
energetiche bisogna d'altra parte essere rispettosi dell'ambiente e
questo è condivisibile da parte di tutti. In questo settore si era
partiti da tempo, le cose stanno dando dei risultati, mentre sulle
questioni del fotovoltaico e dell'eolico - hanno detto bene il
Presidente e i colleghi -
"si è arrivati
all'ultimo
minuto"
, ma siamo una Regione che, rispetto alla Toscana e ad
altre citate, ha messo una barriera forte. Se si vuole poi
utilizzare il momento per dire: "ma noi non siamo informati",
questo non è un problema. Ho sentito prima il dott. Rocco, si farà
la commissione in Assessorato fra 15 giorni, fissiamo fra due
settimane l'incontro con voi così si capisce come viene portata la
lettera, cosa si fa da parte degli impiegati...insomma, si fa gli
impiegati per 15 giorni e questo non guasta.
Presidente -
La parola al Presidente della Regione,
Rollandin.
Rollandin (UV) -
Faccio alcune brevissime riflessioni per
evitare malintesi in chi ascolta o per chi questi problemi non li
ha discussi a fondo. Non vi è ad oggi alcuna difficoltà a mettere a
disposizione quello che si chiede, il problema non è mettere a
disposizione i dati: il problema è nel merito dell'ultima parte,
laddove si dice:
"di concerto con gli enti locali possa valutare
l'eventuale revisione delle procedure di rilascio di tali
subconcessioni"
. Abbiamo spiegato che la procedura, a nostro
avviso, tiene conto di tutto quello che anche voi avete affermato,
perché tutto quello che è stato detto, e che non voglio ripetere,
rientra in canoni che vengono puntualmente utilizzati per valutare
l'accoglimento delle domande; questo è il punto. Non è che non
vogliamo fare la discussione, o dire che tanto in commissione si
fanno chiacchiere, la discussione è chiacchiera da quando nasce a
quando finisce, il problema è se essa è utile per capirsi, com'è
sempre stato e com'è il senso delle riunioni. Noi riteniamo che non
ci sia l'esigenza del riesame: questa è la differenza sostanziale;
sappiamo benissimo quali sono gli impatti sui comuni, quali sono le
ricadute, tutto quello che avete detto lo sappiamo: è tutta lì la
differenza. Non vi è quindi alcuna volontà di escludere tale
passaggio in commissione, dove, al di là di questa analisi, non so
cosa si possa fare. Per il resto vi abbiamo spiegato correttamente,
in modo che tutti potessero capire, che non vi è alcuna volontà di
andare al di là di regole da noi riconosciute - ma non solo da noi
-, e che sono quelle che tutelano Comuni e Regione.
Presidente -
Pongo in votazione la risoluzione, che
recita:
Risoluzione
Il Consiglio regionale della Valle d'Aosta/Vallée
d'Aoste
Vista la petizione per la salvaguardia dell'area naturale
dell'Alpe Courtlys-Sikken-Salzen con cui si chiede
all'Amministrazione regionale di non autorizzare gli interventi
richiesti dalla società The Power Company nel 2009;
Vista l'importanza dei temi sollevati dai firmatari della
petizione;
Richiamata la crescente preoccupazione di cittadini e
associazioni civiche al corretto utilizzo dei beni comuni e più in
generale, per il rispetto dovuto all'ambiente e al territorio
naturali;
Ritenuto di dover mantenere alta l'attenzione sul corretto
utilizzo dell'acqua e sul suo sfruttamento per la produzione di
energia idroelettrica;
Preoccupati dall'alto numero di richieste di sub-concessione
presentate negli ultimi anni per la captazione dei nostri corsi
d'acqua e per la costruzione di impianti idroelettrici e opere
annesse;
Ritenuta non più procrastinabile una valutazione approfondita
e imparziale del settore che prenda in considerazione prima di
tutto l'interesse del nostro territorio e della nostra
comunità;
tutto ciò premesso
Impegna
il Governo regionale
ad effettuare nel più breve tempo una ricognizione completa
delle domande di sub-concessione pervenute, unitamente ad una
valutazione dei prevedibili effetti sul territorio conseguenti alla
realizzazione delle opere di captazione connesse, in modo tale che
la Commissione consiliare competente - di concerto con gli enti
locali - possa valutare l'eventuale revisione delle procedure di
rilascio di tali subconcessioni.
F.to:
Chatrian - Patrizia Morelli - Bertin - Rigo -
Donzel - Carmela Fontana
Consiglieri presenti: 32
Votanti e favorevoli: 6
Astenuti: 26 (Agostino, Benin, Bieler, Caveri, Alberto Cerise,
Comé, Crétaz, Empereur, Hélène Impérial, Isabellon, La Torre, André
Lanièce, Lattanzi, Lavoyer, Maquignaz, Pastoret, Prola, Emily Rini,
Rollandin, Rosset, Salzone, Tibaldi, Laurent Viérin, Marco Viérin,
Manuela Zublena e Zucchi)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK