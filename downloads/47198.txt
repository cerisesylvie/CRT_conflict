Consiglio Regionale della Valle d'Aosta - Oggetto del Consiglio n. 3492 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3492 del 3 aprile 2024 - Resoconto
OGGETTO N. 3492/XVI - Interpellanza: "Intendimenti in merito
all'eventuale organizzazione di iniziative celebrative a livello
regionale in occasione della giornata nazionale
dell'Agricoltura".
Bertin (Presidente) -
Punto n. 33. Consigliera Foudraz,
ha facoltà di intervenire.
Foudraz (LEGA VDA) -
L'iniziativa in questione riguarda
l'istituzione della Giornata nazionale dell'agricoltura poiché con
la legge 28 febbraio 2024, la n. 24, è stata appunto istituita
questa giornata.
Considerato che all'articolo 6 della legge appena richiamata si
dispone l'istituzione della Giornata nazionale dell'agricoltura,
riconoscendo la seconda domenica di novembre come Giornata
nazionale dell'agricoltura, al fine di far conoscere il ruolo
fondamentale che ha l'agricoltura, la cui pratica è fondamentale al
soddisfacimento dei bisogni primari dell'uomo e al raggiungimento
del benessere economico, ambientale e sociale del Paese.
Preso atto che con l'articolo 7 di questa legge viene data la
possibilità per lo Stato, per le Regioni, per le Province, per i
Comuni e per gli Enti gestori di Parchi nazionali e di altre aree
naturali protette di mettere in campo azioni per la celebrazione di
questa giornata nazionale, iniziative specifiche e manifestazioni
pubbliche finalizzate a far conoscere i valori e le esternalità
positive dell'agricoltura sostenibile, nonché a diffondere la
conoscenza e la consapevolezza delle funzioni ecosistemiche
dell'attività agricola in termini di tutela della risorsa idrica,
di mantenimento degli equilibri idromorfologici, di tenuta
idraulica del terreno e di regimazione delle acque. Stessa
possibilità viene data con il successivo articolo 8 a tutti gli
Istituti scolastici di ogni ordine e grado che, ovviamente
nell'ambito delle loro autonomie, possono eventualmente promuovere
delle iniziative didattiche o percorsi di studi ed eventuali eventi
su questa tematica.
Per quanto quindi ho appena illustrato, io con quest'iniziativa
chiedo all'Assessore competente di conoscere se a livello regionale
vi sia l'intenzione di organizzare per la seconda domenica di
novembre iniziative celebrative della Giornata nazionale
dell'Agricoltura, così come previsto dall'articolo 7 della legge 28
febbraio 2024 n. 24.
Presidente -
Assessore Carrel per la risposta.
Carrel (PA) -
Il disegno di legge approvato recentemente
punta a riconoscere e a valorizzare la figura dell'agricoltore
anche come custode dell'ambiente e del territorio, come giustamente
da lei ricordato; scorrendo la legge, emerge che possono rientrare
in questa definizione gli imprenditori agricoli, singoli o
associati, e le società cooperative del settore agricolo forestale
che si occupano di manutenzione del territorio, custode della
biodiversità rurale, allevamento di razze animali e coltivazione di
varietà locali. In pratica, si può affermare che quasi tutti gli
agricoltori che operano sul nostro territorio rispondono a questi
requisiti.
Venendo al quesito dell'interpellanza, va detto che, all'atto
della programmazione dell'attività per la promozione del settore
agricolo per l'anno 2024, la predetta legge non era ancora vigente:
la data di entrata in vigore è il 29 di marzo del 2024 e non è
stato quindi possibile prendere in considerazione in quella sede
l'eventuale organizzazione della Giornata nazionale
dell'agricoltura.
Nella suddetta programmazione, voglio sottolineare l'impegno
dell'Assessorato dell'agricoltura per la promozione del settore
agricolo e delle sue diverse filiere attraverso l'organizzazione e
la partecipazione ad eventi e manifestazioni che danno ampio
risalto alle produzioni del nostro territorio, che è uno degli
obiettivi anche della giornata.
Il programma di attività per la promozione e la valorizzazione
del settore agricolo per l'anno 2024 è quello approvato con
deliberazione di Giunta regionale n. 88 del 5 di febbraio del 2024;
si tratta di una programmazione annuale che permette una migliore
organizzazione delle singole iniziative, nonché di una puntuale e
mirata copertura finanziaria.
Fra le iniziative previste, nell'ottica di valorizzazione del
nostro territorio, possiamo citare per esempio la celebrazione
della giornata mondiale delle api, il 20 maggio, ed il concorso
"Mieli della Valle d'Aosta" a fine ottobre, in cui è
particolarmente sottolineata l'importanza della biodiversità
valorizzando la filiera miele, grazie anche alla collaborazione con
il Consorzio apistico della Valle d'Aosta.
Gli appuntamenti di "Non solo Show Cooking" organizzati in vari
Comuni e distribuiti sul territorio durante il periodo estivo che
raccontano le DOP, le PAT e i vini valdostani.
Il Marché au Fort il 12 e 13 ottobre, che vede la partecipazione
di circa settanta aziende del nostro territorio con i loro prodotti
delle diverse filiere agroalimentari.
Il concorso Modon d'Or, che offre l'occasione di promuovere e
far conoscere il lavoro in alpeggio ed il territorio di montagna,
nonché di apprezzare e di premiare le fontine DOP d'alpeggio.
L'Assessorato all'agricoltura partecipa inoltre ad importanti
appuntamenti fuori Valle d'Aosta dedicati ad esempio alla filiera
vitivinicola, come il salone del Vino a Torino, Vinitaly a Verona,
Vinum ad Alba; anche in questo caso con la finalità di promuovere
il prodotto e il ruolo del viticoltore nel nostro territorio.
Ricordo inoltre che l'Assessorato dell'agricoltura e risorse
naturali promuove, attraverso una serie di aiuti di cui
all'articolo 17, comma 1, lettera c) della legge regionale 17/2016,
azioni di valorizzazione e promozione del settore agricolo.
Tornando alla Giornata nazionale dell'agricoltura, posso
affermare che sicuramente ci confronteremo con le associazioni di
categoria per valutare le iniziative celebrative da porre in essere
per il prossimo anno e l'eventuale coinvolgimento delle Istituzioni
scolastiche, ma che ovviamente, per una programmazione annuale, che
abbiamo effettuato il 5 di febbraio del 2024, non è stato previsto
nessun budget ed in questo momento non è prevista nessun tipo di
iniziativa.
Presidente -
Consigliera Foudraz, ha facoltà di
replica.
Foudraz (LEGA VDA) -
Ringrazio l'Assessore Carrel per
l'articolata risposta.
Effettivamente, questa legge del 24 febbraio è entrata in vigore
a fine dello scorso mese, quindi è comprensibile che la
programmazione venga fatta con mesi di anticipo. Giustamente, non
si poteva conoscere questo provvedimento e programmare
quest'attività.
Sono però contenta dell'impegno che lei si è preso: non sarà per
quest'anno, anche se comunque noi siamo una regione all'avanguardia
per quanto riguarda comunque la promozione di tutti quelli che sono
i nostri prodotti agricoli. Quindi accetto volentieri quest'impegno
per fare le dovute programmazioni per l'anno successivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK