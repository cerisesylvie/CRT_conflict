Consiglio Regionale della Valle d'Aosta - Oggetto del Consiglio n. 1880 del 7 marzo 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 1880 del 7 marzo 2001 - Resoconto
OGGETTO N. 1880/XI Conferimento di mansioni superiori a
dipendenti dell’USL. (Interpellanza)
Interpellanza A conoscenza del conferimento di mansioni
superiori a circa 150 dipendenti dell’USL di Aosta
inquadrati nel ruolo amministrativo e sanitario;
Visto il malcontento venutosi a creare fra il personale escluso
per il mancato rispetto di criteri di equità, da parte
dell’USL;
il sottoscritto Consigliere regionale
Interpella
la Giunta regionale e l’Assessore competente per
conoscere:
1) con quali criteri sono state affidate le mansioni superiori e
le motivazioni per le quali è stato preso il provvedimento;
2) l’importo della spesa, la decorrenza e i tempi
previsti della durata dell’erogazione;
3) se ritiene giustificato il provvedimento preso
dall’USL.
F.to: Beneforti
Presidente
La parola al Consigliere Beneforti.
Beneforti (PVA-cU)
Abbiamo presentato questa interpellanza
perché siamo venuti a conoscenza di una raccolta di firme da parte
del personale in calce ad un esposto indirizzato al Direttore
generale dell’USL e all’Assessore
regionale alla sanità.
Con detto esposto i firmatari chiedono chiarimenti in merito
alle circa 150 mansioni superiori conferite a dipendenti
dell’USL inquadrati, sia nel ruolo amministrativo
che nel ruolo sanitario.
Chiedono chiarimenti perché a loro avviso non è stato rispettato
alcun criterio di equità. Chiedono inoltre che non si continui a
perpetuare negli errori degli anni passati, quando il conferimento
di mansioni superiori veniva, come viene, riconosciuto non per
meriti, ma agli amici degli amici.
Chiedono correttezza, trasparenza e giustizia. Chiedono che la
serietà, la fedeltà lavorativa, la professionalità venga
riconosciuta anche a coloro che operano lontano dalla stanza dei
bottoni o da quelle figure dirigenziali dell’USL,
potenti, come dicono, che esistono.
Chiedono di poter beneficiare dei miglioramenti economici e che
l’azienda faccia delle scelte a favore di tutti
senza commettere ingiustizie.
Chiedono infine, essendo loro diritto/dovere, di poter accedere
ai corsi di aggiornamento e di formazione professionale oggi
riservati a pochi eletti.
Questo è ciò che chiedono anche a lei, Assessore, i firmatari
amministrativi e sanitari nel documento che dal 7 febbraio ultimo
scorso circola all’interno dell’USL.
In un incontro alcuni di loro mi hanno confermato e chiarito in
tutti i particolari ciò che sta avvenendo all’USL e
quindi anche i motivi a sostegno delle loro richieste.
Pertanto questa interpellanza è stata presentata per conoscere,
di fronte a tali lamentele, con quali criteri sono state affidate
le mansioni superiori e le motivazioni per le quali è stato preso
questo provvedimento, l’importo della spesa, la
decorrenza e i tempi previsti dell'erogazione e se ritiene come
Assessore che sia giustificato il provvedimento che
l’USL ha preso, provvedimento che ha creato e sta
creando tanto malcontento all’interno
dell’USL tanto da raccogliere le firme per far
presente una situazione sia al direttore generale, ma anche
all’Assessore e, quando si dice
all’Assessore, anche alla Giunta regionale.
Mi riservo di intervenire dopo aver sentito la risposta
dell’Assessore.
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
Alle prime due domande risponderò dando
lettura della lettera pervenuta dall’USL, alla terza
ovviamente farò le considerazioni che mi riguardano.
L’USL riferisce che:
"le mansioni superiori
sono attualmente riconosciute a 125 dipendenti e non a 150 e la
spesa ammonta a circa 26 milioni mensili lordi.
Le mansioni superiori sono state attribuite conformemente
all’accordo stipulato con le organizzazioni
sindacali dell’area di comparto e recepito con
deliberazione dell’USL n. 2.527/1999 di cui posso
fornire copia all’interpellante.
In base a tale accordo le mansioni superiori possono essere
attribuite per la sostituzione di altro dipendente assente per un
periodo superiore ai 30 giorni oppure per la temporanea copertura
di un posto di organico vacante nell’attesa
dell’espletamento del concorso pubblico o selezione
interna per la copertura in ruolo del posto.
Nel primo caso la supplenza dura per tutto il periodo
dell’assenza, mentre nel secondo non può superare il
periodo di un anno o quello inferiore sufficiente per la copertura
del posto in ruolo.
La segnalazione del dipendente a cui assegnare le funzioni
superiori viene effettuata dal responsabile della struttura, dicasi
primari o dirigenti degli uffici, e la Direzione
dell’USL conferisce l’incarico previa
verifica della sussistenza dei requisiti richiesti.
Le mansioni superiori attualmente riconosciute sono state
pertanto attribuite con distinti provvedimenti deliberativi su
indicazione dei responsabili delle singole strutture per la
copertura di posti di organico vacanti o per la sostituzione di
personale assente".
"? Questa amministrazione?" dice l’USL
"? sta
ora attivando la procedura per la copertura dei posti vacanti
mediante selezione interna e in subordine concorso pubblico che
saranno da espletare indicativamente entro il 30 giugno
2001?"
.
Aggiungo che a tutt’oggi è stato fissato solo la
data dell’espletamento per 7 posti di coadiutore
amministrativo, 4 di operatore professionale e coordinatore
tecnico-sanitario radiologia medica, 1 fisioterapista e 1 tecnico
di neurofisiopatologia coordinatore, mentre tutti gli altri sono
ancora da fissare.
Aggiunge l’USL che:
"? A coloro che non
supereranno le relative prove le mansioni superiori verranno
revocate?"
.
"Occorre rilevare che la procedura delle selezioni interne è
abbastanza complessa ed è stata prevista per la prima volta dal
contratto collettivo nazionale di lavoro per l’area
di comparto del 7 aprile 1999 a cui è seguita una complessa
trattativa sindacale per l’approvazione del relativo
regolamento"
di cui ho copia.
"? Per quanto sopra questa amministrazione ritiene di dover
prorogare le funzioni superiori anche oltre il termine previsto di
un anno qualora per oggettive difficoltà non riesca ad espletare le
relative selezioni entro tale data?"
.
A questo proposito aggiungo che è stata data disposizione
affinché la proroga oltre l’anno riguardi solo due
categorie: le caposala facenti funzioni per evidenti motivi ed i
tecnici di radiologia facenti funzioni per altri evidenti motivi.
Per tutti gli altri si è dato disposizioni di sospendere
immediatamente l’indennità di mansioni superiori e
questo lo aggiungo per quanto sono a conoscenza.
Riguardo all’ultima domanda:
"se ritiene
giustificato il provvedimento preso dall’USL"
,
devo dire che anch’io ho esaminato al momento
dell’approvazione dell’accordo
sindacale questa pratica perché avevo chiesto
all’USL che fosse dato il massimo di trasparenza e
di conoscenza. Parrebbe che così non fosse se è vero, come è vero,
che alcuni dipendenti hanno fatto questa lettera a cui seguirà una
riunione perché il tutto è derivato, come ho detto prima,
dall’accordo sindacale firmato da tutti i
rappresentanti sindacali fortemente voluto dagli stessi
rappresentanti sindacali nel mese di novembre dello scorso
anno.
Si presume che i rappresentanti sindacali rappresentino i loro
iscritti o comunque le categorie di appartenenza; evidentemente è
una presunzione a cui dovremo per il futuro fare molta attenzione
perché le reazioni che ci sono state dimostrerebbero il
contrario.
Ma come è già stato detto dall’USL vorrei
precisare che queste mansioni superiori sono una novità assoluta di
questo nuovo contratto e sono stabilite
dall’articolo 28 del contratto che dice esattamente:
"Nell’ambito del nuovo sistema di classificazione
del personale, previsto dal presente contratto, si considerano
mansioni immediatamente superiori?"
quindi c’è
un nuovo sistema di classificazione del personale che trascina in
avanti alcune figure professionali e precisamente:
"? a) all’interno delle categorie B e D le
mansioni svolte dal dipendente di posizione iniziale nel
corrispondente profilo del livello super secondo la declaratoria
riportata nell’allegato 1 del presente
contratto;
b) all’interno della categoria A e C le mansioni
svolte dal dipendente nella posizione iniziale della categoria
immediatamente superiore;
c) le mansioni svolte dal personale collocato nel livello BS
della categoria B nel livello iniziale della categoria C.
Non sono mansioni immediatamente superiori?" dice il contratto
"? quelle svolte in sostituzione di un dipendente appartenente
alla medesima categoria e allo stesso livello, ma collocato in
fascia economica della progressione orizzontale superiore a quella
di appartenenza?"
.
Il conferimento avviene, come già ho detto, in questi due casi:
vacanza di posti di organico e sostituzione di alto dipendente.
Il comma quinto, che è fondamentale, dice:
"Il conferimento
delle mansioni immediatamente superiori di cui al comma 2?"
che
è obbligatorio, Consigliere Beneforti, non è discrezionale, la
discrezionalità sta nell’individuare quale dei
dipendenti espleta effettivamente quelle mansioni BS piuttosto che
B, ma dice il comma quinto che:
"Il conferimento delle mansioni immediatamente superiori? è
comunicato per iscritto al dipendente incaricato mediante le
procedure stabilite da ciascuna amministrazione, secondo i propri
ordinamenti, sulla base di criteri da definire entro tre mesi
dall’entrata in vigore del presente contratto,
previa consultazione dei soggetti di cui
all’articolo 9, comma 2, che tengono conto del
contenuto professionale delle mansioni da conferire. La disciplina
delle mansioni superiori, come integrata dal presente articolo,
entra in vigore dalla data di definizione dei predetti criteri. Per
quanto non previsto dal presente articolo si fa riferimento
all’articolo 56 del decreto legislativo 29/1993,
decreto Bassanini."
Questo è il contenuto del contratto.
Le motivazioni che hanno determinato il conferimento degli
incarichi dipendono da questo nuovo sistema di classificazione
previsto dal contratto e riguardano ragioni di carattere
professionale ed esigenze di servizio. Si prenda a titolo
esemplificativo le caposala e i capi tecnici, i quali
nell’ambito della loro competenza specifica si
occupano non solo di aspetti puramente clinici, ma anche di
funzioni di carattere strumentale quali ad esempio la tenuta dei
registri, di coordinamento dell’attività del
personale all’interno delle unità operative
semplici, di predisposizione di piani di lavoro nel rispetto
dell’autonomia operativa del personale assegnato e
delle esigenze del lavoro di gruppo, di collaborazione
nell’attività di tutor nell’ambito
dell’unità operativa.
L’interruzione delle succitate mansioni, che
prima non c’erano o non c’erano tutte
nell’attività specifica, comporterebbe sicuramente
un grave pregiudizio per l’attività dei servizi.
Per quanto riguarda gli importi della spesa, si comunica che il
dipendente assegnato alle mansioni superiori ha diritto alla
differenza fra i trattamenti economici iniziali previsti per la
posizione rivestita e quelli corrispondenti alle relative mansioni
nelle tabelle 9 e 9 bis allegate al contratto collettivo fermo
rimanendo quanto percepito a titolo di retribuzione individuale di
anzianità, di fascia retributiva nonché di indennità specifica
professionale ove spettante.
L’indennità come sopra calcolata è quella in
appresso riportata: categoria A, passaggio alla categoria B: 96.200
lire nette al mese; preciso che tutti questi importi sono da
considerare lordi in busta, poi da questi vengono fatte altre
detrazioni, comunque sono:
- 96.200 lire dalla A alla B;
- categoria BS passaggio alla categoria C: 142.500 lire
nette;
- categoria C passaggio alla categoria D: 124.600 lire
nette;
- categoria D passaggio alla categoria DS: 122.000 lire
nette
per un totale di 26 milioni per 125 incarichi.
Per quanto riguarda i tempi previsti degli incarichi,
l’azienda sta attuando le procedure che ho detto e a
coloro che non supereranno le relative prove verranno revocate le
mansioni superiori.
Occorre rilevare che la procedura delle selezioni interne è
abbastanza complessa e su questo mi pare di essermi già
espresso.
Si sottolinea infine che questo accordo è stato fortemente
voluto dalle organizzazioni sindacali, tutte e quattro hanno
firmato, e che la materia comunque non è ancora conclusa
tant’è che è stato predisposto l’atto
di indirizzo e di coordinamento a livello nazionale per
l’applicazione del contratto del comparto che
prevede una serie di interventi, atto di indirizzo fortemente
contestato dal personale non medico e dalle organizzazioni
sindacali che hanno preannunciato uno sciopero generale per il 30
marzo perché l’atto di coordinamento, che è ancora
in più rispetto a quanto già attuato a livello regionale, prevede
ad esempio una progressione automatica degli infermieri in
categoria D per alcune delle motivazioni che ho detto e la materia
è ancora tutta da decifrare sotto questo punto di vista.
Ma per rispondere alla domanda:
"se ritiene giustificato il
provvedimento preso dall’USL"
, ripeto che è un
atto dovuto senza alcuna ombra di dubbio. Ritengo che
l’accordo siglato fra le organizzazioni sindacali e
l’azienda USL non avrebbe dovuto dare così ampio
spazio ai dirigenti delle strutture pur essendo vero che i
dirigenti delle strutture, dicasi primari e capiufficio per
intendersi, hanno l’obbligo di individuare loro i
dipendenti che prestano mansioni superiori e di assegnare queste
mansioni superiori fino al limite di 90 giorni, oltre i 90 giorni
spetta alla direzione dell’azienda.
Io non avrei lasciato questo spazio ai dirigenti di strutture
perché, pur essendo queste le indicazioni del contratto e pur
essendo questa la linea di indirizzo, quella di dare responsabilità
ai primari, di dare loro competenze che prima non avevano, non
c’è ancora la cultura manageriale e probabilmente la
raccolta di firme è motivata dal fatto che non è stato
sufficientemente chiarito all’interno
dell’ufficio quali sono stati i criteri di
conferimento delle mansioni superiori al dipendente X piuttosto che
al dipendente Y.
Sotto questo punto di vista, avendo ricevuto quella raccolta di
firme, sto programmando un incontro con l’azienda e
con la rappresentanza dei firmatari e ho chiesto
all’azienda di rimettere in discussione i contenuti
dell’accordo, se ritengono opportuno lo
confermeranno, altrimenti lo modificheranno, ma in modo che ci sia
il massimo della trasparenza e che siano smentite queste voci
secondo cui sarebbero premiati gli amici degli amici e i soliti
noti perché a questo riguardo concordo totalmente con
l’impostazione data dal Consigliere Beneforti.
Presidente
La parola al Consigliere Beneforti.
Beneforti (PVA-cU)
Posso comprendere che si debbano
riconoscere e valutare sul piano economico mansioni e funzioni
superiori a quelle svolte e che si debba sostituire anche chi è
assente. Io non contesto quanto prevede il contratto di lavoro come
non lo contestano neppure i firmatari del documento che a quanto ho
sentito gli è già arrivato.
Ma tutto quello che avviene è opportuno che si faccia con
equità, con giustizia e non a pioggia come sta avvenendo in alcune
unità all’interno dell’Ospedale
regionale o dell’USL; che si faccia informando e, se
possibile, in accordo con gli operatori interessati. Coloro che
hanno sottoscritto la petizione e che hanno parlato con noi
sapevano che qualcosa di contrattuale era stato stabilito in sede
sindacale, ma non ne conoscevano i termini. Nessuno ha illustrato
la strada che veniva seguita in questo campo.
Da qui nasce il dubbio che si vogliano favorire gli amici degli
amici o quelli che sono vicino alla stanza dei bottoni di cui mi
sembra che neppure l’Assessore si fidi troppo.
Come dicevo ci sono contratti di lavoro, ci sono progetti
obiettivi, ma anche queste cose non sono previste per commettere
ingiustizie.
I contratti di lavoro e i progetti obiettivi non devono essere
lo strumento per favorire alcune categorie o persone rispetto ad
altre. Questo dobbiamo dircelo chiaramente, Assessore, e mi fa
piacere che lei riconosca in parte quello che ho detto. Non è
giusto che in certe situazioni a rimetterci siano coloro che da
sempre lavorano e compiono il loro dovere; che a rimetterci sia
quella parte sana che lavora in silenzio e che, purtroppo, non ha
santi in paradiso. È quella parte sana che contribuisce, checché se
ne dica, a reggere la situazione ospedaliera, a rendere efficienti
tutti i servizi, a dimostrare responsabilità verso gli utenti
perché poi in fondo a rimetterci, andando avanti con questo metodo
di ingiustizia, sono anche i servizi resi alla collettività e nello
stesso tempo anche il bilancio dell’USL.
Il disavanzo all’USL aumenta anche per incarichi
e mansioni inutili e per convenzioni altrettanto inutili e costose.
Una delle più costose è quella dell’INVA per la
quale c’è una delibera che prevede un costo di 4
miliardi annui per utilizzo di servizi di tipo informatico e di
utilizzo di personale in convenzione che ha determinato
recentemente dei problemi di convivenza anche a livello operativo
fra dipendenti dell’USL e il personale convenzionato
con l’ISB
.
Detto questo, Assessore, la petizione con le firme che sono
state raccolte dimostra anche la validità di quanto da tempo da noi
viene denunciato in questa sede. Vorrei una volta tanto che lei,
Assessore, verificasse la situazione reale che si è venuta a creare
per rendersi conto di quanto sta accadendo
all’interno dell’USL; significativa è
questa petizione anche se dovesse rappresentare il 50 percento
delle verità.
Vorrei che lei si rendesse conto di come vengono erogati i
miglioramenti economici e a chi di come avvengono certe promozioni
sul campo. Molti dipendenti che non sono vicini alla stanza dei
bottoni, ci dicono che la Regione si dovrebbe rendere conto
dell’allegra gestione dell’USL visto
che è chiamata tutti gli anni a coprire il disavanzo.
Vorrei che l’Assessore verificasse le delibere
che ogni lunedì vengono prese dall’USL?
(interruzione dell’Assessore Vicquéry, fuori
microfono)
? non è un problema di controllo, ma è di verificare
l’operato che viene portato avanti
dall’USL. Del resto una verifica la dovete fare per
dare una risposta a chi ha sottoscritto questa petizione. A coloro
che chiedono equità e giustizia dovete dimostrare come sono state
portate avanti queste promozioni, se sussiste equità e giustizia;
come lo dovete dimostrare a tutto il personale
dell’USL e all’esterno, perché certe
prese di posizione devono essere trasparenti, ci deve essere
chiarezza quando si fanno determinate operazioni.
Se non sarà data una risposta chiara e precisa, Assessore, noi
chiederemo la nomina di una commissione consiliare di inchiesta per
fare degli accertamenti sull’USL; non ne possiamo
fare a meno.
Non ci sentiamo di avallare una situazione, non ci sentiamo di
non rendere edotta la comunità valdostana di ciò che sta accadendo
e del perché ogni anno ci sono 30-40 miliardi in più di disavanzo a
cui la Regione deve far fronte. Questo non lo dico per fare del
populismo e per strumentalizzare, ma perché è una verità che esiste
e che deve essere affrontata nei termini appropriati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK