Consiglio Regionale della Valle d'Aosta - Oggetto del Consiglio n. 1903 del 21 marzo 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 1903 del 21 marzo 2001 - Resoconto
OGGETTO N. 1903/XI Problemi legati alla chiusura degli
impianti del comprensorio sciistico di Courmayeur e La Thuile per
il rischio di caduta di valanghe. (Interpellanza)
Interpellanza Premesso:
- che sabato 3 marzo, in seguito a una nevicata, è stata
disposta la chiusura degli impianti del comprensorio sciistico di
Courmayeur e di quello di La Thuile;
- che tale chiusura è stata disposta per il rischio di caduta di
valanghe;
- che domenica 4 marzo e lunedì 5 marzo, malgrado sussistessero
condizioni meteo e del manto nevoso peggiori rispetto a quelle del
sabato precedente, gli impianti sono stati regolarmente aperti al
pubblico;
- che l’impossibilità di fruizione delle piste ha
suscitato le proteste degli sciatori, alle quali si sono aggiunte
quelle di numerosi operatori turistici della zona, che hanno
ritenuto ingiustificato tale provvedimento;
tutto ciò premesso, i sottoscritti Consiglieri regionali
Interpellano
la Giunta regionale per conoscere:
1) qual è stato il livello di rischio registrato sabato 3 marzo
sulle piste di sci e se era tale da giustificare il provvedimento
di chiusura totale delle medesime;
2) se corrisponde al vero la notizia che ai turisti non è stato
rimborsato il costo del biglietto di trasporto sugli impianti,
nonostante la chiusura sia stata disposta sin dalla mattinata;
3) se non ritenga opportuno prevedere un adeguato sistema
informativo che comunichi "in tempo reale", attraverso i moderni
mezzi offerti dalla tecnologia (pannelli stradali, Internet,
televideo et similia), ai potenziali turisti e agli operatori del
settore il livello di fruibilità di una stazione alpina o di un
comprensorio, onde evitare disagi come quelli verificatisi nello
scorso fine settimana.
F.to: Tibaldi - Frassy
Président
La parole au Conseiller Tibaldi.
Tibaldi (FI)
Do per letta
l’interpellanza.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Rispetto al primo quesito dobbiamo dire che
il livello del rischio valanghe sulle piste di sci sia per La
Thuile che per Courmayeur, registrato sabato 3 marzo, era molto
alto: si parla dal 4° al 5° della scala europea.
Le piste dei comprensori di La Thuile e di Courmayeur sono state
chiuse, legittimamente; purtroppo anche le recenti tragiche vicende
che hanno colpito sciatori, sportivi, maestri di sci in questo
periodo fanno aumentare quella che dovrebbe già essere una grossa
attenzione dal punto di vista della sicurezza. Le piste, quindi,
erano state chiuse proprio per tutelare l’incolumità
degli sciatori intanto in quanto il pericolo della caduta sulle
piste in questo caso, facciamo riferimento a quanto è avvenuto il 3
marzo, si era improvvisamente accentuato a causa non solo delle
precipitazioni nevose che potevano far fare una valutazione di
questo tipo antecedentemente all’apertura della
pista stessa, ma perché al mattino improvvisamente si è aggiunto un
repentino aumento della temperatura. Dai dati che ci sono stati
forniti c’è stato un aumento di circa 7 gradi in
un’ora con un'intensificazione del fenomeno ventoso.
Tale situazione ambientale non poteva essere prevista in anticipo,
cioè questa sommata alle piogge e all'abbondante nevicata,
all’accumulo del vento, al rialzo improvviso della
temperatura non poteva essere preventivamente determinata, quindi
era impossibile decidere di chiudere gli impianti e dare quelle
informazioni che sono richieste dagli interpellanti.
Questo spiega la decisione assunta dalla società di chiudere i
comprensori successivamente all'apertura degli impianti, quindi il
comprensorio de La Thuile è stato chiuso alle 12,30 e quello di
Courmayeur invece verso le 10,00 del mattino. A mio parere bene
hanno fatto i responsabili delle piste a prendere questa
decisione.
Per quanto attiene il secondo quesito, non corrisponde al vero
la notizia del mancato rimborso dei giornalieri in quanto entrambe
le società hanno provveduto, anche se in maniera diversa, a
ristorare gli sciatori della giornata parzialmente o totalmente
perduta. Per quanto attiene Courmayeur, si può parlare di una
giornata totalmente persa dal punto di vista sciistico, mentre per
La Thuile visto che la chiusura è stata fatta alle 12,30 possiamo
definirla una giornata parzialmente persa.
La società Courmayeur Mont-Blanc ha infatti rimborsato
interamente il costo del biglietto sia ai turisti che ai residenti,
fra l’altro al momento della chiusura degli impianti
erano pochissimi i biglietti venduti.
La società Funivie Piccolo San Bernardo ha invece disposto,
anche al fine di evitare nuove code alle biglietterie perché
eravamo a metà giornata e il domaine skiable era stracolmo di
sciatori e dato che il numero dei biglietti venduti fino al momento
della chiusura degli impianti era elevato, il rilascio di un
biglietto omaggio da usufruire in qualsiasi momento della stagione
presente o futura, quindi da ambedue le società con modalità
diverse c’è stata perlomeno attenzione al problema.
Se poi la cosa ha soddisfatto tutti, può darsi che ci siano degli
sciatori che non possono usufruire successivamente del biglietto
omaggio, però c’era una motivazione per questo tipo
di scelta.
Relativamente al terzo quesito, la precisazione per cui non è
stato possibile attivare un circuito di informazioni, non perché
non ci sono gli strumenti, ma perché in quel momento al mattino era
imprevedibile tutto questo concatenarsi di fattori che ha reso
indispensabili tali decisioni, possiamo dire che queste stazioni in
particolare sono in possesso, nell’ambito del
proprio comprensorio, di un sistema informativo che comunica in
tempo reale la situazione di agibilità degli impianti e delle
piste. Tralasciamo Internet che a volte ha qualche piccolo problema
di funzionamento, ma questo meccanismo già esiste; la motivazione
per cui non si è attivato penso di averla abbondantemente spiegata
anche perché sarebbe stato tutto interesse delle società prendere
questa decisione prima di vendere i biglietti senza andare a creare
tutta una situazione di disagio sia per la società che per i
fruitori a seguito della decisione che è stata presa.
Si dà atto che, dalle ore 11,01, presiede il Vicepresidente
Lattanzi.
Presidente La parola al Consigliere Tibaldi.
Tibaldi (FI)
Penso che sia scontata la premessa dove il
gruppo consiliare di Forza Italia presentando questa interpellanza
ribadisce e sottolinea l’importanza della sicurezza
sulle piste di sci. Sicurezza che deve conciliarsi e con la
responsabilità dei professionisti che lavorano per la fruizione
delle piste di sci e con l’immagine di una Valle
d’Aosta che ha, come più volte si tiene a precisare,
una vocazione turistica.
Dico questo perché è bene non confondere questi piani ed è bene
non strumentalizzare i recenti eventi di cronaca che sono purtroppo
accaduti i quali hanno visto la morte di alcune persone e alle cui
famiglie esprimiamo il nostro più profondo cordoglio. Questi
episodi di cronaca non hanno nulla a che vedere con il fatto che si
è verificato e che è stato segnalato in questa interpellanza. Ora
mi spiego.
Abbiamo visto subito dopo quel sabato 3 marzo una serie di
articoli di stampa piuttosto pesanti: "La Valdigne nella morsa
delle valanghe", "Courmayeur chiusa per il rischio slavine,
l’unica cosa efficace è bombardare la neve", "Incubo
valanghe sulle piste" - questa è "Repubblica" che si è esercitata
in un titolo estremamente allarmistico - e così via.
L’immagine della Valle d’Aosta che
ne è uscita è quella di una Regione che non è fruibile da un punto
di vista sciistico e questo stride con la politica di rilancio di
una Regione come la nostra che nonostante la fase alluvionale
rimane a vocazione turistica.
Ricordo che l’Assessore ha promosso in maniera
equa e giusta il free day per poter attirare nuovamente i turisti
in Valle d’Aosta.
Mi chiedo con quali criteri i nostri esperti, i nostri tecnici,
i nostri professionisti che operano sulle piste, chiudono un intero
comprensorio come quello di Courmayeur, la cittadina più importante
dal punto di vista turistico della Valle
d’Aosta.
L’Assessore risponde che in poche ore si è
verificato un aumento di 7 gradi della temperatura oltre a una
presenza di vento di un certo livello e, di conseguenza,
l’incubo valanghe sulle piste è stato valutato come
reale. Di fatto non si è verificato niente, meno male, però i
giorni successivi, il 4 e il 5, le condizioni climatiche erano
peggiori rispetto a quelle del giorno 3.
In quei giorni la temperatura è salita ancora di più e questo
non lo dico io, lo dicono gli operatori turistici e i maestri di
sci che lavorano in quel comprensorio e che lo hanno segnalato
anche alle autorità competenti. È inammissibile che si chiuda tutto
un comprensorio; se l’incubo valanghe sussiste,
sussiste magari ai margini di questo comprensorio perché è
presupposto naturale di un comprensorio il fatto che venga
realizzato in un’area non soggetta a rischio
valanghe. Sarebbe drammatico se il comprensorio dello Chécrouit
fosse tutto soggetto a rischio valanghe; ci sembra quindi che
queste decisioni siano state frettolose e abbiano creato scompiglio
e disagio anche negli operatori turistici e negli stessi maestri di
sci che ce lo hanno segnalato, disagio più che mai
giustificato.
Bisogna distinguere fra la pista e il fuori pista; le ultime
vicende di cronaca si sono realizzate fuori pista, a Pila abbiamo
visto che chi percorreva un canalone fuori pista purtroppo è stato
vittima di un incidente letale.
Bisogna quindi far entrare nella coscienza dei professionisti
che lavorano sulle piste anche questo concetto di responsabilità
perché accompagnano vite umane ad usufruire di comprensori e di
luoghi ai margini della pista che possono rivelarsi pericolosi.
Ci pare che questo senso di responsabilità non sempre pervada le
menti di certi professionisti e di questo dobbiamo fare adeguata
segnalazione.
Bisogna poi distinguere il pericolo valanghe in senso generico
dal pericolo valanghe sulle piste di sci, cosa che a Courmayeur non
è stata fatta. La chiusura totale degli impianti sciistici a causa
del pericolo valanghe ha creato un danno non indifferente alla
cittadina.
Prendiamo atto, con soddisfazione, che perlomeno le società di
gestione hanno ristorato gli utenti del prezzo del biglietto.
Prendiamo atto invece con minor soddisfazione del fatto che la
tecnologia non venga utilizzata al meglio.
I moderni mezzi, tipo i pannelli stradali (ne abbiamo uno anche
a Sarre) che sono costati e la cui gestione costa, potrebbero
essere utilizzati per dirottare una parte della clientela su piste
che vengono ritenute fruibili e non pericolose, cosa che in realtà
non viene fatta. Si lascia ancora una volta il tutto
all'improvvisazione che riteniamo essere di notevole danno per
comprensori che dovrebbero essere gestiti con maggiore oculatezza e
professionalità.
Vorrei sottolinearlo proprio alla luce di quella iniziativa che
l’Assessore ha messo in piedi il 15 dicembre scorso
per far sì che la Valle d’Aosta si riprendesse
rapidamente e in maniera adeguata dalla tragedia
dell’alluvione. Non possiamo permettere che
conseguenze di questo tipo siano il frutto di una "mala gestio"
inammissibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK