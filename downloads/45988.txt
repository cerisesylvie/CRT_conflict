Consiglio Regionale della Valle d'Aosta - Oggetto del Consiglio n. 2554 del 7 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2554 del 7 giugno 2023 - Resoconto
OGGETTO N. 2554/XVI - Interrogazione: "Accoglimento della
richiesta di allacciamento alla rete di teleriscaldamento di due
immobili di edilizia residenziale pubblica".
Bertin (Presidente) -
Punto n. 24. Risponde l'assessore
Marzi.
Marzi (SA) -
Rispondo naturalmente in accordo con il
collega Sapinet, responsabile per tutto ciò che è inerente al
Titolo II sul tema.
L'allacciamento al teleriscaldamento è condizione essenziale per
ottenere la classe energetica minima per accedere alle agevolazioni
fiscali del cosiddetto "Superbonus 110" senza il quale non sarebbe
possibile realizzare tutti gli interventi previsti.
ARER ha indetto quattro riunioni per esporre agli inquilini gli
interventi previsti e per affrontare i dubbi e le perplessità
espresse.
Nelle prime due riunioni svolte non sono emersi significativi
atteggiamenti di rifiuto nei confronti dell'esecuzione dei previsti
lavori di allacciamento agli impianti centralizzati. La
centralizzazione dell'acqua calda sanitaria e del riscaldamento e
l'allacciamento alla rete del teleriscaldamento dei fabbricati
Stura e Filippini sono parte d'importanti interventi finalizzati
all'efficientamento energetico dei due fabbricati.
Questi interventi sono eseguiti via via su gran parte degli
edifici del quartiere Cogne e più in generale, per la maggior
parte, su quelli di proprietà dell'ARER.
Gli interventi si collocano in un più ampio contesto di
adeguamento alle vigenti normative europee e nazionali dirette
naturalmente a ridurre l'impatto energetico e ambientale del
patrimonio edilizio pubblico.
Tali interventi, non essendo quindi fini a sé stessi, ne
ricomprendono altri di efficientamento energetico, tra i quali
l'isolamento esterno degli edifici e la sostituzione di tutti i
serramenti esterni.
Oltre all'efficientamento energetico e alla riduzione
dell'impatto ambientale, le ricadute positive incidono nell'elevare
il livello qualitativo dello standard abitativo degli alloggi di
ERP, cioè Edilizia Residenziale Pubblica, volgarmente dette "Case
popolari", nel significativo abbattimento dei consumi per i nuclei
assegnatari, nell'aumento del livello di sicurezza.
Questi obiettivi sono anche formalizzati nella deliberazione di
Giunta regionale, la 1586/2022 che, nello specifico, individua i
lavori che l'ARER deve eseguire nel corrente anno 2023.
Stiamo di fatto parlando di lavori complessivi sul periodo che
vanno oltre i 20 milioni di euro.
Detti lavori sono stati espressamente approvati nell'ambito
delle proposte progettuali ammesse a finanziamento con Decreto del
Ministro delle infrastrutture e della mobilità sostenibile
383/2021, rispettivamente con deliberazione 42/2021 della Giunta
comunale del Comune di Aosta, deliberazione 20/21 del Consiglio di
amministrazione dell'ARER e la DGR 270/2021 della Giunta
regionale.
È del tutto evidente che non si possono adottare sistemi
autonomi alternativi, perché altrimenti non si raggiungerebbero i
risultati attesi vanificando quindi buona parte degli investimenti
pubblici oltre ad avere impianti di fatto non adeguati.
Per andare incontro ai suoi utenti nella fase di difficoltà, la
società Telcha a luglio 2022 annunciò per tutti i suoi clienti, e
quindi anche per gli utenti inquilini dell'ARER, le misure di
contenimento e mitigazione delle tariffe.
Questo contenimento è già stato applicato a partire dal quarto
trimestre 2021, con una riduzione del 14%; questa riduzione è stata
aumentata fino al 27% a partire dal primo trimestre 2022.
Con questa risoluzione retroattiva, il gestore ha di fatto
riallineato i prezzi già alla fase in cui si sono manifestati gli
aumenti eccezionali degli ultimi anni.
A consuntivo della stagione 2021/2022, il gestore ha
ulteriormente apportato dei correttivi sulle tariffe, equiparando
il costo unitario megawatt/ora alle altre fonti tradizionali di
combustibile. Grazie a tali correttivi, gli importi già versati
sono stati retrocessi dall'ARER e non sono stati messi in conto
agli inquilini.
A fronte di queste ripetute riduzioni, i costi maggiori che gli
utenti hanno subito rispetto alle stagioni precedenti, sono di
fatto risultati analoghi a quelli applicati ad altre fonti di
riscaldamento.
Al fine di consolidare, tra l'altro, il mantenimento nel tempo
della convenienza economica del teleriscaldamento rispetto ad altre
fonti di approvvigionamento nel luglio 2022, la società Telcha ha
proposto un nuovo contratto che ARER ha sottoscritto e il nuovo
contratto prevede la verifica della convenienza pattuita sul prezzo
unitario rispetto ad altre fonti; qualora siano accertati importi
eccedenti, gli stessi saranno retrocessi a vantaggio degli utenti
finali.
Di questo, tra l'altro, abbiamo già avuto modo di parlare nel
mese di aprile, se non erro.
Con riferimento alla questione dei costi per le forniture del
teleriscaldamento a tutela dei propri inquilini, l'ARER ha
stipulato di fatto questo contratto con Telcha.
Venendo all'ultima parte, cioè sul bonus riscaldamento, il
panorama dei bonus erogati a livello nazionale è estremamente
variegato e diversificato, non è certo che tutti i bonus assegnati
nella corrente stagione termica verranno confermati per la prossima
stagione, così come non è possibile prevedere quali fonti di
alimentazione verranno ricomprese.
Si ha tuttavia notizia che il Governo Meloni ha in previsione un
bonus alternativo a quello per il gas a uso riscaldamento
attualmente in fase di approvazione che dovrebbe ricomprendere
anche chi utilizza il teleriscaldamento e che dovrebbe essere
concesso anche sulle bollette dell'energia elettrica proprio perché
alternative al gas.
Presidente -
Replica il consigliere Manfrin.
Manfrin (LEGA VDA) -
Come lei sa, assessore Marzi, io
sono fortemente contrario agli obblighi e soprattutto agli obblighi
che riguardano le tasche del prossimo.
Lei ha deciso, giustamente, e ci ha messo al corrente del fatto
che sono state fatte delle scelte secondo le quali si deve a tutti
i costi perseguire quello che lei ha presentato.
Io credo che questa raccolta firme che chiede di non allacciare
gli alloggi al teleriscaldamento sia l'ennesima, se non fossero
state sufficienti le numerose iniziative in questo Consiglio, e
anche le denunce presentate dalle Associazioni consumatori rispetto
ai costi del teleriscaldamento, credo che evidenzi il fatto che,
nonostante vi sia la dimostrazione plastica del maggior costo del
teleriscaldamento rispetto alle altre fonti, qui si vuole comunque
obbligare le persone a usarlo.
E quando parlo di obbligare - attenzione - parlo proprio di
obblighi, cioè ci sono famiglie che hanno detto: "Va bene, mi
obbligate a installare il teleriscaldamento? D'accordo, ma io uso
la mia acqua".
Gli è stato proibito di usare l'altra acqua, cioè la seconda
tubazione che avevano, perché devono usare per forza il
teleriscaldamento.
Quali siano le motivazioni che sottendono a questo uso,
obiettivamente non lo so, ma cercherò di scoprirle, anche perché,
Assessore, lei ha detto una cosa importante, cioè lei ha detto che
se non si facesse questo collegamento al teleriscaldamento - questo
è l'obiettivo minimo per ottenere il famoso intervento del 110% -
sostanzialmente potremmo anche non fare i cappotti né altro, ma
basta che ci colleghiamo al teleriscaldamento. Ho capito giusto
Assessore? Quello era il requisito minimo, ho compreso giusto?
Io però le faccio e mi faccio una domanda: dal momento che il
teleriscaldamento è idea e iniziativa di un'azienda privata, e non
c'è in tutta Italia, se questo teleriscaldamento in Valle d'Aosta
non ci fosse stato, cosa si sarebbe fatto? Un obbligo lo stesso di
collegarsi al teleriscaldamento anche se non c'era?
 Perché qui partiamo sostanzialmente da un'idea monopolistica, cioè
il requisito minimo per tutte le case popolari è collegarsi a un
servizio che viene erogato esclusivamente da un'azienda privata,
sbaglio Assessore? No.
Quindi qui il requisito minimo è: se vuoi avere il 110%, il
bonus, ti devi collegare a un'azienda privata, questa è una cosa
che è parecchio curiosa.
Qui stiamo dicendo che siamo obbligati a dare dei soldi ad
un'azienda privata per ottenere il 110%. L'ha detto chiaro. Mi pare
una cosa parecchio pericolosa, perché sennò a questo punto questo
stesso requisito si può applicare per tutto, bisogna avere le mele
di quell'azienda precisa perché altrimenti qui non si raggiungono
gli standard qualitativi per l'alimentazione, bisogna utilizzare i
servizi informatici di quella azienda precisa perché altrimenti non
funzionano le cose.
Non funziona così, le cose non funzionano così.
Noi siamo per la libertà di scelta, soprattutto quando incide
sui portafogli delle persone. Ora che lei dica che questo non
influisce minimamente, io se vuole le spedirò in maniera anonima
una bolletta che è capitata a una persona che abita al quartiere
Dora, anche questa servita dal teleriscaldamento. Bolletta di una
persona residente appunto in un alloggio di Edilizia Residenziale
Pubblica, una persona che ha un Isee molto limitato, che appunto ha
dovuto pagare le bollette che sono arrivate - non è una reggia
ovviamente il posto - la bolletta che le è arrivata è di 1.341 euro
per un mese. Parliamo, volgarmente, di case popolari, eppure questa
persona lo deve fare. Eppure le persone che abitano nelle case
popolari, volgarmente dette, sono state obbligate a collegarsi,
hanno subito degli aumenti, sono state cacciate e vengono cacciate
in questo momento di casa nonostante abbiano una situazione di
fragilità e, nonostante questo, voi non volete darle ascolto.
Io credo che sia profondamente sbagliato, esattamente come in
mille altre occasioni in cui l'abbiamo sottolineato, e penso
proprio che ne pagherete il conto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK