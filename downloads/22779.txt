Consiglio Regionale della Valle d'Aosta - Oggetto del Consiglio n. 2216 del 25 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2216 del 25 ottobre 2006 - Resoconto
OGGETTO N. 2216/XII - Congruità degli stanziamenti del Fondo
di sostegno all'accesso alle abitazioni in locazione.
(Interpellanza)
Interpellanza
Vista la DG n. 2751/2005, con la quale vengono dettate le
norme del bando per la partecipazione al Fondo per il sostegno
all'accesso alle abitazioni in locazione per l'anno 2004;
Vista la recente D.G. n. 2926/2006, con la quale vengono
approvate le graduatorie definitive delle famiglie aventi i
requisiti richiesti dal bando stesso per accedere ai contributi
previsti per le diverse categorie di persone;
Appreso che le somme (comprensive di quelle statali e
regionali) a disposizione per tale tipologia di intervento non sono
sufficienti a coprire i contributi spettanti ai soggetti inseriti
nelle graduatorie definitive degli ammessi ai benefici del Fondo
per il sostegno all'accesso alle abitazioni in locazione, ma che
consentono solo la copertura del 75% dei contributi che dovrebbero
essere dati, secondo i criteri stabiliti;
Constatato che, secondo le cifre riportate, mancherebbero
poco più di 300.000 euro per attribuire ad ogni famiglia l'entità
del contributo previsto dalla legge;
Ricordato che con il Fondo per il sostegno all'accesso alle
abitazioni in locazioni si intende venire incontro alle difficoltà
economiche di molte famiglie che faticano a sostenere le spese
dell'affitto;
Ritenendo opportuno avere informazioni circa le dimensioni e
l'andamento del fenomeno che può essere considerato un indicatore
della povertà e un segnale delle diverse sfaccettature in cui si
manifesta il fenomeno dell'emergenza abitativa;
la sottoscritta Consigliera regionale
Interpella
l'Assessore competente per sapere:
1) in questi ultimi tre anni - 2003, 2004, 2005 - quante sono
state le domande presentate e quante accolte, e quale valutazione
viene data dell'andamento del fenomeno registrato;
2) in questi ultimi tre anni - 2003, 2004, 2005 -, quale
somma è stata prevista per il Fondo contributo affitto e se la
somma stanziata nei vari anni è stata sufficiente per coprire il
100% dell'entità dei contributi previsti dal bando per l'accesso al
Fondo;
3) se le famiglie sono, o saranno, informante sulla riduzione
dei contributi loro spettanti per il sostegno all'affitto;
4) se non si intenda procedere ad un ulteriore stanziamento
di poco più di 300.000 euro per dare alle centinaia di famiglie
inserite nelle graduatorie il 100% del contributo previsto.
F.to: Squarzino Secondina
Presidente
- La parola alla Consigliera Squarzino
Secondina... si prenoti... provi adesso...
Il Consiglio è sospeso per questioni tecniche.
Si dà atto che la seduta è sospesa dalle ore 16,53 alle ore
17,00.
Presidente
- La parola alla Consigliera Squarzino
Secondina.
Squarzino (Arc-VA)
- Grazie, Presidente, e grazie anche
ai tecnici che hanno ripristinato la funzionalità del
microfono.
La nostra interpellanza riguarda una questione che riteniamo
importante, anche se se ne parla poco e anche se è tra le pieghe
del bilancio e non viene molto valorizzata. C'è una legge nazionale
che istituisce un fondo per il sostegno all'accesso alle abitazioni
in locazione: è una legge che prevede che in alcuni casi, là dove
il reddito non è superiore a 10-15mila euro e l'affitto, invece,
incide in modo superiore o al 14% o al 24% dello stipendio, in
questi casi c'è un'integrazione dell'ente pubblico rispetto a
questi costi. Sappiamo che questi fondi nazionali non sono così
congrui e giustamente la Regione interviene integrando con fondi
regionali. Ogni anno viene emanato un bando, in base al quale
vengono indicati i requisiti necessari per partecipare al bando, in
base alle domande che arrivano vengono stese delle graduatorie con
l'elenco di tutte le famiglie che hanno i requisiti richiesti dal
bando per accedere ai contributi previsti per le diverse categorie
di persone.
Recentemente la deliberazione n. 2926, in cui vengono
pubblicizzate le graduatorie e vengono indicati i nominativi di
coloro che hanno diritto ad accedere a questo fondo per il sostegno
all'accesso alle abitazioni in locazione, fa notare che, per
rispondere a tutte le domande di coloro che hanno i requisiti
richiesti e che quindi potrebbero accedere a questi contributi loro
spettanti in base alla legge che lo prevede, sarebbero necessari
1,620 milioni di euro. A fronte di queste cifre invece, dice la
deliberazione, se sommiamo le risorse che lo Stato ha messo, quelle
inserite in bilancio, quelle che sono state inserite per integrare
i fondi regionali si raggiunge una cifra di 1,215 milioni di euro,
che però non è in grado di coprire il 100% delle domande; pertanto
la Giunta ha deciso, visto che mancano 300mila euro, di
corrispondere solo il 75% del contributo spettante a favore di
ciascun nominativo inserito nelle graduatorie, per riuscire a stare
nei limiti del bilancio.
Vorremmo capire l'entità di questo fenomeno e soprattutto la
valutazione che viene data dall'organo politico rispetto
all'andamento dei dati relativi alle domande, per accedere al fondo
per il sostegno all'accesso alle abitazioni in locazione; poi, se
effettivamente in tutti questi anni si è sempre riusciti a coprire
il 100% delle richieste presentate, se le famiglie sono o saranno
informate che loro avrebbero avuto teoricamente diritto al 100%, ma
che si è dato solo il 75%; e, ancora, se non si intende procedere
ad un ulteriore stanziamento, per cui trovando 300mila euro si
riesce a dare un aiuto alle centinaia di famiglie che sono inserite
nelle graduatorie.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Come al solito, quando si rappresentano
queste situazioni, si cerca di mettere in evidenza il peggio e non
il meglio di quello che è stato fatto...
In risposta al primo quesito, avrei preferito che la collega
Squarzino, visto che i dati che richiede li aveva già tutti chiesti
e noi glieli avevamo già tutti forniti, li avesse citati, in
maniera che così avremmo dato più spazio ad altri ragionamenti, ma
visto che la domanda è ripetitiva, io ripeterò, anche perché è
interessante osservare l'evoluzione di questo fenomeno, per dare
una chiave di lettura più onesta di quella che è stata data
precedentemente.
Nel 2003 abbiamo accolto 479 domande; nel 2004, 549 su 754
presentate, nel 2005 il salto è stato a 767 domande su 962; ora,
fra le presentate e le accolte la differenza è che noi abbiamo il
difetto di far rispettare le leggi, per cui facciamo uno
"screening", valutiamo che le domande siano conformi alla legge.
Certo, questo è un peso per chi vorrebbe - come magari vuole fare
lei! - semplificare tutto, dire di sì a tutti, così eliminiamo la
burocrazia, rispondiamo al cittadino... l'importante è non fare le
cose per bene! Dunque, da 479 a 767 vediamo che abbiamo dei delta
che crescono una volta di 70 e poi, fra il 2004 e il 2005, qualcosa
come 218 domande. Ci si è posti la domanda di dove nasceva questa
lievitazione, perché con questo poco cervello che ci è rimasto -
come è stato detto prima - abbiamo cercato di fare qualche piccolo
ragionamento, e la constatazione che è venuta fuori è che
sicuramente ci possono essere delle situazioni economiche delle
famiglie che fluttuano secondo delle contingenze economiche, ma è
altrettanto vero che in questo c'è l'effetto di altri 2 fattori. Il
primo è l'ampia diffusione che si è fatta in questi ultimi anni di
questo strumento, tant'è vero che noi, facendo in questo modo,
abbiamo avuto un riscontro da parte di persone che da anni erano in
tale situazione di sofferenza, ma non sapevano che esisteva questo
strumento. Il secondo è l'adozione del valore IRSE e non più il
reddito complessivo, adottando questo parametro c'è stato un
ampliamento delle categorie sociali che potevano accedere a questi
benefici ai quali prima, con il reddito complessivo, non
accedevano.
Vediamo
"quale somma è stata prevista per il fondo..."
:
nel 2003 lo Stato ha messo a disposizione 157mila euro, la Regione
ne ha messi 501mila - 3 volte tanto - e abbiamo anche in questo
caso coperto per garantire una risposta che sia pure non al 100%,
come dice lei, ma non è scritto da alcuna parte che ci deve essere
un 100%! Abbiamo cercato di massimizzare con queste risorse una
risposta nei confronti della domanda complessiva e non abbiamo
voluto escludere nessuno, perché avremmo potuto benissimo esaurire
- come hanno fatto Regioni qui vicino con governi a lei più affini
- le graduatorie e dire "stop, non ce n'è più"! Invece noi abbiamo
cercato di dare il 75% a tutti, sia pure nelle singole fasce,
perché l'obiettivo della legge non è quello di coprire il delta, ma
di diminuire il rapporto che c'è fra affitto e reddito, secondo le
2 fasce. Nel 2004 abbiamo avuto uno Stato che ci ha erogato 539mila
euro, abbiamo aggiunto 421mila euro e abbiamo coperto al 100%
questa volta, abbiamo dato cioè a tutti. Nel 2005 c'è stata la
sorpresa della lievitazione che ho detto prima e, a fronte di
445mila euro messici a disposizione dallo Stato, la Regione ne ha
emessi 769mila. Se andiamo a vedere rispetto al 2003, dove c'era 1
miliardo delle vecchie lire, siamo ora passati a 1,5 miliardi di
fondi regionali. Il rapporto è stato sempre dal doppio al triplo di
quello che ha messo lo Stato; sfido a trovare in Italia un impegno
equivalente di una Regione che ha fatto come abbiamo fatto noi!
Posso citarle le altre scelte che hanno fatto: esaurimento dei
fondi oppure costituzione di graduatorie ed erogazione a quelli
posti nelle prime posizioni. Lì sì che si sono generati dei forti
scontenti e anche delle disparità, perché alla fine diventa anche
casuale quando si mette quella linea, per cui chi sta sopra prende
e chi sta sotto non è ammesso.
"Se le famiglie sono, o saranno, informate sulla riduzione
dei contributi loro spettanti per il sostegno all'affitto"
:
questa è una domanda molto scorretta, perché intanto non è scritto
da alcuna parte che loro hanno diritto al 100%, ma è detto solo che
l'obiettivo è quello di ridurre questo divario. In secondo luogo
perché abbiamo fatto un "vademecum", che è nella disponibilità
dell'Assessorato, che abbiamo distribuito e che continuiamo a
distribuire, dove non solo sono informate, ma lo sono
dettagliatamente; fra le altre cose che sono espressamente dette è
che il contributo potrà non essere del 100%. Il bando di concorso
stabilisce che la Giunta regionale può ridurre il contributo a
ciascun richiedente, nel caso in cui le risorse disponibili non
siano sufficienti a coprire interamente tutte le richieste, ma
abbiamo fatto di più: ci siamo impegnati a garantire l'erogazione
di almeno il 50% del contributo a tutti coloro che ne hanno
diritto.
"Se non si intenda procedere ad un ulteriore stanziamento di
poco più di 300.000 euro per dare alle centinaia di famiglie
inserite nelle graduatorie il 100% del contributo previsto"
:
intanto ribadisco che non è previsto alcun contributo con questo
tetto, ma bisognerebbe parlare di "contributo massimo possibile".
Il 16 ottobre è stato emanato il bando relativamente al 2006; già
in questo momento vediamo che l'afflusso agli uffici è molto
consistente. Abbiamo un finanziamento statale di euro 462mila euro
e, per il momento, riteniamo più prudenziale assicurare i fondi per
dare un minimo a tutti, dal momento che non sappiamo quante sono le
domande. Certo è che se la crescita è così esponenziale, come
quella che abbiamo avuto tra il 2005 e il 2006, altro che 300mila
euro! Inoltre riteniamo che prima di fare delle altre integrazioni
anche sul bando del concorso del 2005, quello per il quale
mancherebbero - secondo le sue indicazioni - 300mila euro, si
debbano capire meglio i meccanismi che ci sono alla base, perché
proprio in questo Consiglio un nostro collega ha fatto presente
come questi meccanismi possono generare delle distorsioni
nell'ambito del mercato delle locazioni... allora non vorremmo
trovarci di fronte a delle lievitazioni che sono funzionali al
fatto che arrivano dei sostegni. L'integrazione regionale non è
ancora quindi stata stanziata, perché è prevista nel bilancio che
sarà sottoposto all'Assemblea per l'approvazione, e le ulteriori
determinazioni saranno assunte non solo in funzione della
disponibilità finanziaria, ma anche degli scenari e dell'esito di
quegli accertamenti e approfondimenti che intendiamo fare, per
mettere bene a fuoco la dimensione, l'evoluzione e i meccanismi di
questa problematica.
Presidente
- La parola alla Consigliera Squarzino
Secondina.
Squarzino (Arc-VA)
- Ci sono alcuni Assessori, che si
preoccupano sempre di dare il voto all'interpellante... vedo che
l'Assessore Cerise fa parte di questa categoria: si deve
preoccupare di dire se chi pone la domanda, la pone in modo giusto
o sbagliato e noi la ringraziamo per questa azione ispettiva che la
Giunta ha nei confronti dei Consiglieri di opposizione... magari si
potrebbe rivedere il Regolamento e individuare queste competenze
nuove!
Veniamo ai dati forniti: qui, i dati forniti, sono dei dati che,
come ogni dato, sono interpretativi. Nella nostra interpellanza
abbiamo dato un'interpretazione dei dati, l'Assessore ne ha data
un'altra; credo che il Consiglio sia il luogo del confronto di
interpretazioni, di visioni diverse con cui si leggono i dati.
Cosa ci ha detto l'Assessore e cosa noi diciamo? La Regione ha
dato sempre più del doppio di quello che ha dato lo Stato; questo è
vero negli ultimi 3 anni, ma se prendiamo il 2000, 2001, 2002,
questo non è avvenuto, quindi diciamo che nel tempo la Regione è
intervenuta, dando più di quanto ha dato lo Stato; nel 2000 la
Regione non ha dato niente, nel 2001 ha dato meno della metà, nel
2002 la metà!
L'Assessore, leggendo i dati fa notare - giustamente - che c'è
un aumento delle domande e un aumento delle persone ammesse alle
graduatorie. Il salto quantitativo che c'è stato dal 2004 al 2005 è
dovuto, a suo avviso, al fatto che si è introdotta come valutazione
del reddito l'IRSE. Credo che questa valutazione abbia fatto
giustamente emergere delle situazioni di bisogno effettivo che ci
sono. Vorrei che fosse chiaro: non è che l'adozione di questa legge
crea situazioni di bisogno o fa aumentare le situazioni di bisogno;
questa legge fa emergere situazioni di bisogno che ci sono nella
società!
Altro elemento (e qui vorrei dire che a questa parte veramente
l'Assessore non ha risposto): noi abbiamo chiesto quale valutazione
veniva data dell'andamento del fenomeno registrato, e lui ha
descritto alcuni meccanismi. Ora, qui, al di là dell'aumento dal
2004-2005 si assiste a una progressione: dal 2000 al 2006 sono
quasi triplicati i nomi che sono stati ammessi in graduatoria, dal
2000 al 2002 sono quasi raddoppiati, quindi al di là
dell'incremento avuto per l'introduzione dell'IRSE, c'è un
andamento in progressione di queste domande. Credo che tutti coloro
che hanno letto il secondo rapporto sulle povertà e sul disagio,
tutti quelli che hanno letto le parti introduttive del piano
regionale del benessere e della salute, sanno che esiste un
fenomeno crescente di disagio e di povertà diffuso sul nostro
territorio e che a volte si ha difficoltà a cogliere; ritengo che
questo sia uno strumento che lo fa emergere, e il fatto che in
questi anni sia aumentato così tanto il numero di coloro che non
solo hanno fatto domanda...
Presidente
- ... lasciate parlare la Consigliera
Squarzino...
Squarzino (Arc-VA)
- ... credo che avesse ragione il
microfono a rimanere spento, perché quando si parla di bisogni
della povera gente, a nessuno interessa niente! Prendo atto di
questo e prendo atto che questo fenomeno fotografa come ci sia un
disagio nella società, un aumento delle fasce deboli, delle fasce
che hanno bisogno. A fronte di questo disagio, a fronte
dell'aumento del diffondersi dei bisogni che ci sono, una Regione
che dice che vuole fare della famiglia, della qualità della vita
uno dei punti fondamentali del suo programma, che vuole venire
incontro alle esigenze della popolazione, credo che debba
chiedersi: ma non è utile, opportuno che riduca una o due
consulenze, per trovare quei 300mila euro che servirebbero ad
aiutare maggiormente quasi 800 famiglie? Questa è la domanda che
poniamo, perché non è che io abbia fatto della demagogia, io ho
letto quello che dice la deliberazione e la deliberazione dice,
quindi la Giunta, anzi l'Assessore Cerise fa presente che la somma
complessiva dei contributi spettanti ai soggetti inseriti nelle
graduatorie definitive degli ammessi ai benefici del Fondo per il
sostegno all'accesso alle abitazioni ammonta a 1,62 milioni di
euro. L'Assessore dice: "questa è la somma complessiva dei
contributi spettanti ai soggetti inseriti nella graduatoria", non
dice: "questo è l'ammontare dei contributi che si potrebbero dare
ai soggetti", ma dice: "spetta questo". Poi aggiunge: "sì, le
risorse non ci sono, per cui visto che la legge lo consente, noi
decidiamo la copertura del 75% di questi contributi".
Ripeto, questa è una scelta politica precisa: da un lato, la
somma complessiva dei contributi spettanti ai soggetti risulta
essere 1,62 milioni, i soldi sono 1,2 milioni, quindi riduciamo.
Credo che non sia scorretta la mia richiesta "se si informano o
meno le famiglie", perché se è vero, come lei dice, che il compenso
può raggiungere il 100% dei contributi, allora onestà intellettuale
chiederebbe di dire: "guardate, non siamo riusciti a coprire il
100% dei contributi, ma quest'anno i contributi non possono
raggiungere quella cifra e raggiungono solo il 75%". Farebbe parte
di un'informazione su un dato che è stato fornito agli utenti, che
hanno diritto di sapere se la scelta di coprire interamente il 100%
di contributi o solo una parte è stata fatta oppure no!
Sono queste le azioni concrete con cui la Giunta può dimostrare
effettivamente da che parte sta; se sta dalla parte dei consulenti
a cui dare ogni Giunta una serie di incarichi dai 100 ai 150 ai
200mila euro come se niente fosse, o se sta dalla parte delle
famiglie che hanno bisogno! E sono famiglie che non sono soltanto
ad Aosta, ma sono in tutti i nostri paesi: a Charvensod, a
Châtillon, a Gressan, a Pont-Saint-Martin, a Quart, a Saint-Pierre,
a Saint-Christophe, a Saint-Vincent (qui sono 59 famiglie che hanno
diritto e questo dato ci fa riflettere!), a Sarre, a Verrès...
Credo che a queste famiglie - e non parlo di quelli che stanno a
Gignod o a Fénis o a Brissogne, perché ce ne sono uno o due
soltanto, ma là dove i numeri superano la decina -, che vivono nei
nostri paesi vada data una risposta e non solo un "palliativo di
risposta"!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK