Consiglio Regionale della Valle d'Aosta - Oggetto del Consiglio n. 190 del 11 novembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque minerali e termali
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 190 del 11 novembre 1998 - Resoconto
SÉANCE DU 11 NOVEMBRE 1998 (APRÈS-MIDI)
OGGETTO N. 190/XI Situazione produttiva della Società "Sorgenti
Monte Bianco S.p.A.". (Interpellanza)
Interpellanza Richiamate le varie convenzioni che
l'Amministrazione regionale ha stipulato con la società "Sorgenti
Monte Bianco S.p.A";
Tenuto conto che la Società "Sorgenti Monte Bianco S.p.A" è ad
oggi controllata dal Gruppo francese "Castel";
Venuti a conoscenza tramite gli organi di informazione che la
Società ha iniziato la produzione e la collocazione del prodotto
sul mercato.
I sottoscritti consiglieri regionali
Interpellano
La Giunta regionale per sapere:
Quali sono stati ad oggi i costi sostenuti dall'Amministrazione
regionale per la costruzione e la riconversione dello stabilimento
"Ex-Carbo" di Morgex e i finanziamenti diretti e indiretti concessi
alla Società "Sorgenti Monte Bianco S.p.A";
Quanti lavoratori sono stati assunti ad oggi e quanti di questi
erano residenti in Valle d'Aosta;
Se la Società "Sorgenti Monte Bianco S.p.A" ha rispettato le
convenzioni stipulate con l'Amministrazione regionale;
Quali sono i futuri intendimenti dell'Amministrazione regionale
al riguardo dell'attuale situazione.
F.to: Viérin M. - Lanièce - Comé
Président La parole au Vice-président Viérin Marco.
Viérin M. (Aut) Quest'argomento è approdato più volte in
quest'aula anche nelle passate legislature, ma ultimamente sono
nati dei forti dubbi su quello che può essere il futuro. A questo
proposito ricordo che la prima convenzione risale al 1988, e dopo
ben dieci anni, si è iniziato a vedere nei magazzini valdostani
alcune bottiglie di acqua minerale prodotte da questa Società.
Voglio ricordarle che abbiamo avuto in questi ultimi 3-4 anni
grandi modificazioni all'aspetto societario della Società e ci sono
state tre convenzioni di modifica alla convenzione originaria
stipulata dalla Regione sempre per gli stessi argomenti. Non voglio
adesso ripetere quali sono le competenze o i doveri che la Regione
deve avere nei confronti di questa Società e i doveri che la stessa
deve avere nei confronti dell'Amministrazione regionale.
Oggi noi chiediamo all'Assessore quali sono stati i costi
sostenuti dall'Amministrazione regionale per la costruzione e la
riconversione dello Stabilimento "Ex-Carbo" di Morgex e i
finanziamenti diretti ed indiretti concessi alla Società "Sorgenti
Monte Bianco S.p.A.".
È vero, Assessore, che queste cose si possono evincere dalle
varie convenzioni stipulate però, vorremmo sapere a che punto sono,
quanti lavoratori sono stati assunti ad oggi e quanti di questi
erano residenti in Valle d'Aosta proprio perché in due delle
convenzioni stipulate si parla di occupazione specificando in
maniera chiara come questa deve avvenire; se la Società "Sorgenti
Monte Bianco S.p.A." ha rispettato le convenzioni stipulate con
l'Amministrazione regionale proprio per i fatti che ho appena
esposto; quali sono i futuri intendimenti dell'Amministrazione
regionale al riguardo dell'attuale situazione, se ritiene che tale
situazione non sia confacente a quello che prevedono le
convenzioni.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Come ha ricordato il Consigliere Viérin,
questa delle Sorgenti Monte Bianco è una vicenda che va lontano nel
tempo.
Oggi lo Stabilimento è in fase di avviamento e siamo alla messa
a punto degli impianti, quindi siamo in una fase che ha risolto
positivamente una vicenda che si trascinava da molto tempo.
Come diceva il Consigliere Viérin, sono state variate le
convenzioni, l'ultima è stata fatta con il Gruppo Castel che - lo
voglio ricordare - è un Gruppo leader a livello mondiale.
Il Gruppo Castel fattura 2.500 miliardi di lire, è presente nel
settore del vino, nel settore della birra e bevande gassate, nel
settore dell'acqua. Per quanto riguarda l'acqua, su un fatturato di
2.500 miliardi il Gruppo Castel fattura 600 miliardi ed è titolare
di alcune acque importanti in Francia: la Vichy, la Saint-Jor, la
Tonon, la Cristalline e si potrebbe continuare. Questo per dire che
l'iniziativa è condotta da un Gruppo industriale che conosce il
proprio mestiere.
L'iniziativa di Morgex tende a valorizzare un'acqua che ha un
alto contenuto di sali minerali, è questa un'acqua unica nel
panorama nazionale. Ci sono acque analoghe in Francia ed in altri
paesi europei ma, per quanto riguarda il mercato nazionale, è
un'acqua unica.
Tenete conto del fatto che questo è un mercato in forte
espansione, ci sono dei tassi di espansione superiori al 10
percento annuo e quest'iniziativa si situa comunque in un mercato
di nicchia; abbiamo un mercato che è di circa 4,3 miliardi di litri
di acqua venduti all'anno, indubbiamente l'acqua di Courmayeur si
situerà in una nicchia particolare di mercato.
Si situerà quindi con un posizionamento nella fascia alta ed è
rivolta ad un settore particolare di mercato, prevalentemente al
settore femminile proprio per il tipo di caratteristiche
dell'acqua. L'acqua verrà prodotta in bottiglie da un litro e da un
litro e mezzo, sarà acqua naturale e acqua gasata, quest'ultima per
un utilizzo prevalentemente nella ristorazione della Valle d'Aosta,
mentre la distribuzione dell'intera produzione interesserà il
mercato nazionale, prevalentemente l'area del nord e del centro
dell'Italia.
È già stata avviata una fase di pubblicizzazione, l'Acqua
Courmayeur è stata lo sponsor ufficiale della settimana della moda
di Milano che si è tenuta dal 1° al 10 ottobre; sono previsti dei
convegni e dei seminari con dietologi ed esperti e delle inserzioni
pubblicitarie su quotidiani e riviste specializzate. Uscirà tra
poco un poster di metri 6 per 3 che pubblicizzerà l'avvenuto lancio
sul mercato dell'Acqua stessa.
Mi pare un'iniziativa imprenditoriale seria con alle spalle un
Gruppo di provata esperienza, quindi ci sono tutte le condizioni
perché quest'Acqua abbia un esito positivo sul mercato. É chiaro
che poi sarà il mercato che definirà qual è il livello di successo
dell'iniziativa, direi che però ci sono i prerequisiti perché
l'iniziativa abbia un risultato positivo.
Nell'interpellanza sono state poste alcune domande, innanzitutto
quali sono stati i costi sostenuti dall'Amministrazione regionale
per la costruzione e la riconversione dello Stabilimento
Morgex-Carbo. Per quanto riguarda la demolizione dell'ex
Stabilimento Morgex-Carbo e la sistemazione dell'area, la spesa
sostenuta è stata di 3.524 milioni; per quanto riguarda la
costruzione dello Stabilimento, sono stati erogati mutui per un
importo equivalente a 6.458 milioni da Finaosta e un leasing di
7.993 milioni.
Queste cifre sono state erogate a fronte di un mutuo o comunque
di una locazione finanziaria, quindi un leasing che era stato
assegnato alla Società nell'ultima convenzione pari ad un ammontare
complessivo di 35 miliardi. Questi 35 miliardi da investire sullo
Stabilimento possono essere utilizzati un po' come mutui di una
durata massima di 12 anni o come leasing di una durata massima di
10 anni. Come vi ho detto, sono stati utilizzati dall'azienda per
6.458 milioni in mutuo e 7.993 milioni in leasing, questo a fronte
di investimenti previsti di 47 miliardi che dovranno interessare lo
Stabilimento di Morgex.
Per quanto riguarda il rispetto della convenzione, al momento la
Società ha rispettato gli impegni assunti nella convenzione; per
quanto riguarda gli occupati, i dipendenti della Società
attualmente sono 15 unità di cui 11 sono residenti in Valle
d'Aosta.
Questa è la situazione per quanto riguarda la Società stessa.
Credo di aver risposto esaurientemente, in ogni caso sono a
disposizione per ulteriori chiarimenti ed integrazioni rispetto
all'interrogazione.
La Società mi ha incaricato di dire che se i consiglieri
vogliono visitare lo Stabilimento e vedere la fase di avviamento
dello stesso, c'è piena e totale disponibilità della Società ad
accogliere i consiglieri che fossero interessati a questa
visita.
Président La parole au Vice-président Viérin Marco.
Viérin M. (Aut) Onestamente speravo che l'Assessore Ferraris
fosse diverso dall'Assessore Mafrica purtroppo, ad oggi non vedo né
esteticamente né tecnicamente che sia
diverso…
(ilarità dell'Assemblea)
… questo è per
provocare…
Ho utilizzato appositamente questo termine proprio perché lei,
Assessore, ha iniziato il suo intervento parlando di cose che non
ho chiesto, o meglio, di cose che lei ha dovuto dire perché
probabilmente non ne vuole dire altre. Io spero che non le voglia
dire qui in Consiglio perché voglio credere nella sua buona fede in
quanto agli organi di informazione lei ha ribadito in questi ultimi
giorni che spesso è stato smentito dalla Società in alcune sue
affermazioni su questa vicenda e che non vuole più essere smentito
e posso capire che non voglia essere smentito dalla Società anche
su quello che viene a dire in Consiglio.
Quindi ci parla della fase di avviamento che ha risolto
positivamente l'aspetto del sito dopo 10 anni, parlo dello
Stabilimento Ex-Carbo di Morgex, ci fornisce dati tecnici, ci parla
della qualità dell'acqua, delle bottiglie, dello sponsor, dei
convegni, dei poster - e meno male che non mi ha dato i centimetri,
ma solo i metri, sei per tre - e poi in due minuti risolve il
problema delle nostre quattro domande.
Ebbene, Assessore, penso che non sia questo il metodo di
rispettare questo Consiglio nelle sue funzioni di controllo sugli
atti della Giunta perché oltretutto a questo punto devo ricordarle
alcune cose che prevede la convenzione. Lei mi dice anche nei sui
lapidari commenti - ed inizio dal fondo - che ci sono 11-15
assunzioni, io leggo nella convenzione che i dipendenti devono
essere 46 unità entro 6 mesi, 12 unità entro 24 mesi, 6 entro i 36.
Ed è vero, apro una parentesi, dall'inizio dell'attività, quindi si
è iniziato però, leggo anche di più. Riprendo il punto 1.3
dell'originaria convenzione, dove sono state aumentate alcune
unità, passando all'1.5, dove si parla sempre di occupazione e si
dice: assumere in osservanza delle norme di collocamento
esclusivamente mano d'opera locale con priorità per i lavoratori
residenti nel Comune di Morgex o nei comuni limitrofi attualmente
in cassa integrazione guadagni ad eccezione di personale tecnico
non reperibile in loco nella misura massima di 6 unità, ma la
misura massima di 6 unità va calcolata sui 64.
Oggi lei mi dice che si è già arrivati a quattro assunzioni,
cioè si sono quasi completate quelle assunzioni per le quali la
Società dice che non deve trattarsi di Valdostani per un discorso
tecnico, mentre di Valdostani ne abbiamo assunti solo 11. Qui è
chiaro che non posso fare un'accusa puntuale perché giustamente -
si vedrà se entro fine anno o entro gennaio si arriverà a queste
famose 46 unità che devono essere assunte entro 6 mesi. Anche se
sono molto scettico al riguardo.
Non vorrei tediare i colleghi, ma li inviterei a fare uno
specchietto di quello che prevedeva la prima convenzione del 1988 a
carico e a favore della Società da parte della Regione e viceversa
fare uno specchietto di quello che adesso si prevede sempre in
questi ambiti con le convenzioni modificate. C'è da preoccuparsi e
gli effetti lo dimostrano. Si è parlato di pubblicità, ho chiesto
di conoscere i costi diretti ed indiretti all'Assessore, mi ha
fornito solo dati che tutti conoscono e cioè che si sono spesi 3,5
miliardi per le demolizioni, che per la costruzione circa 15
miliardi sono stati erogati parzialmente con mutuo e parzialmente
con leasing. Allora, 15 miliardi di investimenti, gli altri 32 che
l'azienda doveva fare quando verranno fatti? Saranno fatti, non
saranno fatti, sono stati fatti? Non si sa.
Sul discorso della pubblicità l'Assessore mi ha parlato dei
convegni, della presentazione di quest'acqua e via dicendo; io
leggo sempre in un passaggio della convenzione nelle ultime
modifiche che sono state fatte dopo il punto 2.4.4. della vecchia
convenzione, esattamente al punto 3, che le parti, in
considerazione della quota di mercato che la Società intende
acquisire per il proprio prodotto e del comune interesse a
diffondere il marchio con il nome della Valle d'Aosta, si riservano
di concordare eventuali campagne pubblicitarie comuni, vorrei
sapere se sono stati già fatti degli accordi su alcune campagne
pubblicitarie in comune. Visto che l'Assessore mi ha parlato dei
manifesti, mi ha fornito le dimensioni, mi ha detto che sono stati
fatti dei convegni, vorrei sapere se questi - che ritengo siano
costi diretti e indiretti - fanno parte dei costi indiretti, di
questo non mi si è detto niente. È un altro punto della convenzione
che non sappiamo se è stato rispettato, come viene rispettato, come
viene fatto.
Si dice che la Società deve avere entro un tot di mesi un
capitale sociale di 6 miliardi, vorremmo sapere se è intenzione
della Società portare il capitale sociale a 6 miliardi o se si
vuole continuare a giocare con i soldi pubblici regionali ed
aspettare quando è il momento più propizio eventualmente per
andarsene o per non rispettare i patti. Anche se sono patti molto
risicati, lo ribadisco, e pregherei l'Assessore di fornire ai
colleghi un sunto delle quattro convenzioni, quindi quali sono gli
impegni che ad oggi la Società deve rispettare e quanto ad oggi la
Regione deve dare alla Società.
Questo sarebbe molto interessante perché potremmo notare come
abbiamo pochissime garanzie. L'Assessore si è lamentato in questi
ultimi giorni nelle interviste che non poteva avere troppe
informazioni, ricordo che nella prima convenzione c'era un
passaggio molto importante che è stato abrogato nel 1992, dove si
diceva (è il punto 2.4.4.): "Partecipazione azionaria fino al 4
percento del capitale sociale da sottoscrivere entro 3 mesi dalla
stipulazione della presente convenzione alla Finaosta S.p.A. a cui
dovrà essere riservata la designazione di un membro del Consiglio
di amministrazione e del Collegio sindacale". Questo passaggio è
stato abrogato perché probabilmente alla Società non interessava
avere qualcuno che potesse verificare le sue strategie non dico di
mercato perché quelle non ci interessano, ma le sue strategie nei
confronti dello Stabilimento di Morgex.
Ci sono troppe cose, Assessore, che lei non ci ha voluto dire e
troppe cose che pongono dei punti interrogativi.
Chiaramente, ho aperto una parentesi, da un punto di vista di
scadenze precise mancano ancora due mesi e mezzo quindi, a fine
anno verificheremo puntualmente se questi impegni sono stati
rispettati e se quanto l'Assessore ha detto oggi, quando ha
affermato che la convenzione è stata rispettata, corrisponderà a
verità.
Se questo non fosse, ritengo che sarebbe una cosa molto grave
anche perché le convenzioni ad oggi danno pochissimi "atouts"
all'Amministrazione regionale e di questo mi dispiace.
Président Je rappelle cependant que le contenu des interventions
sur les interpellations devrait se borner à l'explication des
raisons pour lesquelles on est satisfait ou insatisfait du contenu
de la réponse fournie par le Gouvernement. Que cela ne devienne pas
coutume.
La parole à l'Assesseur à l'industrie, à l'artisanat et à
l'énergie, Ferraris, pour une précision.
Ferraris (GV-DS-PSE) Credo che nella normale dialettica fra
maggioranza ed opposizione sia lecito forzare un po' le situazioni
però, arrivare al travisamento della realtà, questo proprio non è
un metodo condivisibile.
Oggi lo Stabilimento è in fase di avviamento e ha avviato
l'attività non più di un mese fa, quindi siamo in fase di
avviamento. Chiedere il rispetto di una convenzione per quanto
riguarda gli occupati, ad esempio - e si potrebbe continuare sul
resto - in cui è previsto un livello occupazionale con 150 milioni
di litri a 6 mesi dall'inizio e lamentarsi che la convenzione non è
stata rispettata, credo che sia un modo pessimo per affrontare il
problema. Probabilmente il Consigliere Viérin vede con un certo
disappunto che questo Stabilimento sia stato avviato, io non sono
di quell'opinione. Ho detto anche: visto che c'è tutto questo modo
di affrontare il problema, andate a vedere.
Président Merci, Monsieur l'Assesseur...
(interruzione del Vicepresidente Viérin Marco, fuori
microfono)
Je ne donnerai pas ultérieurement la parole pour un débat à
deux.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK