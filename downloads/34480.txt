Consiglio Regionale della Valle d'Aosta - Oggetto del Consiglio n. 2249 del 22 febbraio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2249 del 22 febbraio 2012 - Resoconto
OGGETTO N. 2249/XIII - Interpellanza: "Applicazione di
eventuali addizionali per incrementare la raccolta differenziata
dei rifiuti".
Interpellanza
Richiamata la Legge regionale 3 dicembre 2007, n. 31 "Nuove
disposizioni in materia di gestione dei rifiuti";
Ricordato l'articolo 10 della sopracitata legge "Misure per
incrementare la raccolta differenziata e la valorizzazione dei
rifiuti urbani" ed in particolare gli obiettivi di raccolta
differenziata e l'addizionale prevista in caso di mancato
raggiungimento da parte dei subATO di tali obiettivi;
i sottoscritti Consiglieri regionali
Interpellano
l'Assessore competente per sapere:
1) quali subATO hanno raggiunto gli obiettivi fissati dalla
legge richiamata in premessa;
2) se e in quali occasioni è stata applicata l'addizionale al
tributo speciale per il deposito in discarica prevista in caso di
mancato raggiungimento degli obiettivi;
3) se intenda applicare le eventuali addizionali per lo
smaltimento dei rifiuti e come si ripercuoteranno le stesse sugli
utenti del servizio.
F.to: Bertin - Giuseppe Cerise
Presidente
- La parola al Consigliere Bertin.
Bertin (ALPE)
- Grazie Presidente.
La gestione dei rifiuti è da diverso tempo uno dei maggiori
problemi delle società occidentali in generale, in ragione
dell'aumento del volume dei rifiuti e della diminuzione delle
dimensioni degli spazi a disposizione; centrale, in questo senso, è
la raccolta differenziata. La legge regionale n. 31/2007 recante
"Nuove disposizioni in materia di gestione dei rifiuti" disciplina
questi aspetti, in particolare per quel che riguarda la raccolta
differenziata la stessa legge determina gli obiettivi da
raggiungere, del 40 percento entro il 31 dicembre 2007, eccetera,
obiettivi che la legge si pone, e poi ci sono anche degli obiettivi
a livello nazionale del 65 percento entro il 2012. La stessa legge
prevedeva, in caso di mancato raggiungimento di questi obiettivi,
delle penali.
Volevamo pertanto sapere quali di questi subATO - la legge in
questione riorganizzava la Regione in subATO - avessero raggiunto
gli obiettivi fissati dalla legge n. 31/2007; se, ed in quali
occasioni, erano state applicate le addizionali previste, e
soprattutto se si intendeva applicare le eventuali addizionali per
lo smaltimento dei rifiuti, come queste poi sarebbero ricadute
sugli utenti del servizio, anche perché all'orizzonte c'è sempre il
passaggio da imposta a tariffa per quanto riguarda queste
problematiche. Ci interessava sapere come si voleva affrontare in
futuro questo aspetto. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
In relazione al primo quesito dell'interpellanza, i dati
relativi alle percentuali di raccolta differenziata degli ultimi
anni li abbiamo dettagliatamente riportati in tutti i rapporti
redatti dall'Osservatorio regionale dei rifiuti che abbiamo
pubblicato dal 2009, in particolare in quello del 2011. Un rapporto
i cui dati sono stati anche presentati con un certo dettaglio nel
corso dell'incontro del 28 ottobre 2011 con un obiettivo abbastanza
chiaro: quello cioè di fornire il maggior numero di informazioni,
di dati, di dettagli, per rappresentare ed illustrare nel modo più
esaustivo e completo la situazione della gestione dei rifiuti nella
nostra Regione, soprattutto perché in tal modo ogni cittadino
possa, con responsabilità, conoscere il problema e fare di
conseguenza la parte che gli compete. Il rapporto è distribuito in
forma cartacea ed è consultabile sul sito Internet. Poiché dopo il
rapporto abbiamo informato sull'andamento dei rifiuti e detto che
la maggior percentuale di differenziata del 2010 era del 53,9
percento, ottenuta dalla Comunità montana Grand Combin, va da sé il
confronto con gli obiettivi di legge. Rispetto a questi dati
ritengo che nel 2011, almeno da primi dati non ancora elaborati, si
può ipotizzare che ci sarà l'aumento della raccolta differenziata
soprattutto a seguito delle ulteriori iniziative, avviate proprio
nel corso del 2011, da parte delle autorità di sottoambito, che
hanno rinnovato i piani e gli appalti di raccolta e trasporto dei
rifiuti. Naturalmente ci stiamo impegnando come Osservatorio ad
elaborare quanto prima questi nuovi dati, che saranno oggetto del
rapporto 2012 e che presenteremo non appena disponibili, convinta
come sono dell'importanza di un'informazione la più ampia
possibile, che permetta non tanto di soffermarsi sui dati positivi,
quanto piuttosto di sviscerare tutti i problemi in modo da ottenere
un coinvolgimento positivo di tutti, con l'intento comune di
migliorare questo tipo di servizio a vantaggio della nostra
comunità.
In relazione al secondo punto:
"se e in quali occasioni è
stata applicata l'addizionale al tributo speciale per il deposito
in discarica prevista in caso di mancato raggiungimento degli
obiettivi"
, ricordo che l'articolo 10, comma 3, della legge
regionale n. 31/2007 prevede che il mancato conseguimento degli
obiettivi di raccolta differenziata e di valorizzazione comporta
l'applicazione, a carico delle autorità di sottoambito, di
un'addizionale del 20 percento al tributo speciale per il deposito
in discarica di rifiuti solidi. Il servizio dell'Assessorato
competente per l'applicazione, in particolare, di tale
disposizione, nella persona del suo dirigente, mi ha comunicato che
l'applicazione di questa addizionale presuppone che tutti i subATO
abbiano concluso la fase di riorganizzazione dei servizi di
raccolta e trasporto dei rifiuti urbani. Questo sistema si
concretizza nell'adozione di una serie di atti: il primo è la
redazione e l'adozione dei piani di sottoambito e l'approvazione da
parte della Regione; inoltre devono essere attuate tutte le azioni
previste dal piano finalizzate alla riorganizzazione dei servizi,
attraverso l'espletamento delle gare di appalto per l'acquisto
delle attrezzature e dei sistemi di gestione dei rifiuti urbani,
nonché per attivare tutti i servizi previsti dal piano; in terzo
luogo deve essere adottato il regolamento di sottoambito, al fine
di rendere uniforme il criterio di valutazione dell'effettivo
raggiungimento degli obiettivi di raccolta differenziata da parte
dei subATO. Infatti, sempre secondo quanto comunicatomi dal
servizio competente, tale norma è strettamente connessa con quanto
disposto dagli articoli 7, 8 e 9 della legge, che prevedono che la
riorganizzazione dei servizi di raccolta e trasporto dei rifiuti
urbani deve avvenire all'interno di sottoambiti territoriali
ottimali, coincidenti con le Comunità montane ed il Comune di
Aosta, e sulla base di piani di sottoambito (articolo 8) che devono
prevedere un articolato insieme di aspetti ivi elencati. La
riorganizzazione dei servizi deve inoltre essere completata con la
disciplina, da parte dei sottoambiti, delle modalità di esercizio
del servizio inerente la raccolta, il trasporto dei rifiuti urbani
e degli altri servizi connessi attraverso l'adozione dei
regolamenti, che devono stabilire tutto quanto previsto dalla
norma. Le disposizioni inerenti l'applicazione dell'addizionale
mettono quindi in stretto collegamento - e ne rappresentano una
conseguenza - la riorganizzazione dei servizi e la piena
operatività dei sottoambiti, operatività che decorre dalla data di
attuazione dei piani e dalla adozione dei regolamenti di
sottoambito, che costituiscono i documenti che consentono di
rendere operativi i piani stessi.
Detto ciò, ad oggi la situazione in relazione agli adempimenti
sopra citati è la seguente: come Assessorato abbiamo esaminato
tutti i piani di sottoambito e dato tutti i relativi pareri di
competenza; da parte delle Comunità montane e delle autorità di
sottoambito risulta non completato il percorso di approvazione
dell'insieme dei documenti e, in particolare, dei regolamenti. Per
assicurare un'omogeneità nella stesura di questi regolamenti
abbiamo attivato un tavolo tecnico nell'ambito dell'Osservatorio
regionale dei rifiuti, che è incaricato di fornire alle autorità di
sottoambito un atto di indirizzo che consenta una regolamentazione
omogenea dei servizi.
Circa l'ultimo punto: se intendiamo
"applicare le eventuali
addizionali"
, credo che non si possa parlare, qui, di
discrezionalità. Infatti, nel momento in cui sarà completata la
riorganizzazione dei servizi come sopra detto, e saranno adottati
tutti i regolamenti, l'applicazione dell'addizionale prevista dalla
legge costituisce un obbligo normativo. Questo ulteriore onere,
qualora risultasse da applicare, costituirà un costo che dovrà
essere assunto a riferimento dai subATO per la determinazione delle
tariffe a carico degli utenti.
Presidente
- La parola al Consigliere Bertin.
Bertin (ALPE)
- Grazie Presidente.
Evidentemente eravamo a conoscenza delle percentuali di raccolta
differenziata, che sono anche abbastanza pubblicizzate e conosciute
all'esterno dagli addetti ai lavori, ma proprio per questo volevamo
mettere in evidenza il fatto che, al di là della normativa e degli
obiettivi di legge, continuiamo a non rispettare le leggi che ci
diamo, siamo molto lontani dagli obiettivi che ci eravamo posti con
questa legge. Ci sono realtà, in Italia come all'estero, virtuose,
che hanno percentuali di raccolta differenziata molto più elevate
di quelle previste dalla nostra normativa: immagino città del nord
Italia, ma non solo, come Salerno nel sud.
Per quanto riguarda l'applicazione dell'addizionale, siamo un
po' in ritardo nell'iter di applicazione di questa legge, sono
ormai anni che si parla di passaggio dall'imposta alla tariffa, ma
siamo ancora distanti. È importante, al contrario, accelerare e nel
minor tempo possibile raggiungere questi obiettivi, perché non è
solo questione di rispetto della legge, ma è anche una questione
essenziale per la futura gestione dei rifiuti in Valle d'Aosta.
Non facciamoci illusioni, come cercate di fare passare, che il
pirogassificatore abbia una funzione salvifica da questo punto di
vista. È importante che questi obiettivi si raggiungano e, in
seguito, al limite si potrà valutare se il pirogassificatore avrà
un senso. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK