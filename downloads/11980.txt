Consiglio Regionale della Valle d'Aosta - Oggetto del Consiglio n. 2834 del 22 novembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2834 del 22 novembre 1991 - Resoconto
OGGETTO N. 2834/IX Ripercussioni sui livelli occupazionali
dell'inchiesta giudiziaria su alcune imprese edili
(Approvazione
di risoluzione)
.
Presidente
Do lettura delle risoluzioni presentate
rispettivamente dai Consiglieri Voyat, Marcoz, Stévenin, Andrione,
Viérin, Vallet, Agnesod, Louvin e Perrin e dai Consiglieri
Milanesio, Bajocco, Chenuil, Monami, Limonet, Trione, Gremmo,
Ricco, Lavoyer e Rusci:
Risoluzione Le ultime vicissitudini giudiziarie hanno
profondamente scosso la popolazione valdostana ed il Suo Consiglio
regionale.
In particolare vi sono elementi di preoccupazione per la
situazione occupazionale degli oltre 1500 dipendenti delle 3
società coinvolte nelle indagini giudiziarie.
La già gravissima situazione occupazionale derivante dalla
prospettata dismissione e ristrutturazione della Società ILVA-Cogne
rischierebbe di diventare tragica se si realizzassero le condizioni
per il licenziamento di anche solo una parte dei circa 1500
dipendenti interessati.
Per queste ragioni
Il Consiglio Regionale
preoccupato per la già precaria situazione occupazionale
regionale e per il rispetto della data di consegna dei lavori
regionali appaltati dalle ditte interessate, al fine pure di
conoscere le decisioni che saranno adottate per i futuri appalti
regionali
impegna
il Presidente della Giunta regionale a relazionare nella
prossima seduta consiliare sia sulla presenza di eventuali problemi
finanziari delle ditte coinvolte nelle indagini in merito al
pagamento degli stipendi ai loro dipendenti sia sull'andamento dei
lavori dalle stesse appaltati e sulle decisioni che saranno assunte
a tal fine nelle prossime gare d'appalto regionali.
Risoluzione Le recenti vicissitudini giudiziarie che vedono
coinvolte alcune imprese valdostane preoccupano la pubblica
opinione ed il Consiglio regionale.
Al fine di evitare possibili ripercussioni negative sui livelli
di occupazione del settore edile cui appartengono le imprese
inquisite ed al fine di consentire, nei tempi dovuti, il
completamento dei lavori loro affidati dalle pubbliche
amministrazioni
Il Consiglio regionale
- nel rispetto più rigoroso della separazione dei poteri -
impegna
il Presidente della Giunta regionale ad acquisire dall'autorità
inquirente quegli elementi di valutazione che gli possano
consentire di riferire successivamente alla Conferenza dei
Capigruppo in ordine alle preoccupazioni di carattere occupazionale
menzionate in premessa.
Presidente
Ha chiesto di illustrare la risoluzione il
Consigliere Voyat, ne ha facoltà.
Voyat (UV)
Riteniamo giusto presentare questa
risoluzione, oltre a quanto già detto ieri gentilmente da parte del
Presidente dopo la nostra richiesta, cioè che si sarebbe al più
presto impegnato, non avendo avuto tempo materiale prima, sui
problemi contenuti nella risoluzione.
Vorrei anzitutto dire che questo ordine del giorno presentato
dal Gruppo dell'Union Valdôtaine non vuol dire niente di più di
quanto è scritto e niente di più di quanto sia già stato detto ieri
dal Presidente della Giunta e riportato oggi sui giornali.
Riteniamo che sia giusto che il Consiglio, in modo particolare
gli oltre 1500 dipendenti (non so con precisione quanti siano, non
so neppure se in questo momento l'Assessore sia in grado di dirci
quante persone siano interessate da queste tre imprese), debbano
conoscere qual è la loro situazione e soprattutto quelle che sono
le loro prospettive future.
Ci interessa sapere anche - come diceva ieri il Presidente della
Giunta - quale sarà il comportamento dell'Amministrazione
regionale, ovviamente in base alle leggi in vigore, rispetto ai
futuri appalti e in modo particolare che quanto è successo non
comprometta i lavori già appaltati da questa Amministrazione.
Avevo proposto alle forze di maggioranza di sottoscrivere questo
ordine del giorno. Purtroppo esse hanno ritenuto di presentare un
altro testo. Per quanto riguarda le premesse, potrebbero essere
concordate in quanto si fa anche riferimento in modo generale,
oltre ai dipendenti delle tre imprese, anche alla situazione
Ilva-Cogne di Aosta.
La cosa che non mi è piaciuta ma che comunque sembra possa
essere modificata, era che il Presidente doveva riferire alla
Conferenza dei Capigruppo. Trovo strano che chi parla tanto di
centralità del Consiglio regionale, voglia evitare un confronto
all'interno del Consiglio stesso.
Non riteniamo come impegno sufficiente quello che ci è stato
sottoposto da parte della maggioranza, riteniamo che sia vuoto, che
non ci siano degli impegni più precisi; riteniamo sia più giusto
prendere come impegno, da parte del Presidente della Giunta, quanto
già detto ieri e quanto riferito dai giornali, e quanto riportato
anche nel nostro ordine del giorno.
Si dà atto che alle ore 19,03 assume la Presidenza il
Vicepresidente Stévenin e che la seduta è sospesa dalle ore 19,11
alle ore 19,27.
Presidente
Ha chiesto di illustrare la risoluzione
il Consigliere Milanesio, ne ha facoltà.
Milanesio (PSI)
Ci siamo sentiti in dovere di
presentare una risoluzione che non dicesse delle cose molto diverse
da quelle contenute nell'altra risoluzione per una semplice
ragione. Intanto perchè riteniamo che su questo argomento, visto
che è al vaglio delle autorità inquirenti, meno se ne parla senza
cognizione di causa e meglio è. Non perchè il problema non esiste,
esiste eccome, clamorosamente riportato da tutti i giornali e forse
anche un po' enfatizzato; ma perchè riteniamo che il Consiglio
regionale nel prendere una posizione, nell'esprimere
preoccupazioni, non debba aggravare l'allarmismo che in qualche
modo già esiste e che si è fatto su queste cose.
Ecco perchè abbiamo preparato un ordine del giorno leggermente
diverso e che proponiamo all'attenzione del Consiglio.
Circa poi la centralità del Consiglio, quando si parla di
Conferenza dei Capigruppo non mi pare di dire un organo che non sia
espressione di questo Consiglio, anzi è un organo che è chiamato a
regolamentare il calendario di questo Consiglio ed è espressione
genuina e diretta di questo Consiglio.
Ma se è una questione di forma, cioè se si ritiene che il
Presidente della Giunta debba riferire successivamente invece che
alla Conferenza dei Capigruppo al Consiglio, non abbiamo nessuna
difficoltà ad aderire. No? Il Presidente della Giunta dice di
no.
Diciamo che in realtà su questa vicenda, proprio perchè è al
vaglio della autorità inquirente, non vorremmo che potesse
prestarsi ad una interpretazione del tipo: il Consiglio regionale
vuole in qualche modo interferire sull'andamento della inchiesta
giudiziaria. Questo è lungi da noi e non vorremmo neanche che
questo si potesse adombrare.
Per questa ragione l'ordine del giorno presentato dalla
maggioranza è più cauto e meno allarmistico dell'altro; in questo
senso, per una questione di stile e di misura, abbiamo fatto questo
tipo di proposta, e non certo per contrapporre gratuitamente o per
dovere di parte o per gusto di parte ad un ordine del giorno
presentato dai Consiglieri dell'Union Valdôtaine un altro ordine
del giorno.
In questo spirito ho chiesto prima al Consigliere Voyat se
riteneva opportuno concordare sul testo presentato dalla
maggioranza, che è più misurato e che contiene gli stessi impegni
nei confronti del Presidente della Giunta. Rivolgo ancora questo
appello al Consigliere Voyat, ricordandogli che non c'è nessuna
intenzione da parte nostra di voler contrapporre ad un ordine del
giorno un altro ordine del giorno per il gusto di recitare il ruolo
della maggioranza o della minoranza. Rivolgo questo appello ai
Consiglieri dell'Union Valdôtaine.
Presidente
Ha chiesto di parlare il Consigliere
Voyat, ne ha facoltà.
Voyat (UV)
Direi che il Consigliere Milanesio in
certe cose va ben oltre a quanto chiedevo anche io con questo
ordine del giorno, in quanto la questione giudiziaria non mi
interessa. Evidentemente può interessare al Presidente della Giunta
in quanto Prefetto di informarsi e di sapere; queste sono
competenze dei giudici, non sono certo io che chiedo di sapere le
cose come vanno.
Quello che mi preme è di tranquillizzare i dipendenti...
(...Interruzione del Presidente della Giunta, fuori
microfono...)
Signor Presidente, io dico che quando lei relaziona in Consiglio
regionale su una certa situazione, ha senz'altro nella qualità di
Presidente della Giunta un qualcosa in più di quanto possa avere
"La Stampa" o qualsiasi altro giornale. Il fatto è di
tranquillizzare con un documento che la Giunta e il Consiglio
seguono il problema.
Una modifica l'aveva già accettata il Consigliere Milanesio
prima, sarei dell'avviso, lasciando quelle che sono le premesse del
documento della maggioranza, di vedere se in due minuti si può
trovare un accordo sull'impegno da dare al Presidente della
Giunta.
Presidente
La seduta è sospesa per cinque minuti
per vedere se è possibile trovare un accordo sulla risoluzione
presentata dal Consigliere Voyat e dal Consigliere Milanesio.
Si dà atto che la seduta è sospesa dalle ore alle ore
Presidente
Riprendono i lavori.
Ha chiesto di parlare il Consigliere Milanesio, ne ha
facoltà.
Milanesio (PSI)
Si sarebbe raggiunto l'accordo fra
i proponenti dei vari ordini del giorno di modificare la
risoluzione presentata dai Consiglieri di maggioranza con una parte
della risoluzione presentata dai Consiglieri dell'Union Valdôtaine,
e precisamente là dove si dice impegna il Presidente della Giunta
regionale ad acquisire dall'autorità inquirente quegli elementi di
valutazione che gli possano consentire di riferire alla Conferenza
dei Capigruppo, prima del prossimo Consiglio già convocato, in
ordine alle preoccupazioni di carattere occupazionale menzionate in
premessa, nonché sull'andamento dei lavori già appaltati dalle
Società sopramenzionate e sulle decisioni che saranno assunte in
ordine alle prossime gare d'appalto.
Questo è l'accordo.
Presidente
Ha chiesto di parlare il Presidente della
Giunta, ne ha facoltà.
Bondaz (DC)
Sono d'accordo con questa
precisazione, che io riferirò se avrò degli elementi.
Presidente
Pongo in votazione la risoluzione nel
testo concordato:
Risoluzione Le recenti vicissitudini giudiziarie che vedono
coinvolte alcune imprese valdostane preoccupano la pubblica
opinione ed il Consiglio regionale;
Al fine di evitare possibili ripercussioni negative sui livelli
di occupazione del settore edile cui appartengono le imprese
inquisite ed al fine di consentire, nei tempi dovuti, il
completamento dei lavori loro affidati dalle pubbliche
amministrazioni;
Il Consiglio regionale
- nel rispetto più rigoroso della separazione dei poteri -
impegna
il Presidente della Giunta regionale ad acquisire dall'autorità
inquirente quegli elementi di valutazione che gli possano
consentire di riferire alla Conferenza dei Capigruppo, prima del
prossimo Consiglio già convocato, in ordine alle preoccupazioni di
carattere occupazionale menzionate in premessa, nonché
sull'andamento dei lavori già appaltati dalle Società
sopramenzionate e sulle decisioni che saranno assunte in ordine
alle prossime gare d'appalto.
Esito della votazione
Presenti, votanti e favorevoli: 28
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK