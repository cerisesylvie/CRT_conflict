Consiglio Regionale della Valle d'Aosta - Oggetto del Consiglio n. 3269 del 23 aprile 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3269 del 23 aprile 1992 - Resoconto
OGGETTO N. 3269/IX Riapertura della linea ferroviaria tra
Aosta e Pré-Saint-Didier.
(Interpellanza)
Interpellanza ricordato che dal 6 maggio la linea ferroviaria
Aosta-Pré-Saint Didier è ferma per "lavori di
ammodernamento";
ricordato altresì l'impegno tassativo delle Ferrovie dello Stato
di riaprire la linea a partire dal 5 aprile 1992;
appreso, dagli organi di informazione, che la riapertura della
linea sarebbe rinviata al mese di giugno, cioè al termine dell'anno
scolastico;
richiamata l'interpellanza presentata nel mese di gennaio 1992
dal Gruppo Verde Alternativo e la risposta dell'Assessore
all'Ambiente che confermava la riapertura della linea per il 5
aprile 1992 e garantiva la presentazione del Piano di bacino di
traffico entro la fine del mese di marzo 1992,
Il sottoscritto consigliere regionale del Gruppo Verde
Alternativo
interpella
l'Assessore all'ambiente, Territorio e Trasporti per sapere:
1) se è vero che non verrà rispettata la data del 5 aprile 1992
per la riapertura della linea ferroviaria
Aosta-Pré-Saint-Didier;
2) quali iniziative ha assunto o intende assumere la Giunta
regionale nell'eventualità di un mancato rispetto degli impegni
assunti dalle Ferrovie dello Stato sulla riapertura della linea
ferroviaria;
3) se è stato depositato il Piano di bacino di traffico per la
Valle d'Aosta.
Cout (Presidente)
Ha chiesto la parola il Consigliere
Riccarand, ne ha facoltà.
Riccarand (VA)
La linea ferroviaria
Aosta-Pré-Saint-Didier è ferma per lavori di ammodernamento dal 6
maggio 1991, con l'impegno fermo e tassativo da parte delle
Ferrovie dello Stato di riaprire il tronco a partire dal 5 aprile
del 1992. Questa scadenza non è stata rispettata e adesso si parla
del mese di giugno come periodo di apertura.
Volevamo sapere come mai si è determinato questo ritardo
rispetto alla data prevista, tenendo anche presente il fatto che,
riaprire la linea al mese di giugno, impedirà comunque agli
studenti di utilizzare questo servizio per questo anno
scolastico.
Quindi volevamo sapere quando riaprirà la linea e soprattutto
con quali caratteristiche di servizio e di utilizzazione.
Inoltre volevamo sapere, siccome c'era un impegno da parte della
Giunta regionale per la presentazione del Piano di bacino di
traffico entro la fine del mese di marzo 1992, se tale Piano è
stato presentato, anche perché sono evidenti le connessioni fra il
servizio ferroviario Aosta-Pré-Saint-Didier e i servizi di
trasporto con pullman, cioè si deve una integrazione tra il
servizio fornito dalla ferrovia e quello fornito dagli autobus e
questa integrazione può avvenire soltanto con un piano ben preciso,
una programmazione delle varie linee, dei vari orari, in modo da
permettere l'esercizio di un servizio effettivamente integrato.
Questi sono i motivi che abbiamo posto alla base di questa
interpellanza.
Presidente
Ha chiesto la parola l'Assessore
all'Ambiente, Territorio e Trasporti Limonet, ne ha
facoltà.
Limonet (DC)
In riferimento all'interpellanza di
cui all'oggetto si comunica quanto segue: la riapertura della linea
ferroviaria Aosta-Pré-Saint-Didier, prevista per il 5 aprile 1992,
non è stata rispettata in quanto si sono resi necessari ulteriori
lavori di sistemazione e di miglioramento di opere già esistenti,
ma soprattutto si è dovuto aspettare la consegna di materiale
necessario all'ammodernamento della linea, per quanto riguarda la
parte elettrica. Si hanno segnalazioni che comunque tali migliorie
saranno ultimate entri il 1° giugno del corrente anno.
I lavori fin qui eseguiti sono: il rifacimento di lunghi tratti
di armamento ferroviario con la posa delle relative traversine,
l'automatizzazione di gran parte dei passaggi a livello e la
relativa posa dei cavi necessari per l'elettrificazione, il
rifacimento completo della segnaletica ferroviaria, il
consolidamento di tutte le gallerie esistenti, il rifacimento
completo di alcune recinzioni delle stazioni ferroviarie, la
realizzazione in alcuni punti della tratta di opere para massi.
I contatti con l'ente Ferrovie dello Stato sono continui e atti
a far rispettare le scadenze degli impegni assunti. Infatti non
appena si è venuti a conoscenza di tale ritardo si è provveduto ad
inviare un telegramma all'ingegner Liuni dell'Ufficio trasporti
locali, il quale appunto si occupa di tutta la problematica.
Detto telegramma è stato inviato in data 13 marzo 1992 e detta:
"Con la presente si richiede incontro urgente da concordare con
Organizzazioni sindacali, Ufficio trasporti locali e Regione, per
affrontare problemi inerenti la riapertura della linea ferroviaria
Aosta-Pré-Saint-Didier e in modo particolare per discutere l'orario
dei treni".
Telegramma a cui abbiamo avuto risposta, dopo ripetuti contatti
telefonici da parte dell'Ufficio trasporti locali di Torino, con
fax in data 17 aprile 1992, il quale recita:
"L'apertura della
linea è prevista per la fine del mese di maggio 1992. Tale
slittamento della data prevista è dovuto all'approvvigionamento dei
materiali. L'offerta maggio 1992 dei premi sono 14 premi di cui 7
corse dispari e 7 corse pari".
Lo scrivente fa inoltre presente che la quantità dei servizi
paralleli gestiti dalla società Savda è di 35 corse
automobilistiche di cui 18 dispari e 17 pari e che quindi è allo
studio un progetto di integrazione con la società Savda. Termina
dicendo:
"Siamo disponibili a collaborare con la Regione
Autonoma Valle d'Aosta, per raggiungere di comune accordo un
modello di esercizio integrato".
Abbiamo quindi concordato con l'ing. Lavella e l'ing. Liuni un
incontro per la prima settimana di maggio per perfezionare gli
accordi, sia per quanto riguarda il numero dei treni e gli orari,
che per tutti gli altri fatti organizzativi.
Il Piano di bacino di traffico della Valle d'Aosta sarà
presentato al Consiglio entro il mese di maggio del corrente anno.
Si ricorda che tale data era stata prorogata con delibera di Giunta
del 31 dicembre 1991, la n. 12587, in quanto la Regione è in attesa
della necessaria documentazione relativa al piano trasporti della
città di Aosta.
Volevo comunque comunicare all'interpellante che, per
intervenuta costituzione del CIPET, Comitato interministeriale per
la programmazione economica del trasporto, in forza della legge 4
giugno 1991, la n. 186, l'attuale elaborazione in via di
definizione del piano di bacino stesso, verrà preventivamente
sottoposta al segretariato del CIPET per i necessari pareri, che
dovranno essere dati entro 90 giorni altrimenti sono ritenuti
favorevoli.
Relativamente al punto 4 delle premesse dell'interpellanza, dove
si dice:
"Richiamata l'interpellanza presentata nel mese di
gennaio 1992 dal Gruppo Verde Alternativo e la risposta
dell'Assessore all'Ambiente che confermava la riapertura della
linea per il 5 aprile 1992"
, voglio dire che allora avevo
risposto a seguito di una lettera appunto delle Ferrovie dello
Stato, che mi diceva:
"Sulla linea in oggetto i lavori procedono
attualmente secondo i programmi fissati e salvo il verificarsi di
circostanze imprevedibili dovrebbero concludersi entro il prossimo
5 aprile".
Per quanto riguarda il seguito, garantiva la presentazione del
Piano di bacino di traffico entro la fine del mese di marzo 1992,
mi scuso con l'interpellante ma probabilmente lì non ci siamo
capiti bene, perché io ho una velina di quanto ho detto allora ed
era: per il Piano di bacino di traffico, si presuppone di poterlo
presentare entro il 31 maggio prossimo. Probabilmente ha capito
marzo anziché maggio, anche perché così è scritto sulla delibera
del 31 dicembre.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Prendo atto che c'è stato purtroppo questo
ulteriore slittamento nella riapertura della linea, circa due mesi
se ho capito bene, perché dovrebbe ripartire a fine maggio e quindi
al mese di giugno.
Credo che sia importante effettivamente, riprendere il
funzionamento della linea con un raccordo e una integrazione più
precisa con il trasporto su pullman. Quindi credo che un incontro
tra Regione e Società di autotrasporti su pullman, mi pare di aver
capito la Savda e le Ferrovie dello Stato, per concordare un
modello di esercizio che tenga presente l'esigenza di potenziare
soprattutto il trasporto ferroviario e usare in modo diversificato
i vari mezzi a seconda delle loro caratteristiche e delle loro
potenzialità, credo che questo sia fondamentale.
Mi sembra di aver capito che ci sia una disponibilità da parte
del Compartimento di Torino a concordare questo tipo di iniziative,
e credo che questo debba essere fatto al più presto.
Mi preoccupa invece la risposta rispetto al Piano di bacino di
traffico, e soprattutto questo discorso che dovrà essere
preventivamente inviato al CIPET eccetera. Sicuramente sono
necessari questi pareri del CIPET, però io credo che nel momento in
cui questo piano sarà pronto, dovrebbe essere contestualmente
fornito alle commissioni consiliari, quanto meno alla commissione
consiliare competente, in modo che possa avviarsi una riflessione
all'interno degli organi del Consiglio sui contenuti di questo
piano, perché finora non ne sappiamo assolutamente niente.
Un'esposizione, al più presto, in commissione, di quelle che
sono le linee di fondo di questo Piano di bacino di traffico, credo
ancor prima di depositare il progetto ufficiale, sarebbe quanto mai
opportuna.
Quindi noi sollecitiamo ancora una volta, chiediamo che quanto
meno questa scadenza del 1° di giugno 1992, per la riapertura della
linea sia rispettata e che ci sia una ripresa in condizioni di
esercizio migliorative, in modo che non ci sia la concorrenza fra
pullman e ferrovia, ma un'integrazione fra servizio del treno e
servizio del pullman.
Infine che anche questa scadenza di fine maggio, per quanto
riguarda la presentazione perlomeno della bozza del Piano di bacino
di traffico, sia rispettata, in modo che si possa fare un passo
avanti rispetto ad una organizzazione del sistema di trasporti
pubblici in Valle d'Aosta, che attualmente è sicuramente molto
carente e scarsamente coordinata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK