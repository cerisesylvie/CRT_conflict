Consiglio Regionale della Valle d'Aosta - Oggetto del Consiglio n. 3768 del 20 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Politica del lavoro
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3768 del 20 giugno 2024 - Resoconto
OGGETTO N. 3768/XVI - Interpellanza: "Richiesta di
informazioni sulla retribuzione media nel settore alberghiero e
sulla mancanza di personale".
Bertin (Presidente) -
Con 35 Consiglieri presenti
possiamo iniziare con l'ordine del giorno. Punto n. 52. Ha chiesto
la parola il consigliere Lavy, ne ha facoltà.
Lavy (LEGA VDA) -
Risalgono ormai a qualche settimana fa
le parole del presidente dell'ADAVA Fosson durante l'Assemblea
annuale degli albergatori in merito alla mancanza di manodopera nel
settore turistico o in generale nel settore alberghiero: "Abbiamo
bisogno di portare i giovani non con un gommone, ma con un
biglietto aereo che abbiamo loro pagato noi, offrendo loro
condizioni di vita e lavoro dignitoso. Non si trova forza lavoro,
da lavapiatti a camerieri ai piani fino ai cuochi. Non abbiamo
soltanto bisogno di manodopera ma pure di ripopolare le valli. Non
ci importa proprio nulla di religione, origine e colore".
Sappiamo tutti la gravità della mancanza di lavoratori nel
settore turistico, abbiamo visto anche questa settimana la notizia
di una chiusura di un albergo ristorante a Etroubles proprio per
una carenza di personale. Oggi nel settore turistico viviamo un po'
un paradosso, perché comunque il settore è in forma, traina
l'economia della Valle d'Aosta, almeno per quanto riguarda i
comprensori maggiori. Poi sui comprensori minori bisognerebbe
magari aprire una parentesi, però abbiamo dei numeri che purtroppo
da un lato sono molto sconfortanti proprio perché, evidenziati
anche, per esempio, dal rapporto annuale della Banca d'Italia del
2023, il numero di occupati è aumentato del 3%, le ore lavorate
sono aumentate del 3,9%, il saldo tra contratti attivi e quelli
cessati è stato positivo per 1.315 unità, il tasso di
disoccupazione è del 4%. Dati che appunto sono positivi, però
dimostrano anche quello che sarà il problema del futuro, da qui ai
prossimi decenni, cioè appunto il fatto che non ci sarà più magari
troppa forza lavoro reperibile sul mercato. Questo riguarda
ovviamente il settore alberghiero, il settore turistico ma anche
tutti gli altri settori, ma di questo poi parlerò dopo.
Qualche settimana fa è stato firmato il rinnovo del contratto
collettivo nazionale per il turismo, che regola appunto le
condizioni lavorative di chi opera nei bar, ristoranti, strutture
alberghiere e le altre attività di accoglienza, si parla del
livello italiano di 300 mila imprese e questo contratto si applica
a più di un milione di lavoratori. I dipendenti del settore sono
organizzati in dieci livelli lavorativi, ognuno dei quali
corrisponde a delle specifiche responsabilità, mansioni e anche a
specifiche retribuzioni, e qua comunque, dal punto di vista delle
retribuzioni, qualcosa si può capire già.
Il rinnovo del contratto dà qualche risposta a questo settore,
un aumento in busta paga di 200 euro a regime, il rafforzamento
dell'assistenza sanitaria integrativa, ma questo ovviamente vale su
tutto il territorio italiano e non solo per la Valle d'Aosta, che
non ha delle misure specifiche per quanto riguarda un'attrattività
maggiore.
È di qualche giorno fa anche la pubblicazione dell'indagine
sull'attrattività del mercato del lavoro valdostano nel settore
turistico ricettivo, un'indagine che è molto interessante, che
forse doveva già essere fatta un bel po' di tempo fa, indagine che
sicuramente deve essere implementata perché su circa 3 mila
lavoratori ci sono state solamente 436 risposte, quindi la
percentuale è un pochino bassa, però queste risposte danno delle
indicazioni assolutamente interessanti. Il 98% dei rispondenti alle
indagini sono Italiani e di questi la maggior parte ha già lavorato
in Valle d'Aosta, quindi comunque c'è un discorso legato
all'affezione e chi lavora nelle nostre strutture poi torna. Il 56%
dei rispondenti proviene da altre regioni di Italia, gli altri sono
Valdostani e solo l'1% dalla Francia, che è un dato - insieme
ovviamente agli altri Paesi stranieri, che non sono conteggiati -
che fa riflettere, perché si pensa che magari o non è stato loro
somministrato il questionario, o gli è stato somministrato e non
hanno risposto, o effettivamente... in realtà, dei lavoratori
francesi, per esempio, non è che ce ne siano tanti in Valle
d'Aosta, e qua c'è da porsi qualche domanda anche per quanto
riguarda l'aspetto linguistico, per cui magari c'è un mercato -
secondo me, anche in Francia hanno questa carenza di personale -
che però potrebbe essere in qualche maniera intercettato e forse ad
oggi non è stato fatto. Questo per capire un pochino le esigenze
delle persone straniere sarebbe stato interessante, perché
sicuramente le esigenze di chi magari viene d'oltralpe non sono le
stesse di chi viene dal Piemonte, dalla Lombardia o da altri tipi
di regioni, quindi anche qua sarebbe interessante avere una
campagna mirata su chi c'è già e che poi possa costruire in futuro
una campagna comunicativa molto specializzata per attrarre altre
persone magari in Francia.
Da quest'indagine si conoscono gli aspetti positivi del lavorare
in Valle d'Aosta: la natura, la tranquillità, lo stile di vita,
l'attività
outdoor
, il clima. Ci sono anche gli aspetti
negativi: il costo della vita, l'opportunità d'intrattenimento, le
difficoltà a trovare alloggio e l'isolamento. A proposito del tema
degli alloggi, magari lei adesso ci potrebbe anche aggiornare sul
disegno di legge per il reperimento degli alloggi che aveva
annunciato qualche tempo fa, però da questa indagine emerge proprio
come sia veramente un problema centrale, non è assolutamente una
novità, nelle località soprattutto quelle più turistiche è un
gravissimo tipo di problema, per cui ad oggi il 55% ovviamente
degli intervistati nelle stagioni invernali usufruisce degli
alloggi messi a disposizione dal datore di lavoro, una quota del
26% usa delle case in affitto, il 19% alloggia presso degli alloggi
di proprietà, quindi l'80% del personale bene o male è coinvolto
dal tema degli alloggi.
C'è poi la questione della retribuzione economica, per cui il
38% la ritiene in linea rispetto ad altre località turistiche, il
20% inferiore e il 20% superiore. Il dato interessante è che questa
percezione cambia da zona a zona, per cui nel comprensorio del Gran
Paradiso e Aosta le retribuzioni vengono considerate più
competitive, mentre, per quanto riguarda il comprensorio del Monte
Rosa, un terzo dei dipendenti ritiene che la retribuzione sia
inferiore rispetto ad altre realtà.
Il costo della vita è poi ovviamente considerato per il 60% più
alto rispetto ad altre località turistiche non valdostane e altro
aspetto interessante è comunque la richiesta che c'è da parte di
questi dipendenti, quindi un'implementazione della formazione e
anche dei corsi di lingua e, per essere in Valle d'Aosta, c'è da
stupirsi un pochino di quest'aspetto, per cui la questione
linguistica non viene sfruttata. Credo che personalmente la sfida
si chiami destagionalizzazione e lo si evince anche da
quest'indagine, sappiamo benissimo che gli stagionali vengono qua
magari durante la stagione invernale, poi durante la stagione
estiva vanno a lavorare al mare, anche perché lì la stagione inizia
da maggio e finisce a ottobre. È ovvio che se noi riuscissimo in
qualche maniera ad allargare, ad allungare la stagione,
probabilmente una buona parte di quelli che poi decidono di andare
al mare d'estate potrebbe decidere invece di rimanere anche qua in
Valle d'Aosta.
Con quest'interpellanza dunque si vogliono un pochino capire i
numeri alla base di questo fenomeno, capire quante figure mancano e
capire se in qualche maniera il Governo condivida le parole del
presidente Fosson, che personalmente ritengo forse da un lato un
pochino strampalate, però adesso ci spiegherà la visione del
Governo l'assessore Grosjacques.
Presidente -
Per la risposta, la parola all'assessore
Grosjacques.
Grosjacques (UV) -
In premessa devo dire che questa è
un'interpellanza che si trascina dal Consiglio precedente e il
collega Lavy ha speso sette minuti per illustrarci con dovizia di
particolari lo studio e l'analisi di quest'indagine, che, peraltro,
era su base volontaria e che ovviamente non fa parte
dell'interpellanza, per cui io risponderò, spero puntualmente, sui
quesiti che lei ha posto. In ogni caso quello è un parametro del
quale dovremo sicuramente tenere conto perché la soddisfazione di
quelli che vengono a lavorare in Valle d'Aosta in questo settore,
perché di questo parlava l'indagine, è tra le cose alle quali
dobbiamo prestare la maggiore attenzione.
Per quel che riguarda il primo quesito: "quale sia in termini di
numeri la mancanza di personale suddivisa per figure professionali
negli alberghi valdostani", come è facile da intuire, la mancanza
di personale è un fenomeno dinamico, i cui numeri cambiano quasi
giornalmente sia per il carattere stagionale dell'attività
alberghiera, sia perché ci sono di continuo entrate e uscite di
lavoratori del settore. Per questo motivo, sebbene la difficoltà a
reperire personale ci venga frequentemente segnalata dalle
associazioni degli albergatori, non ci sono numeri ufficiali che
quantificano né in tempo reale, né a scadenze prefissate l'entità
del problema. Può tuttavia essere interessante ragionare su alcuni
dati di occupazione relativi al settore che ci vengono forniti da
Federalberghi: in un'analisi, in un rapporto del 2023, con
riferimento ai dati relativi alla nostra Regione del 2022,
risultava che il settore aveva in media 3.343 lavoratori
dipendenti, con valori massimi di 4.727 a luglio e minimi di 1.707
a ottobre e con un numero di giornate retribuite al netto di quadri
e dirigenti che varia dalle 214 degli impiegati alle 184 degli
apprendisti, alle 170 degli operai. Negli alberghi valdostani il
57% dei dipendenti ha meno di 40 anni e il 37,1% ha meno di 30
anni. I lavoratori si dividono equamente tra donne e uomini e il
26% è straniero. Rispetto alle qualifiche, l'81% dei dipendenti di
aziende del settore alberghiero ha la qualifica di operaio, il
10,7% quella di impiegato e il 7,4% quella di apprendista. I quadri
e i dirigenti rappresentano circa l'1% del totale. I contratti a
tempo determinato, stipulati per ragioni di stagionalità,
rappresentano il 71,6%, quindi la maggioranza dei casi. Se si
prendono in considerazione le elaborazioni di Unioncamere, il
settore servizi di alloggio e ristorazione servizi turistici è
quello con maggior richiesta di nuovi lavoratori per i quali
nell'insieme si prevedevano 9.860 assunzioni nel 2023. Faccio
notare che, rispetto ai dati che ho fornito in precedenza, qui il
settore è più ampio. Gli stessi settori sono caratterizzati secondo
il 44% delle imprese da difficoltà di reperimento del personale. Se
consideriamo poi i dati raccolti ed esaminati a livello statistico
dalla Regione a cura dell'Osservatorio economico e sociale della
Regione Valle d'Aosta, si può rilevare che, rispetto ai livelli
pre-crisi pandemica, i settori ricettivo e della ristorazione hanno
registrato nel 2022 una rilevante crescita, pari a un + 15,5% del
livello delle assunzioni e nei primi sette mesi del 2023 una
crescita più moderata, con + più 2,8%, e che in generale c'è un
trend
di crescita della domanda di lavoro non soddisfatta
con personale residente in Valle d'Aosta, che è poi il problema che
lei ha posto. Gli stessi settori hanno ormai da anni un'incidenza
elevata di lavoratori stagionali e un tasso rilevante di lavoratori
non residenti. Questi aspetti sono evidentemente in correlazione ed
in qualche modo confermano le dichiarazioni del Presidente di ADAVA
sulla necessità di ricercare giovani lavoratori anche fuori dal
territorio nazionale, concetto che peraltro è stato ribadito dal
Governatore della Banca d'Italia nelle sue considerazioni finali
del 31 di maggio. Nell'insieme è evidente che i numeri in gioco e
le caratteristiche del settore alberghiero in termini di orari,
stagionalità, figure e requisiti richiesti comportano l'esigenza di
assumere stagionalmente un numero di lavoratori molto più grande
rispetto al bacino della Regione e che specialmente rispetto alla
stagione estiva la domanda di lavoro nel settore ha una forte
crescita a livello nazionale che mette in concorrenza le aziende e
i territori.
Con riferimento alla seconda domanda, per quel che riguarda la
retribuzione media nel settore alberghiero, sulla base dei dati
raccolti da Federalberghi per il 2022 - ovviamente facciamo
riferimento al vecchio contratto, perché questi sono dati di cui
disponiamo oggi -, la retribuzione media annua standardizzata
registrata dall'INPS è di 20.835 euro per gli apprendisti, 26.339
euro per gli operai, 29.459 euro per gli impiegati e 68.350 euro
per i quadri. Va precisato che si tratta di dati inerenti le
retribuzioni minimali previste dal contratto, che non tengono
conto, tra l'altro, delle tredicesime e quattordicesime mensilità,
né di altri istituti quali il super minimo, assegni
ad
personam
o premi di produttività che spesso sono pattuiti
tramite accordo individuale con i lavoratori. Va anche evidenziato
che soprattutto per i lavoratori stagionali il compenso viene
definito prima di firmare il contratto e, secondo quanto emerge
dalle interlocuzioni con ADAVA, è spesso superiore agli importi
contrattualmente previsti.
Sulla domanda 3 rispetto alle parole del Presidente di ADAVA,
come Assessore al turismo e come Governo regionale, condividiamo la
necessità di portare i giovani, di ripopolare le Valli e di creare
sviluppo per il nostro territorio. Condividiamo anche la necessità
di avere un territorio che sappia accogliere e integrare chi viene
in Valle d'Aosta per lavorare nel rispetto delle regole, senza
distinzione di religione, origine e colore, in linea con i principi
e i valori contenuti nella Costituzione italiana. Rispetto al
Presidente di ADAVA, forse siamo meno pessimisti sul presente e sul
futuro, perché gli indicatori macroeconomici della nostra Regione,
ma anche dell'Italia, non ci sembrano negativi e, con particolare
riferimento al settore turistico, la nostra Regione ha dei dati in
forte crescita che ho avuto il piacere di illustrare proprio in
occasione dell'ultima assemblea degli albergatori.
Rispetto alle intenzioni del Governo regionale, è opportuno
chiarire, anche in relazione al punto 2 dell'interpellanza, che non
possiamo e nemmeno vogliamo intervenire sulle retribuzioni, che
sono regolate dai contratti nazionali e dalle singole trattative
tra datori di lavoro e dipendenti, come è giusto che sia. Ciò che
intendiamo fare è aiutare a creare le condizioni affinché i datori
di lavoro possano fornire migliori opportunità in termini di
benessere lavorativo a coloro che assumono, così da rendere più
appetibile, a parità di livello retributivo, lavorare e vivere in
Valle d'Aosta, e questo può valere sia per i Valdostani che
intendono lavorare nel settore alberghiero, sia per coloro che
vengono da altri territori.
Rispetto a questo, c'è tutta una serie di attività che sono
state messe in campo dall'Amministrazione regionale e che hanno
consentito di aumentare la qualità degli alberghi attraverso gli
aiuti e i mutui delle leggi di riferimento e, per quel che riguarda
la formazione, la Fondazione per la formazione professionale
turistica promuove la preparazione dei futuri operatori e fornisce
in primis
ai giovani valdostani l'opportunità di entrare nel
settore alberghiero con ruoli e prospettive di carriera
importanti.
Per concludere, per quel che riguarda il disegno di legge,
abbiamo avuto degli incontri con il CPEL e con l'ADAVA, stiamo in
qualche modo mettendo insieme i suggerimenti, alcuni dei quali
potrebbero far parte di questo disegno di legge e lo scaricheremo
nelle prossime settimane.
Presidente -
Per la replica, la parola al consigliere
Lavy.
Lavy (LEGA VDA) -
Grazie Assessore per la risposta
completa, ricca di numeri, giustamente, me l'aspettavo, proprio
perché comunque il settore è un settore molto complesso da cui è
assolutamente però necessario capire quali siano i filoni che
possano in qualche maniera modificare l'attrattività di questo
settore.
Ho citato quest'indagine, che è stata presentata dopo la
presentazione dell'interpellanza e che era già prevista per l'altro
Consiglio, ma proprio perché un po' capitava a fagiolo, un po'
perché era comunque molto interessante nei suoi vari aspetti. È
ovvio che non avere i numeri è giusto da un lato proprio perché c'è
una grandissima flessibilità in base anche alla stagionalità, però
avere magari un minimo di cognizione, anche in base alle aree,
perché alla fine di alberghi in Valle d'Aosta ce ne sono però alla
fine ci si conosce tutti e c'è appunto l'ADAVA che in qualche
maniera può interfacciarsi per capire ragionevolmente quale sarebbe
il fabbisogno in questi alberghi valdostani di persone, perché è
ovvio che se non si sa a monte qual è il numero minimo che sarebbe
necessario, è anche difficile poi costruire delle politiche dopo di
attrattività, quindi credo che magari uno sforzo, almeno avere un
minimo di numeri, che poi fluttuerebbero sicuramente, però capire
se mancano
tot
centinaia di lavoratori in quel settore lì
con quella figura lì, anche perché poi se si vogliono costruire
delle campagne comunicative, giustamente in base alle mansioni
bisogna avere cognizione di esse.
Il 71% dei contratti è a tempo determinato, quindi il discorso
della fidelizzazione potrebbe essere qualcosa di interessante, qui
si lega al discorso della destagionalizzazione e del fatto che, in
base all'indagine, chi viene a lavorare in Valle d'Aosta poi
tendenzialmente ci ritorna a lavorare, quindi si trova bene. Allora
il discorso di riuscire a trasformare ovviamente, con tutti i punti
che ha detto lei, per quanto riguarda il benessere lavorativo e
anche gli altri svaghi da tempo determinato in tempo indeterminato,
sarebbe un obiettivo da portare avanti.
L'ultima domanda: se c'era da parte del Governo condivisione o
meno delle parole del presidente Fosson, è più che altro perché è
sorto un dubbio, perché tutti sappiamo che manca manodopera e che
deve venire per forza da fuori Valle, però il fatto di dire che
bisogna andare in Africa a prenderli... il dubbio che veniva è: non
è che si vuole fare un pochino di
dumping
salariale in
qualche maniera? Certamente non è nostra competenza, però si sa
benissimo che, al di là dei contratti, poi ci sono altri tipi di
strumenti che magari potrebbero essere utilizzati per queste
persone che potrebbero a livello salariale, da un lato,
accontentarsi di meno, senza contare il discorso straordinari,
orari di lavoro e quant'altro, però il dubbio è questo qua, cioè
non diamo l'immagine che puntiamo sulla quantità e non sulla
qualità e ciò che manca, come ho detto prima in precedenza, è un
pochino la questione dell'aspetto linguistico. Sarebbe interessante
bene o male avere una cognizione di quanti lavoratori, per esempio,
dalla Francia vengono qua, perché qua sfruttare l'aspetto
linguistico, far sapere a chi è di là oltralpe che magari lavora in
città... e comunque qua ci sono tutti questi aspetti positivi per
quanto riguarda il benessere lavorativo, la natura e quant'altro...
sarebbe forse un elemento attrattivo che, credo, ad oggi non sia
ancora stato sfruttato. Al di là di andare in Africa a prendere con
gli aerei delle persone, il discorso è generale, è complessivo e
credo che, da un lato, possa essere anche in qualche maniera giusto
provare a bussare la porta al di là delle Alpi per vedere se
effettivamente ci si può aprire una porta di là in Francia o anche
in altri Stati europei, dove almeno il livello qualitativo dei
lavoratori può essere un pochino migliore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK