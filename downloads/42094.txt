Consiglio Regionale della Valle d'Aosta - Oggetto del Consiglio n. 1049 del 24 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1049 del 24 ottobre 2019 - Resoconto
OGGETTO N. 1049/XV - Interpellanza: "Indicazioni per la
modifica del regolamento regionale 2/2007 in materia di requisiti
igienico-sanitari per la somministrazione di alimenti e
bevande".
Rini (Presidente)
- Punto n. 61 all'ordine del giorno. La
parola al collega Restano per l'illustrazione.
Restano (GM)
- Durante lo scorso Consiglio, l'Assessore
alla sanità, nell'enunciare l'attività svolta dalla Giunta
nell'ambito di sua competenza, aveva indicato anche la revisione
del regolamento regionale n. 2 del 2007 e della legge 3 gennaio
2006 n. 1, vale a dire la legge che regolamenta il rilascio delle
licenze per la somministrazione di alimenti e bevande e del
relativo regolamento di applicazione. Peraltro anche l'Assessore al
turismo, in audizione in IV Commissione, ci aveva anticipato
l'imminente revisione. Non abbiamo potuto fare a meno di notare che
tale attività è indicata anche sul DEFR che avete scaricato dalla
Giunta e del quale ci occuperemo nei prossimi giorni.
L'argomento è di particolare interesse, soprattutto per chi deve
somministrare alimenti e bevande e ha destato anche l'attenzione di
nuove attività che sarebbero da inserire all'interno da questo
regolamento. Si annuncia una revisione totale o una rivoluzione e
questo non fa che preoccuparci molto, perché se pensiamo che
l'obiettivo della pubblica amministrazione rispetto agli operatori
del commercio e della somministrazione alimenti e bevande e delle
partita IVA in genere è quello di avviare una procedura di
semplificazione, di fornire efficienza, efficacia ed andare verso
la riduzione delle spese, mi sembra che con l'avvento dello
sportello unico non si è proprio raggiunto l'obiettivo che ci
eravamo tutti quanti previssi, ma si è arrivati a complicare di
molto chiunque vuole aprire un'attività. Altro che apri una ditta
in un giorno, bisogna rivolgersi a dei professionisti certificati.
La modulistica è assai corposa, nel corso dell'anno sono state
dettate le linee di indirizzo alle nuove procedure di
informatizzazione per quanto riguarda chi vuole aprire l'attività e
bisogna utilizzare un traduttore per poterle capire. Siamo quindi
preoccupati, siamo preoccupati per il contenuto del nuovo
regolamento, perché si andrà a definire all'interno di questo
regolamento.
Chiediamo pertanto a lei Assessore se ha fornito delle
indicazioni ai tecnici che si stanno occupando della norma, oppure
se sono stati loro a proporre una norma in tal senso perché
sensibili all'argomento o perché hanno ricevuto delle istanze da
parte dell'utenza.
Presidente
- La parola all'Assessore Baccega per la
risposta.
Baccega (UV)
- Collega Restano, l'avevo anticipato
nell'intervento la volta scorsa. Lei lo sa benissimo, perché anche
quando era in maggioranza con noi le avevo già anticipato che
saremmo andati a lavorare in quella direzione: è appunto in fase di
predisposizione, in accordo con l'Assessore Viérin - quindi con
l'Assessorato del turismo, sport, commercio, agricoltura e beni
culturali -, un disegno di regolamento regionale modificativo del
regolamento regionale n. 2 del 2007. Prima di intraprendere
ovviamente l
'iter
legislativo di presentazione del
regolamento regionale modificato, si è avviato un lungo lavoro di
condivisione con gli attori in causa, in particolare con l'azienda,
con il servizio associato del Consorzio permanente degli enti
locali (sportello unico) e anche con le associazioni di categoria
che abbiamo visto la settimana scorsa. L'obiettivo finale è
evidentemente - questo è l'indirizzo - la semplificazione degli
adempimenti per rendere più efficace ed efficiente l'azione
amministrativa, tenuto conto comunque dei presupposti per cui sono
nati questi regolamenti che sono molto simili in tutte le Regioni:
intanto la tutela del consumatore e poi stabilire, per gli
operatori del settore, da una parte dei criteri oggettivi da
osservare e, dall'altra, la limitazione del livello di
discrezionalità per gli addetti al controllo ufficiale. Lei sa
benissimo che ci sono stati negli anni diversi problemi in questo
senso. Come ho detto, il regolamento n. 2 risale al 2007 e risulta
essere stato concepito secondo principi che non tengono conto di
quelli ispiratori dei regolamenti comunitari del "pacchetto
igiene", né tantomeno dall'esperienza maturata dall'applicazione
stessa di quei regolamenti. È una normativa comunitaria che ha i
suoi principi più fondanti sulla responsabilizzazione
dell'operatore nel settore alimentare e nella preparazione e
somministrazione di alimenti nel concetto di flessibilità, che però
non devono compromettere i requisiti di sicurezza alimentare e la
tutela della salute umana.
Pertanto gli indirizzi di questo Assessorato, forniti d'intesa
con l'Assessorato al turismo, sono questi: concedere una modifica
puntuale adeguando i contenuti del regolamento attuale alle
normative nel frattempo intervenute nel settore della preparazione
e somministrazione di alimenti e bevande; adeguare i contenuti
all'evoluzione delle tecniche di somministrazione degli alimenti
che attualmente garantiscono un maggiore controllo dei pericoli;
tenere conto delle mutate esigenze del consumatore; risolvere e
chiarire le criticità che il testo di regolamento vigente ha
prodotto nel tempo (e lei sa bene che qualche problema c'è stato);
eliminare tutti gli aspetti disciplinanti di natura amministrativa
ed edilizia urbanistica già disciplinati da leggi di settore
conservando ed implementando gli aspetti di natura
igienico-sanitaria (quindi differenziare l'aspetto
igienico-sanitario dell'aspetto urbanistico, che non deve comparire
in questo regolamento, perché già identificato nel regolamento
urbanistico dei Comuni); introdurre i requisiti igienico sanitari
dei
bed & breakfast
, l'introduzione è prevista
dall'articolo 30 della legge regionale n. 11/1996 (in particolare,
su tale aspetto, l'Assessorato al turismo segnala che si tratta di
adempiere ad un obbligo di legge ovvero di colmare un vuoto
regolamentare. Vi è poi la necessità di approvare un'apposita
disciplina per la somministrazione di alimenti manipolati nel solo
ambito delle colazioni obbligatoriamente fornite dai titolari di
bed & breakfast (lo si fa in tutta Europa e in tutta Italia).
L'indirizzo che governa tale disciplina risponde al soddisfacimento
di una serie di esigenze emerse nel corso degli ultimi anni sia da
parte dei titolari dei bed & breakfast, sia da parte dei
diversi soggetti preposti ai controlli; consentire ai titolari di
bed & breakfast, così come accade in tutta Europa, la
somministrazione di alimenti e bevande che richiedono un minimo di
manipolazione complessa: le torte, le crostate, le omelette, i
succhi di frutta, le confetture, anche al fine di valorizzare e
promuovere i prodotti del territorio; individuare con chiarezza ciò
che è consentito e ciò che è vietato al fine di responsabilizzare i
titolari dei bed & breakfast e di far venire meno quanto più
possibile difficoltà interpretative (non potranno somministrare il
pranzo, non potranno somministrare merenda, non potranno
somministrare la cena); parificare quanto più possibile, per quanto
attiene ai requisiti igienico sanitari da possedere, l'attività di
somministrazione dei titolari dei bed & breakfast a quella
degli operatori della somministrazione, che - ce ne rendiamo conto
- richiede un investimento (parliamo di tutta una serie di
tematiche che dovranno in qualche modo essere condivise anche dalle
associazioni); rivedere, ampliandola, la gamma degli alimenti di
cui è possibile la somministrazione nelle varie tipologie di
esercizi e, infine, rivedere i requisiti dei locali semplificandoli
tenendo conto dei concetti di flessibilità e responsabilizzazione
degli operatori.
Direi che in questo momento il lavoro è abbastanza a buon punto.
La settimana scorsa si è svolto un incontro con Confcommercio, con
ADAVA e con lo sportello unico per confrontarsi su una prima bozza
di testo. Sono pervenute una serie di indicazioni che sono al
vaglio e all'approfondimento della struttura e anche dell'azienda.
La prossima settimana ci sarà un nuovo confronto con l'obiettivo di
apportare le modifiche necessarie alla bozza di testo redatto e
presentarlo in Giunta prima possibile. Si tratterà quindi di un
testo che sarà fortemente condiviso e che terrà conto degli
indirizzi che le ho testé illustrato.
Présidente
- La parole au collègue Restano pour la
réplique.
Restano (GM)
- Assessore, lei ha elencato talmente nel
dettaglio l'indirizzo che stento a crede che sia frutto del suo
pensiero. Perché le dico questo? Innanzitutto glielo dico per
correttezza, perché nel 2017, insieme ai dirigenti del turismo,
fummo impegnati a scrivere la modifica del regolamento che
lasciammo in eredità al successore, Marguerettaz, il quale lo diede
come obiettivo dirigenziale nel 2018. Non era una richiesta che
perveniva dall'utenza, perché il regolamento n. 2 del 2007 ho
contribuito a scriverlo io, come funzionario pubblico. Le assicuro
che se lei va a vedere gli allegati - e qui corregga chi le ha
scritto quello, è per questo ho fatto quell'affermazione - si
riprende proprio l'852 del 2004, quindi non è che è difforme dal
regolamento CEE, è che era dato ai tempi in cui si era scritto.
L'esigenza del cambiamento è effettivamente forte; però, visto
quanto riportato nelle
master list
e quant'altro, il rischio
che si pensa di poter correre è di essere più realisti del re, vale
a dire che anziché semplificare si vada a complicare. Ne abbiamo
già parlato, per questo lo dico, e so che lei è d'accordo con me. A
volte, come dice il Presidente del Celva, a lasciare in mano ai
dirigenti e ai funzionari - quali ero io quando scrissi quel
regolamento - si rischia di infarcire di regole e regolette che
sono già scritte nel regolamento n. 852 e nella
master list
il nostro regolamento, complicando così l'interpretazione. Ho già
avuto modo di dire e riprendo quello che lei ha detto: se noi
andiamo a dire al bed & breakfast che può fare le torte e
quant'altro, le uova solo per le colazioni nel rispetto dell'852
vuol dire che gli diciamo che deve adeguarsi alle attrezzature
alberghiere e voglio vedere chi ha la forza di fare questo nella
propria abitazione. È questa la nostra preoccupazione, perché poi i
controlli arrivano e non vorrei che poi la gente debba lamentarsi
se non rispettano le regole. Questa è la preoccupazione.
Riprendo quello che lei ha detto e le rammento che l'852 si
occupa anche di leali e corretti scambi, quindi non ha solo un
aspetto sanitario, ma ne ha anche uno amministrativo, e quando noi
andiamo a parlare - come lei ha ben detto ed io condivido - di
promozione dei prodotti del territorio, parliamo di un aspetto
commerciale, quindi diciamo che il regolamento deve avere il giusto
indirizzo. Noi di questo eravamo preoccupati e in Commissione
vigileremo, perché non siamo attenti alle promesse che le varie
associazioni possono fare ai loro aderenti, ma siamo attenti
all'utenza, vale a dire ai commercianti, a chi opera sul
territorio, perché non vogliamo vessarli con delle norme
inopportune.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK