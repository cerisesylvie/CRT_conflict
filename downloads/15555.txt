Consiglio Regionale della Valle d'Aosta - Oggetto del Consiglio n. 1858 del 13 marzo 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 1858 del 13 marzo 1996 - Resoconto
SEDUTA ANTIMERIDIANA DEL 13 MARZO 1996
OGGETTO N. 1858/X Utilizzo dei lavoratori dell'Ilva Cogne S.p.A.
in liquidazione, collocati in cassa integrazione straordinaria.
(Interrogazione)
Interrogazione Premesso:
- che sono tuttora in cassa integrazione straordinaria circa 180
operai attualmente dipendenti della Società ILVA Cogne S.p.A. in
liquidazione;
- che i predetti vengono retribuiti attualmente con circa lire
un milione al mese o poco più;
Preso atto che tale status di cassaintegrati dovrebbe venir meno
col 31 dicembre 1996;
Rilevato che diventa indispensabile, a tempi brevi, per i
predetti integrare il loro reddito mensile tramite un loro
utilizzo, per esempio, in lavori socialmente utili che appaiano
compatibili con lo status di cassaintegrati e che, a tempi medi, è
essenziale individuare ed offrire alternative lavorative senza,
peraltro, disperdere il bagaglio professionale di cui
dispongono;
il sottoscritto Consigliere regionale
Interroga
l'Assessore dell'Industria, Commercio e Artigianato per
sapere:
1) se conviene con le indicazioni suesposte;
2) quali iniziative abbia intrapreso od intenda intraprendere
per la soluzione delle problematiche suesposte ed in quali tempi le
medesime troveranno soluzione.
F.to: Dujany
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Alla data del 12 marzo i dipendenti che
ancora sono in carico all'Ilva sono 263, di questi 54 sono in
distacco, quindi attualmente lavorano, 12 sono attivi presso
l'ILVA, uno è in aspettativa, per cui sono attualmente in cassa
integrazione 196 lavoratori. Di questi, 53 potranno usufruire nel
corso del 1996 del prepensionamento.
I distacchi sono così distribuiti: 41 presso la Cogne Acciai
speciali, 1 presso la Verrès S.p.A., 4 presso l'INVA, 1 presso Data
Vision, 1 presso Laserval, 6 presso Structure.
Come è stato affrontato il problema? Il 24 ottobre dell'anno
passato, su iniziativa dell'Assessorato, si è costituito un gruppo
di lavoro che è formato dai rappresentanti dell'ILVA, dalle
organizzazioni dei datori di lavoro e dei lavoratori, dall'Ufficio
regionale del lavoro, dall'Agenzia del lavoro e dall'Assessorato.
Questo gruppo ha già svolto una serie di iniziative e di attività e
si è riunito il 2 novembre, il 20 novembre, l'11 dicembre del 1995,
il 16 gennaio e il 5 febbraio.
Quali sono le iniziative che sono state adottate? Innanzitutto è
stata avviata una banca dati sulle professionalità dei lavoratori;
questa banca dati è stata realizzata dai rappresentanti dell'ILVA
in collaborazione con l'Agenzia del lavoro e con una serie di
interviste sono state raccolte informazioni sul bagaglio
professionale, sulla disponibilità al reinserimento in altre
attività lavorative di questi lavoratori. Questi dati, assieme a
quelli relativi alla residenza, all'età anagrafica e lavorativa,
hanno consentito di avere un quadro puntuale della situazione da
sottoporre per le iniziative di ricollocazione.
Il secondo tipo di iniziativa ha contatti con le associazioni;
questo gruppo di lavoro ha incontrato i rappresentanti
dell'Associazione valdostana degli industriali e delle tre
associazioni degli artigiani, ottenendo la disponibilità a
promuovere presso gli associati di queste associazioni
imprenditoriali sull'offerta di lavoro potenziale di questi
lavoratori della Cogne, utilizzando i dati della banca dati con
attenzione al bagaglio professionale di ciascun lavoratore.
Lo stesso gruppo ha anche verificato con Vallée d'Aoste
Structure le possibili ricadute occupazionali derivanti dalle
iniziative di bonifica, di recupero e di reindustrializzazione di
parte dell'area Cogne, avendo un quadro delle iniziative di
orientamento professionale e di formazione che si renderanno
necessarie nel medio periodo.
Attraverso l'Agenzia del lavoro il gruppo ha avviato con i
comuni la possibilità di lavori socialmente utili, come viene
ricordato nell'interrogazione: occupazione presso i comuni e le
comunità montane, nonché presso le cooperative sociali.
Sono anche state avviate le procedure per realizzare un progetto
denominato "Percorso Orientamento", che è già inserito nel piano
regionale di formazione professionale con un finanziamento della
Comunità europea; questo progetto prevede percorsi individualizzati
e di gruppo per consentire ai soggetti non più utilizzati nella
siderurgia di rielaborare il proprio bagaglio professionale
utilizzando gli strumenti orientativi previsti nel piano triennale
di politica del lavoro.
Già nel mese di dicembre inoltre, in un'assemblea con i
lavoratori e le Organizzazioni sindacali, è stata sottoposta ai
Parlamentari valdostani, che hanno concordato sull'iniziativa, una
proposta di modifica delle norme che prevedono la cosiddetta
"mobilità lunga" ad un'età superiore ai 50 anni, portando invece
con una modifica normativa ad un'età inferiore, cosa che
consentirebbe ad un numero rilevante di lavoratori di utilizzare il
prepensionamento.
L'ILVA e le Organizzazioni sindacali per conto loro hanno
raggiunto degli accordi sui meccanismi che possono favorire sia il
distacco dei lavoratori, che la loro successiva assunzione presso
aziende della Valle d'Aosta. Si prevede che già dal prossimo mese
le prime assunzioni in aziende operanti in Valle d'Aosta di parte
di questi lavoratori possano avere corso.
La Cogne Acciai Speciali ha riassunto con il meccanismo del
distacco 41 dei lavoratori che erano stati messi in cassa
integrazione e parte di questi verrà assunta in modo
definitivo.
Quanto ai tempi, entro il 1996 per parte dei lavoratori si
prevede una ricollocazione nella Cogne Acciai Speciali e in altre
imprese artigiane o industriali operanti in Valle; entro il 1996
partiranno le iniziative per i lavori socialmente utili e i corsi
di formazione e riqualificazione professionale; sempre entro il
1996 partiranno gli appalti per la riconversione dell'area Cogne.
Nel frattempo si sta operando a livello di gruppi di lavoro e di
comitati di pianificazione sia sul piano urbanistico, che su quello
operativo, per la reindustrializzazione dell'area Cogne.
Presidente Ha chiesto la parola il Consigliere Dujany.
Dujany (PVA) La presente interrogazione aveva per obiettivo
quello di conoscere e di sollecitare l'iniziativa del Governo
regionale in un tema scottante quale quello dei dipendenti della
società ILVA in liquidazione, retribuiti attualmente con circa 1
milione mensile e con uno status di cassaintegrati che dovrebbe
venir meno - allo stato delle conoscenze attuali - con il 31
dicembre 1996.
Tenuto conto che la Regione ha giustamente assunto il ruolo
primario nel settore della politica industriale, non può non
esimersi dall'assicurare ad ogni lavoratore l'applicazione
integrale dell'articolo 36 della Costituzione, e cioè quello di
garantire al lavoratore una retribuzione in ogni caso sufficiente
ad assicurare a sé e al proprio nucleo familiare un'esistenza
libera e dignitosa.
Ora, i predetti lavoratori, espulsi in qualche modo dal processo
produttivo per convenienze del privato, non vivono una tale
condizione, per cui è compito dell'Assessorato all'industria
intervenire con la dovuta celerità.
Le indicazioni che davo nell'interrogazione erano: nel breve
periodo, quella di attivare, autonomamente dalle iniziative
legislative statali che vanno con difficoltà in tale direzione, una
proposta regionale autonoma dal centro romano, che sia diretta a
presentare un'iniziativa legislativa di supporto alle categorie e
fasce deboli in avanzato stato di età che hanno difficoltà di
rientrare nel mondo produttivo tramite un programma specifico di
lavori socialmente utili elaborato dalla Regione; accanto a questa
iniziativa che mi pare che dall'intervento dell'Assessore sia
condivisa, chiedevo di conoscere - mi pare che al riguardo
l'Assessore sia stato meno chiaro - quali iniziative intende porre
in essere il Governo regionale per ricercare delle attività
alternative a questo status, senza disperdere il bagaglio
professionale di cui dispongono questi lavoratori.
Dall'intervento dell'Assessore emerge che si è raggiunta una
banca dati essenziale per poter comunque attivare una qualche
iniziativa sulla professionalità dei lavoratori, che vi sono stati
contatti con le associazioni e che vi sarebbero delle iniziative
con gli enti locali in corso. Ebbene, direi che sarebbe
estremamente opportuno prima di tutto venire a conoscenza di queste
iniziative, perché i lavoratori - almeno quelli che ho sentito -
sono totalmente all'oscuro di queste iniziative, vagano nel buio e
non sanno assolutamente che fine faranno. Quindi non sanno se
queste iniziative si concretizzeranno in tempi immediati, non sanno
minimamente quando le stesse verranno attivate; fra di loro non
sussiste più nemmeno un minimo di coordinamento, essendo fra
l'altro le posizioni fra lavoratore e lavoratore diversificate e le
aspettative essendo fra gli stessi diverse.
Chiederei di poter disporre di tutte queste proposte operative e
chiederei che l'Assessorato mettesse, attraverso una convocazione
di tutti questi lavoratori e non solo eventualmente un
coinvolgimento dei vertici sindacali, a conoscenza i lavoratori
stessi delle diverse possibilità concrete che vanno, a mio parere,
attivate in tempi brevi.
Mi riservo di tornare sull'argomento una volta conosciute nel
concreto tutte le varie proposte operative, a cui l'Assessore ha
fatto cenno in modo ancora generico.
Applausi in sala.
Si dà atto che, dalle ore 9,54, presiede il Vicepresidente
Aloisi.
Presidente Non siamo ad uno stadio, quindi gli applausi non sono
né dovuti né richiesti.
Sull'interrogazione dei Consiglieri Linty, Tibaldi e Lanièce
avente per oggetto: "Risarcimento dei danni causati dalla alluvione
del 1993", iscritta al punto 5 dell'ordine del giorno, ha chiesto
la parola l'Assessore all'agricoltura, forestazione e risorse
naturali, Vallet.
Vallet (UV) Pour demander à la courtoisie des conseillers de
bien vouloir attendre cet après-midi pour la réponse car je n'ai
pas à ma disposition toutes les données requises.
Presidente L'interrogazione iscritta al punto 5 dell'ordine del
giorno è rinviata al pomeriggio.
Si passa alla trattazione del punto 6 dell'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK