Consiglio Regionale della Valle d'Aosta - Oggetto del Consiglio n. 2997 del 7 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2997 del 7 novembre 2017 - Resoconto
OGGETTO N. 2997/XIV - Interpellanza: "Indicazioni per il
raggiungimento degli obiettivi previsti dal piano per il
miglioramento della qualità dell'aria".
Rosset (Presidente) -
Punto n. 22 all'ordine del giorno.
Per l'illustrazione, ha chiesto la parola il consigliere Roscio, ne
ha facoltà.
Roscio (ALPE) -
Daremmo l'interpellanza per illustrata,
vorremmo ascoltare la risposta. Grazie.
Presidente -
Per la risposta, ha chiesto la parola
l'assessore Guichardaz, ne ha facoltà.
Guichardaz (PD-SIN.VDA) -
Il tema della progressiva
decarbonizzazione del sistema energetico e della conseguente
riduzione delle emissioni di CO2 è un argomento di grande attualità
non da oggi, tanto che negli anni scorsi l'Amministrazione
regionale ha provveduto a implementare una serie di misure
finalizzate al miglioramento dell'efficienza energetica nel settore
residenziale, a cui consegue una riduzione dei consumi e delle
emissioni, attraverso la concessione di mutui a tasso fisso pari
all'1 percento per una durata massima di quindici anni per
interventi sopra i 30 mila euro e di dieci anni per interventi
sotto i 30 mila euro. Mutui concessi nella misura massima del 100
percento della spesa ammissibile al netto dell'IVA, con il limite
di 200 mila euro per singolo contratto di mutuo e di 400 mila nel
caso di domanda presentata da amministratore di condominio. La
misura è stata adottata per la prima volta nel 2015 e in tutto sono
stati messi a disposizione 12 milioni di euro. Ricordo ad ogni buon
conto che l'avviso previsto dalla delibera di Giunta regionale n.
370 del 31 marzo 2017 prevede la presentazione delle domande entro
il 15 dicembre 2017. Anticipo comunque che verrà emanato un
successivo bando (il terzo), ancora più ottimizzato per andare
incontro alle esigenze dei cittadini e che terrà conto, e in conto,
dell'esperienza maturata con i precedenti due bandi e che cercherà
di risolvere le criticità che inevitabilmente bandi così complessi
fanno emergere, man mano che trovano applicazione. I nostri uffici
- come lei sa, collega Roscio - ci stanno già lavorando da tempo.
La medesima legge all'articolo 45 prevede, tra l'altro, che possano
beneficiare del mutuo anche le imprese o le società di gestione
energetica che effettuino gli interventi per conto di soggetti
privati e/o enti locali. La struttura competente dell'Assessorato
elaborerà nei primi mesi del 2018 un avviso pubblico in tal
senso.
Altra misura per la quale è stata prevista una dotazione
finanziaria di ben 11,252 milioni di euro, questa volta proveniente
dai fondi del POR-FESR 2014-2020, è il progetto strategico
"efficientamento energetico edifici pubblici", di cui alla delibera
di Giunta regionale n. 1255 del 23 settembre 2016, che si propone
come obiettivo specifico la riduzione dei consumi negli edifici di
proprietà pubblica e, di conseguenza, minore emissione di gas
climalteranti, grazie alla sinergia tra diminuzione dei consumi e
aumento della produzione da fonti rinnovabili. Intendiamo in tale
ambito implementare, tra l'altro, un'opportuna opera di
divulgazione anche alla cittadinanza, attraverso l'elaborazione di
materiali informativi e iniziative di sensibilizzazione. Ancora
segnalo nel bando della legge regionale n. 8/2016, per programmi di
investimento presentati dalle medie e grandi imprese, una sezione
dello stesso finalizzata alla tutela dell'ambiente, per favorire
interventi mirati all'efficienza energetica, alla produzione di
fonti energetiche rinnovabili e al teleriscaldamento e al
teleraffrescamento. La misura massima dell'aiuto è mediamente, per
le grandi imprese, del 55 percento e per le medie imprese del 45
percento. Il contributo massimo, come sapete, è di 1 milione di
euro per ogni intervento ed è a fondo perduto, per tale misura sono
disponibili 2,5 milioni di euro.
Ricordo, infine, che negli anni passati è stata sviluppata su
tutto il territorio regionale una serie di interventi
d'infrastrutturazione che ha consentito di realizzare una fitta
rete di ricarica dei veicoli elettrici sull'intero territorio
regionale. Parliamo di ben trentasette colonnine, ubicate lungo
l'asse viario principale (la SS26) e nelle vallate laterali di
maggior pregio turistico e di confine con l'estero. Sono circa
cento punti di ricarica totale. Questo intervento di
infrastrutturazione sta già determinando un incremento delle
vendite dei veicoli elettrici (se ne vedono diversi oramai girare
per la Valle), malgrado questi presentino ancora svariate
criticità, connesse soprattutto alla scarsa autonomia delle
batterie, al tempo di ricarica e al costo di acquisto ancora
elevato. Costo di acquisto dovuto probabilmente al fatto che vi è
un sostanziale monopolio nel campo della mobilità elettrica, e che
molte grandi case automobilistiche hanno ritenuto, non si sa per
quale motivo (io non posso sapere), di non investire in tale
settore. È stato discusso in Giunta un interessante disegno di
legge che prevede contributi a fondo perduto per l'acquisto di
mezzi elettrici ibridi,
plugin
e a celle di combustibile,
oltre che per l'installazione di reti di ricarica domestiche e
altri interventi che, qui per brevità, non sto ad elencare, che in
fase di valutazione e di attenta analisi da parte del Governo
regionale (ricordo che questo disegno di legge è un provvedimento
che rientra tra l'altro negli obiettivi dirigenziali dell'anno
scorso e che poi è stato, credo, discusso anche con il mio
precedente collega) anche per l'entità e la durabilità dell'impegno
economico che, proprio per gli obiettivi che intende perseguire,
non può essere un impegno
una tantum
, ma che, per risultare
efficace, deve essere strutturale e duraturo. In sostanza, questo
impegno dovrà avere la garanzia di finanziabilità sul lungo tempo.
Ricordo che non parliamo di fondi provenienti da altri soggetti, ma
sono proprio fondi regionali. È necessario, a tal fine, acquisire
elementi utili a comprendere se un investimento di tale portata
(sono stimati stanziamenti per svariati milioni di euro per un
lasso temporale al momento indeterminato, almeno così com'è scritto
il testo di legge), bisogna capire se un investimento di tale
portata potrà realmente determinare un significativo ed efficace
rinnovo del parco macchine e, con esso, una conseguente riduzione
delle emissioni di CO2. Siamo convinti, come lei, collega, che si
debba andare verso una diversa cultura della mobilità,
incoraggiando mezzi alimentati con combustibili alternativi e meno
inquinanti, ma in un'ottica di lungo periodo e non con misure
spot
.
In ogni caso, lo voglio ribadire: il monitoraggio del PEAR
dimostra che gli obiettivi imposti sono stati al momento raggiunti
in Valle d'Aosta e che quindi le misure adottate dalla Regione
negli anni passati sono risultate efficaci. Obiettivi e misure che
sicuramente dovranno essere proseguiti, ulteriormente migliorati,
in quanto gli obiettivi a livello nazionale ed europeo saranno
sempre più sfidanti. Solo per dire, il documento che lei cita nella
premessa dell'interpellanza (il SEN 2017), in via di approvazione -
come giustamente lei fa rilevare - e attualmente in discussione al
Senato, si pone degli obiettivi di riduzione annua dei consumi e di
incremento delle fonti energetiche rinnovabili più elevati rispetto
a quanto previsto dal decreto ministeriale 15 marzo 2012, e ciò in
sintonia con la nuova programmazione europea dei piani dell'Unione
delle energie. Grazie.
Si dà atto che dalle ore 16:36 assume la presidenza la
Vicepresidente Morelli
.
Morelli (Présidente) -
Pour la réplique, la parole au
collègue Roscio.
Roscio (ALPE) -
Grazie collega Guichardaz per la
risposta. In parte ha fatto un
excursus
su cose che già
esistono. A noi, per come avevamo posto la questione, interessava
di più capire qual era l'idea per il futuro, perché oggi è noto
che, (ed è quello che si ripete in maniera abbastanza puntuale ogni
volta che c'è un periodo di tempo stabile) soprattutto nei centri
urbani, la concentrazione d'inquinanti cresce a livelli
preoccupanti. E la nostra regione non è esente da questo. È anche
noto che due reali fonti di pressione - che sono un po' diversi da
quelli che vengono percepiti, ma questi sono reali e studiati -
sono traffico e riscaldamento. Sul riscaldamento, a seguito della
legge europea del 2015, che lei ha citato, si sta facendo bene, nel
senso che è una misura che funziona, che andrebbe implementata
ancora, perché - come ha detto prima - per quanto riguarda le ESCO
è ancora tutto un lavoro da mettere in piedi e che però sarebbe
importante portare avanti, perché garantirebbe ai cittadini di non
sborsare una lira, ma di avere un beneficio immediato, e ci
sarebbero oltretutto benefici per la collettività in termini di
emissioni evitate. Per quanto riguarda la parte degli edifici
pubblici (anche questa già andata), è di vitale importanza il fatto
che gli edifici pubblici, come prevede la norma europea, diano
l'esempio, cosa che fino ad oggi non è mai successa. Per quanto
riguarda la rete dei veicoli elettrici, è vero che la densità dei
punti di ricarica forse è la più elevata a livello europeo; è anche
vero che, senza una diffusione di veicoli elettrici, la rete di
ricarica è un po' inutile, perché ad oggi i veicoli circolanti in
Valle d'Aosta sono poche decine. Ed è un po' questo il motivo per
cui si cercava di spingere in questa direzione, non con una misura
una tantum
, ma con una misura strutturale. Oltretutto non
sono così tanti i milioni che servono, anche se derivano dal
bilancio regionale. Si era ipotizzato che i finanziamenti che erano
stati pensati fossero reperibili nel bilancio regionale, quindi non
parliamo di cifre esorbitanti, che però potrebbero avere un
appeal
interessantissimo nel fare della Valle d'Aosta un
punto di eccellenza, perché ad oggi l'unica che ha legiferato in
tal senso è la Provincia di Bolzano, che ha fatto una legge simile
alla nostra, molto più snella ma che comunque si pone più o meno lo
stesso obiettivo.
La nostra idea è quella che occorre andare velocemente in questa
direzione, anche perché non vorrei ricordare, ma il PEAR si
riferisce agli "obiettivi 20-20-20", sono obiettivi che ormai
l'Europa ha già visto e rivisto. La SEN nazionale punta già a
obiettivi più lontani. Per cui noi probabilmente presenteremo una
risoluzione su questo per chiedere un impegno un po' più
stringente, nel senso che - è stato annunciato che tra poco verrà
scaricato il bilancio regionale - noi gradiremmo che nel bilancio
regionale si trovassero anche le risorse per andare nella direzione
di una mobilità sostenibile; è vero che ad oggi vi sono criticità
dovute ai tempi di ricarica o alla poca autonomia, ma è anche vero
che tutte le statistiche dicono che le percorrenze quotidiane,
giornaliere, consentono, anche con questa tecnologia, di avere dei
benefici enormi.
Viceversa, si può fare, come hanno fatto tante città della
Pianura Padana, che non adottano alcuna misura strutturale e
aspettano che tiri vento o che piova. Ma non credo che possa essere
una politica seria da perseguire. Noi preferiremmo che venissero
messe politiche strutturali, che diano delle risposte. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK