Consiglio Regionale della Valle d'Aosta - Oggetto del Consiglio n. 452 del 10 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 452 del 10 marzo 2004 - Resoconto
OGGETTO N. 452/XII - Progetto del centro commerciale e
ricreativo "Millennium Canavese" di Albiano Canavese.
(Interrogazione)
Interrogazione
Appreso che l'Assessore regionale al Turismo ha inviato una
lettera al Sindaco del Comune di Albiano Canavese chiedendo che nel
corso della procedura autorizzativa del progetto "Millennium
Canadese" sia richiesto ed acquisito il parere della Regione Valle
d'Aosta;
il sottoscritto Consigliere regionale
Interroga
l'Assessore regionale al Turismo per conoscere le valutazioni
ed i giudizi della Giunta regionale in merito al progetto del
grande centro commerciale e ricreativo denominato "Millennium
Canadese".
F.to: Riccarand
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - È vero, Consigliere Riccarand, ho scritto al
Sindaco del Comune di Albiano Canavese la seguente lettera:
"Si fa riferimento al progetto di realizzazione del complesso
polivalente denominato "Millennium Canavese", di cui alla
deliberazione di approvazione del piano particolareggiato esecutivo
con variante del piano regolatore generale adottato dalla Giunta
regionale del Piemonte in data 26 giugno 2003. In relazione
all'impatto che, nell'ambito dell'iniziativa di cui si tratta, avrà
l'apertura del nuovo centro commerciale, su un bacino di utenza che
ricomprende buona parte del territorio della scrivente Regione, si
sottolinea la necessità di attivazione delle procedure di
consultazione, previste al IV° comma dell'articolo 9 del decreto
legislativo 31 marzo 1998 n. 114"
.
Il sindaco ha risposto per adesso a mezzo stampa, nel senso che
si è molto risentito, ma non ha ancora spedito una risposta. Nei
prossimi giorni cautelativamente scriverò anche al collega della
Regione Piemonte, anche se vorrei ricordare che il comma IV di tale
decreto legislativo, noto come "decreto Bersani", che si riferisce
all'apertura di grandi superfici di vendita, recita:
"Alle riunioni della Conferenza dei servizi svolte in seduta
pubblica, partecipano a titolo consultivo i rappresentanti dei
comuni contermini…"
- perché la
legge prevede che siano i comuni a predisporre questa Conferenza
dei servizi -
"… delle
organizzazioni dei consumatori e delle imprese del commercio più
rappresentative, in relazione al bacino di utenza dell'insediamento
interessato. Ove il bacino di utenza riguardi anche parte del
territorio di altra regione confinante, la Conferenza dei servizi
ne informa la medesima e ne richiede il parere non vincolante ai
fini del rilascio dell'autorizzazione"
.
Ci tengo a ricordare che scrissi io stesso questa norma nel
"decreto Bersani", presentai l'emendamento, che venne poi accolto
dal Consiglio dei ministri, quando ero Vicepresidente della
Commissione bicamerale per la riforma amministrativa, pensando in
prospettiva al rapporto fra Valle d'Aosta e Canavese. In quegli
anni - il Consigliere se ne ricorderà - aprì il famoso grande
centro commerciale di Ivrea, che ebbe nel tempo una serie di
ripercussioni.
Aspetto dunque la documentazione ufficiale che ci dovrà essere
inviata, perché dovremo esprimerci proprio sull'insieme della parte
commerciale del progetto "Millennium Canavese" o "Mediapolis",
credo che "Mediapolis" sia in realtà la società promotrice
dell'iniziativa. Guardando il sito internet di "Mediapolis" - fra
l'altro, fra breve vi leggerò alcuni passaggi con una prosa piena
di anglicismi -, si ha l'impressione che il centro commerciale sarà
- usando già un anglicismo - un "core business" dell'attività di
"Millennium". La citazione è questa:
"Le aree commerciali
saranno…"
- si legge nel sito -
"… strutturate in tre "ancore"
destinate ad ospitare grandi e medie superfici specializzate e
scenografate in modo coerente rispetto alle altre componenti del
progetto, un'ampia galleria di piccole superfici commerciali ed un
"food store" di nuova concezione…"
- perché in quell'area non può sorgere una vendita di prodotti
alimentari, per capirci, non può sorgere un altro "Bennet" ma, in
realtà, quando leggiamo le caratteristiche di questo "food store",
ci rendiamo conto che l'alimentare c'è, eccome! -
"… grandi e medie superfici
(2.000-4.000 metri quadrati) di vendita dedicate al commercio
specializzato per categorie merceologiche (sport, giochi,
elettronica, abbigliamento, pelletteria, arredamento, infanzia,
giardinaggio, dischi, libri) gestite da operatori di "brand"
riconosciuti a livello nazionale…"
- fanno l'esempio di "Benetton", "Bata", "Prenatal", "Feltrinelli"
-
o internazionale, come "Leroy Merlin", "Obi", "Media
world"…"
- ed altri -
"… I negozi saranno impostati dai
singoli "tenants"…"
- anche qui un
anglicismo -
"… in chiave di negozi
bandiera e momento di vetrina dei propri valori aziendali e
identità di marca. Alcuni di questi "format" saranno integrati da
aree test per i prodotti (elettronica di consumo, sport) e aree
vetrina, ad esempio per il
giardinaggio…".
Vi saranno poi
"… gallerie di
collegamento allestite di piccole superfici commerciali destinate
ad ospitare commercio al dettaglio indipendente specializzato,
"franchising", prodotti tipici, artigianato locale, "merchandising"
legato ai contenuti di intrattenimento del parco a tema"
.
Vi è poi un
""food store" da 7.500 metri quadrati
direttamente gestito da aziende di qualità
top del settore
alimentare industriale"
.
La descrizione dell'operazione nel suo complesso viene sempre
fatta in un'altra parte del sito, dove si ricorda che la Giunta
regionale del Piemonte ha già approvato questo piano
particolareggiato, che è stato pubblicato il 3 luglio 2003.
La descrizione di "Mediapolis" viene fatta nel modo
seguente:
"L'operazione "Mediapolis" consiste nel lancio di un polo di
intrattenimento e commerciale di nuova concezione. Il complesso
avrà sede in un'area di 500.000 metri quadrati localizzata in
posizione baricentrica rispetto a Torino e a Milano sulle grandi
arterie di comunicazione del nord-ovest, affacciata per un fronte
di un chilometro sull'asse autostradale in corrispondenza
dell'uscita del casello di Albiano di Ivrea. Un parco a tema di
primario livello nazionale costituisce il "key-asset" del modello
di "business", il motore in grado di
generare…"
- qui abbiamo qualche
cifra -
"… visibilità e capacità di
attrazione su un bacino di 4 milioni di persone nell'ora di
percorrenza…"
- loro cioè fanno il
calcolo su 4 milioni di persone che transitano lì sull'autostrada -
"… 12 milioni nelle 2 ore e 20
milioni nelle 3 ore, con una previsione di circa 12 milioni di
visitatori per ciascun anno, dei quali 1,6 milioni di ingressi
paganti al parco.
Il modello si completa con altre funzioni commerciali (centro
commerciale, servizi, cinema, teatri, ristoranti, alberghi)
inserite in un contesto architettonico e paesaggistico di grande
suggestione".
Ho ricevuto su questo ulteriore documentazione proprio dal Fondo
dell'ambiente italiano, che, a nome anche di altre associazioni che
combattono l'insediamento, proprio per quelle ragioni paesistiche
che vengono citate come elemento suggestivo da "Mediapolis", ha
espresso apprezzamento per la nostra richiesta di notizie.
La Regione Valle d'Aosta esprimerà dunque un parere ed è inutile
negare una certa preoccupazione per il sistema commerciale
dell'intera Valle, perché questo insediamento, che ha
caratteristiche gigantesche… sempre che
sia realizzato, perché talvolta sembra "l'Araba Fenice":
"che ci
sia ognun lo dice, dove sia nessun lo sa"
, perché 5 anni fa,
quando ero in piena campagna elettorale delle elezioni europee, si
annunciava questa costruzione come assai imminente ed è quanto
accade ancora oggi, comunque, al di là di tutto, è evidente che,
per il "tessuto" della Valle d'Aosta, questo parco, se concepito in
realtà con elevatissimo impatto di tipo commerciale, non può che
creare preoccupazione e dovremo adoperare quegli strumenti che ci
sono consentiti dalla legge, in particolare da questo articolo
della "legge Bersani".
Presidente - La parola al Consigliere Riccarand.
Riccarand (Arc-VA) - Riteniamo che l'Assessore al turismo abbia
fatto bene a scrivere al Sindaco di Albiano di Ivrea e a chiedere
che la Regione Valle d'Aosta possa esprimere un parere, sia pure
consultivo, ma obbligatorio ai sensi di legge, in modo che si possa
tener conto nelle valutazioni rispetto all'autorizzazione di questo
progetto del parere della Regione Valle d'Aosta.
Rispetto a questo progetto esprimiamo preoccupazione; abbiamo
visto anche le valutazioni espresse da numerose associazioni
ambientaliste operanti nel Canavese, che vi è anche un ricorso al
TAR piemontese nei confronti della deliberazione della Giunta
piemontese del giugno 2003 che ha approvato la variante al piano
regolatore comunale di Albiano proprio per consentire
l'insediamento di questo parco. Si tratta di un ricorso presentato
da "Lega Ambiente", "Pro Natura", "FAI", "Italia Nostra", "WWF",
eccetera, proprio sulla base di due elementi che sono molto
significativi, cioè si va ad edificare in modo massiccio su un'area
molto estesa in una zona agricola, una zona in cui vi era una
coltivazione di tipo tradizionale molto interessante rispetto alle
caratteristiche del Canavese, un'area definita inedificabile dal
piano regolatore, perché di alto valore paesistico-ambientale -
siamo nella zona della morena di Ivrea, siamo nei pressi del
Castello del Masino -, e si costruisce un grande parco giochi
turistico-commerciale, poi l'evoluzione dei contenuti di questo
parco è anche cambiata nel corso del tempo, che crea grosse
preoccupazioni. Oltretutto, questa è un'area esondabile, nel senso
che anche recentemente, nel corso non solo delle alluvioni, ma
anche di piogge un po' intense, quest'area è stata completamente
allagata; questo significa che, per edificare una struttura così
imponente in quest'area, bisognerà porre mano ad imponenti opere
per ridurre il rischio idraulico e quindi ritorniamo a tutti i
problemi di cementificazione del corso della Dora Baltea, con i
problemi che ben conosciamo, e che nel Canavese si ripercuotono in
modo pesante.
Infine, direi che si tratta di un modello di sviluppo anche
economico molto discutibile, cioè noi in Valle
d'Aosta… ma anche il Canavese ha
cercato di darsi una caratterizzazione più legata non solo alle
attività industriali tradizionali della zona, ma anche ad una
rivalutazione dell'attività agricola e dell'interesse turistico
legato all'agricoltura e alle bellezze paesaggistiche ed
architettoniche della località. Tutto questo non c'entra niente con
questo enorme centro commerciale ricreativo, che potrebbe essere
insediato da qualsiasi altra parte e che non ha alcun collegamento
reale con quel territorio. Riteniamo che si tratti di un progetto
che può avere un impatto negativo dal punto di vista commerciale
rispetto alla nostra Regione, ma anche rispetto ad un modello di
sviluppo su cui ci può essere una sinergia positiva fra bassa Valle
d'Aosta e Canavese rispetto a una valorizzazione integrata fra
agricoltura e turismo, che è completamente stravolgente.
L'Assessore, quindi, ha fatto bene; noi gli chiediamo di continuare
a seguire questa vicenda e, per quanto ci riguarda, ci associamo
alle valutazioni critiche che già abbiamo sentito rispetto a questo
progetto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK