Consiglio Regionale della Valle d'Aosta - Oggetto del Consiglio n. 1479 del 11 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1479 del 11 maggio 2022 - Resoconto
OGGETTO N. 1479/XVI - Interrogazione: "Problematiche
riguardanti il servizio di fornitura pasti nei presidi
ospedalieri."
Bertin (Presidente) -
Punto n. 13 dell'ordine del giorno.
Risponde l'assessore Barmasse.
Barmasse (UV) -
La prima domanda è: se e quali ulteriori
monitoraggi e provvedimenti ci siamo stati dal 9 febbraio a oggi,
per il miglioramento del servizio di fornitura pasti nei presidi
ospedalieri. L'azienda USL ci conferma che, per il tramite della
struttura complessa di dietologia, effettua costantemente il
monitoraggio del servizio dei pasti e nel periodo considerato ha
effettuato i seguenti sopralluoghi, onde verificare la qualità dei
cibi distribuiti: il 14 marzo 2022, presso la struttura complessa
di oncologia e nefrologia, evidenziando la buona qualità del
servizio; il 4 aprile 2022, presso la struttura complessa di
chirurgia generale, evidenziando la buona qualità del pasto.
Per quanto concerne il servizio, a partire dal 31 marzo 2022, è
stata ripristinata l'attività di preparazione dei pasti dipendenti
e confezionamento pasti degenti presso il centro cottura di Arnad.
A partire dal 4 aprile 2022 è stato possibile procedere alla
riapertura della mensa di Via Xavier de Maistre, anche a seguito di
nota di sollecito da parte del RUP in data 17 febbraio 2022,
protocollo 14.735. Pertanto, si ribadisce che la preparazione dei
pasti per i degenti continua ad avvenire presso il centro cottura
di Nova Milanese. Le straordinarie modalità di confezionamento dei
pasti, mediante l'utilizzo di contenitori monouso non solo per i
reparti a rischio infettivo, sono dovute all'incendio di numerose
attrezzature necessarie per garantire la distribuzione del pasto
mediante ceramica e alle difficoltà che si sono manifestate sul
mercato nel reperire in tempi stretti attrezzature consone alla
corretta preparazione dei pasti e al successivo confezionamento con
stoviglie pluriuso. Tutto ciò è stato certificato dall'ultima
comunicazione pervenuta al RUP dall'azienda USL, con nota
protocollo 37.718 del 2 maggio 2022, con la quale il fornitore
delle attrezzature comunica l'indisponibilità delle stesse per la
consegna non prima del mese di giugno 2022. Ben noto è il problema
legato alla carenza di materie prime come acciaio, alluminio,
eccetera, a livello mondiale.
La seconda domanda è: quando termineranno le verifiche di INVA e
quando la ditta Dussmann inizierà il suo servizio. Le verifiche di
INVA S.p.A. si sono concluse nel mese di gennaio 2022, nei termini
di legge previsti dal decreto legislativo 50 del 2016, ma comunque
l'appalto non ha potuto essere avviato, in quanto pendente innanzi
al TAR della Valle d'Aosta un ricorso la cui discussione nel merito
è avvenuta il 12 aprile 2022 e di cui è stata emessa sentenza n. 25
del 2022, favorevole ad INVA, in data 3 maggio 2022, costringendo
il RUP dell'azienda USL ad avviare un ulteriore contratto ponte per
garantire il servizio di ristorazione ai degenti e ai dipendenti
dell'azienda USL della Valle d'Aosta, per lo stretto tempo
necessario per l'adesione alla convenzione INVA S.p.A., con
presumibile data di avvio del servizio entro il primo giugno
2022.
Alla domanda n. 3: se nel nuovo appalto è prevista
l'eliminazione delle stoviglie monouso. Nel nuovo appalto, come
peraltro nell'attuale ordinaria gestione (in questo momento, a
seguito di incendio, si è in gestione straordinaria) è previsto il
monouso, comunque nel rispetto dei CAM, cioè dei criteri ambientali
minimi della ristorazione, di norma solo nei seguenti casi. Per il
reparto di psichiatria, il servizio deve essere effettuato
utilizzando materiale monouso nel rispetto dei CAM, le stoviglie
devono essere costituite da materiale non lesivo, quindi
assolutamente vietati materiali taglienti, al fine di garantire
l'incolumità fisica per ogni singolo paziente ricoverato e per il
personale sanitario dedicato all'assistenza; chiaramente la
ceramica non è compatibile con un servizio erogato in sicurezza.
Per il reparto di malattie infettive, dove per ovvie ragioni di
sicurezza sanitaria e limitazione del contagio, viene utilizzato
materiale monouso nel rispetto dei CAM e lo smaltimento dei rifiuti
alimentari e del materiale annesso deve essere gestito allo scopo
di evitare il rischio infettivo.
Presidente -
Per replica la consigliera Minelli, ne ha
facoltà.
Minelli (PCP) -
Grazie Assessore per la risposta, dalla
quale apprendiamo ovviamente alcune cose che non sapevamo.
L'iniziativa è del 28 di aprile e lei ci ha aggiornato riguardo
alla sentenza del TAR che ha dato la ragione ad INVA: la
pubblicazione è del 3 maggio e quindi questa è la notizia un po'
più nuova. Ritengo importante quello che lei ha detto, cioè che dal
primo giugno 2022 dovrebbe essere finalmente avviato il servizio da
parte dell'azienda che si è aggiudicata l'appalto.
Per quello che riguarda i sopralluoghi e la valutazione degli
stessi, cioè che nel reparto di oncologia e di chirurgia sia stato
dichiarato buono il servizio, io avevo evidenziato
nell'interrogazione che era migliorata la situazione per quanto
riguarda la quantità dei pasti e la somministrazione a una
temperatura adeguata, mentre sulla varietà e sulla qualità le
segnalazioni che ci erano arrivate continuavano a rappresentare
comunque delle criticità.
Per quello che riguarda i contenitori monouso, ovviamente la
specificazione che nei reparti di psichiatria e di malattie
infettive non si possono utilizzare è corretta e si conosceva. È
importante però un'attenzione in questo senso per tutti gli altri
reparti, perché ormai da molto tempo, sia per la pandemia, sia per
le questioni che lei ha evidenziato, la cottura che veniva da
lontano, l'incendio, eccetera, si è prodotta una quantità enorme di
rifiuti. In un'ottica di cui abbiamo già discusso più volte, di
limitazione al massimo della produzione di rifiuti, e quindi
dell'arrivo a rifiuti zero, anche tutto quello che è il materiale
prodotto nei presidi ospedalieri è importante.
Aspettiamo con fiducia che dal primo giugno parta questo nuovo
contratto. Sappiamo che c'è un'attenzione a tutta la questione, che
viene effettuata non soltanto da chi raccoglie le segnalazioni ed è
rappresentante in Consiglio regionale, ma da associazioni come
Cittadinanza Attiva, che fin da luglio del 2021 aveva sottolineato
il problema e che ha continuato a monitorare. Dedicare attenzione
alla vita ospedaliera, come ci hanno ricordato più volte, significa
non soltanto valorizzare la professionalità di chi lo confeziona,
ma anche sottolineare il valore di consolazione che il cibo ha
nell'esperienza dell'uomo, soprattutto nei momenti di malattia e di
solitudine. Il rispetto della qualità della vita dei cittadini non
deve venir meno nemmeno in una fase delicata come quella del
ricovero ospedaliero.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK