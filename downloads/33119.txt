Consiglio Regionale della Valle d'Aosta - Oggetto del Consiglio n. 1587 del 26 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Servizio di emergenza sanitaria (118)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1587 del 26 gennaio 2011 - Resoconto
OGGETTO N. 1587/XIII - Interpellanza: "Indizione di un
concorso per l'individuazione di un dirigente della struttura
complessa Soccorso sanitario 118".
Interpellanza
Il Soccorso sanitario 118, struttura complessa ai sensi della
legge regionale 25 gennaio 2000, n. 5, al cui vertice deve essere
preposto un dirigente medico, è sprovvisto di un proprio dirigente
dal giugno 2006.
Le funzioni dirigenziali del 118 sono affidate ad altri
primari dell'Ospedale di Aosta.
Il 21 ottobre 2009, l'Assessore alla Sanità affermava in
Consiglio regionale la necessità di passare rapidamente ad un solo
responsabile di struttura complessa che si occupasse a tempo pieno
di tutto il settore dell'emergenza, puntualizzando espressamente
che "entro il primo semestre del prossimo anno individueremo il
Direttore di struttura complessa del 118".
Rilevato come tale individuazione non abbia ancora avuto
luogo, mentre si sono per altro diffuse nel sistema territoriale di
emergenza le figure professionali degli anestesisti e dei
rianimatori, talvolta a scapito di esperti in medicina di
emergenza;
i sottoscritti Consiglieri regionali
Interpellano
la Giunta regionale per sapere:
1) per quali ragioni non è ancora stato bandito un concorso
per l'individuazione di un dirigente della struttura complessa
Soccorso sanitario 118 ed entro quando intende bandirlo;
2) a chi competa attualmente la direzione della struttura del
118;
3) quanti medici anestesisti e rianimatori e quanti MET
operano attualmente nel quadro della struttura complessa Soccorso
sanitario 118;
4) per quali motivi dal 1° gennaio di quest'anno siano stati
sostituiti medici esperti dell'Elisoccorso con medici neo-assunti
del Reparto di rianimazione.
F.to: Louvin - Patrizia Morelli
Président
- La parole au Conseiller Louvin.
Louvin (ALPE)
- Grazie Presidente.
Per quanto riguarda il 118, servizio di soccorso sanitario, un
anno e mezzo fa l'Assessore Lanièce aveva dato in questo Consiglio
delle indicazioni piuttosto stringenti sulla necessità di passare
rapidamente ad un solo responsabile della struttura complessa che
si occupasse, a tempo pieno, del settore dell'emergenza. Si era
esposto, anche con un impegno formale, ad effettuare entro il primo
trimestre del 2010 l'individuazione del direttore della struttura
complessa del 118. Sto riprendendo il contenuto di una risposta
data ad una collega in questa sede.
Non ci sembra che questo impegno sia stato assolto, Assessore,
ma assistiamo in questo settore a dei fatti abbastanza sorprendenti
e, in particolare - cosa che non ha mancato di essere ampiamente
sottolineata qualche giorno fa -, anche a decisioni apparentemente
sorprendenti come quella di avere una piccola rivoluzione,
nell'ambito del soccorso attraverso elicottero, dell'elisoccorso
valdostano. Abbiamo registrato, anche da parte di un professionista
che ha lasciato un segno molto profondo nell'organizzazione di
questo servizio...parlo del dr. Carlo Vettorato, che ne è stato
l'animatore principale e, per molti anni, il direttore
responsabile...che ha parlato addirittura di una situazione in cui
sono tagliati fuori professionisti con la "P" maiuscola del
soccorso in montagna. Non conosciamo i dettagli della vicenda, ma
ci ha sorpreso questo fatto, come ci sorprende una forte diffusione
della figura professionale di anestesisti rianimatori, ambito nel
quale è oggi ricompresa la direzione della struttura complessa, a
cui fa capo anche il servizio del 118. Su questa identità
poi...nell'interpellanza non so se sono stato sufficientemente
chiaro, ma abbiamo anche necessità di avere ulteriori chiarimenti,
perché sembra che alcuni ordini di servizio portino sigle di vari
primari per cui c'è un po' di disorientamento nell'ambito del
118.
Assessore, siamo a porle dei quesiti molto precisi: per quali
ragioni non è ancora stato bandito il concorso in questione, quindi
non si sia ricoperto con una specifica figura professionale la
direzione del soccorso sanitario 118; a chi fanno capo le funzioni
in questo momento sul piano formale e, se ci sono oscillazioni, di
quale natura, se ci sono ambiti di cogestione o di riferimento
multiplo, se è possibile averne notizia; quanti sono i medici
dell'emergenza territoriale e quanti sono gli anestesisti e
rianimatori che operano nel quadro della struttura del soccorso
sanitario 118 (noi non esprimiamo giudizi tecnici perché non è
nostra competenza, ma abbiamo la sensazione o comunque si appalesa
il rischio che si operi attraverso delle figure professionali non
sempre le più idonee e comunque non le meglio specializzate per un
certo tipo di interventi); per quali motivi dal 1° gennaio siano
stati sostituiti medici esperti dell'elisoccorso con medici
neo-assunti del reparto di rianimazione.
Sono questioni che sicuramente avranno delle risposte
organizzative interne, ma il nostro interesse e la nostra
sensibilità sul settore sono alti, quindi l'Assessore vorrà
gentilmente darci conto puntualmente di queste scelte. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente. Anche questo è un
argomento sicuramente importante; ne approfitto solo per rimandare
con gli interessi l'ultima considerazione della collega Morelli sul
fatto che si prendono delle decisioni sulla pelle dei pazienti per
quanto riguarda la radioterapia...sono indignato per questa
dichiarazione! Per quanto riguarda invece il sistema del soccorso
sanitario 118, questo è un sistema su cui ho già detto altre volte:
poniamo un'attenzione particolare.
Rispondo prima alla seconda domanda: "com'è organizzato
attualmente il sistema del 118". Dal 2006, da quando era stato
rimosso il dr. Vettorato da direttore della struttura, il sistema è
organizzato in questo modo...fra l'altro, sottolineo, un sistema di
emergenza ed urgenza che personalmente apprezzo, quindi prima di
andare a smantellare un sistema che sta dando dei buoni risultati,
in certi momenti ottimi, andrei con i piedi di piombo. Per quanto
riguarda i principi sui quali si basa la riorganizzazione che vede
attualmente impegnate la struttura complessa di medicina d'urgenza,
il dipartimento d'urgenza diretto dal dr. Pesenti, e il
dipartimento di anestesia e rianimazione, diretto dal dr. Visetti,
devo dire che i compiti e le funzioni di questi due professionisti
sono ben precise. Anzitutto i principi su cui si basa il sistema di
emergenza sono l'integrazione e l'intercambiabilità dei
professionisti che operano nell'emergenza intra ed extra
ospedaliera, a garanzia dell'assoluta sicurezza ed efficacia degli
interventi, che non può essere assicurata nel caso di medici...qui
si tratta di un discorso che abbiamo già fatto, ma lo voglio
ribadire...ad esempio i MET, che operano esclusivamente sul
territorio, quindi a causa di una carenza e di una massa critica
non hanno la possibilità di maturare un'esperienza professionale
tale da garantire una professionalità - naturalmente richiesta
nell'ambito dell'emergenza - pronta, e quindi che sia costantemente
sollecitata per quanto riguarda il numero degli interventi. Da
questo punto di vista si diceva che c'era la preoccupazione del
fatto di prevedere personale che non sia adeguatamente formato; chi
più dei rianimatori - mi chiedo io - ne sa di emergenza ed
urgenza?...quindi, ad esempio, in strutture distanti dall'ospedale
come il poliambulatorio di Donnas ci sono costantemente rianimatori
presenti in turno.
Chiaramente la formazione specifica - l'altro punto - in
medicina d'urgenza o in rianimazione, sempre nell'ottica
dell'efficacia degli interventi di emergenza ed urgenza, questo è
un settore qualificante che è stato in questi anni rafforzato: il
fatto di avere degli specialisti della rianimazione e dell'urgenza
il più possibile presenti sul territorio. E poi l'organizzazione
del sistema di emergenza ed urgenza fa capo al direttore del
dipartimento di emergenza ed accettazione, dr. Pesenti, cui spetta
l'organizzazione della centrale operativa e del soccorso in area
urbana, e al direttore del dipartimento di anestesia e
rianimazione, cui spetta l'organizzazione dell'elisoccorso e del
soccorso sul territorio: sono queste due, quindi, le figure che
attualmente governano il sistema dell'emergenza ed urgenza.
"Quanti medici anestesisti e rianimatori e quanti MET operano
attualmente nel quadro della struttura complessa"
...che non è
struttura complessa 118, perché attualmente è in corso l'atto
aziendale che è l'organizzazione delle strutture complesse o
semplici all'interno dell'azienda, quindi sarà nell'ambito
dell'atto aziendale che si procederà a determinare quali sono le
strutture semplici e quali le strutture complesse. Attualmente nel
sistema di emergenza ed urgenza intra ed extra ospedaliero operano
13 rianimatori e 8 MET.
Prima di rispondere al punto 4, ritorno al punto 1: "per quali
ragioni non è ancora stato bandito il concorso per individuare il
dirigente di struttura complessa 118". Lo scorso anno avevo
risposto che in sei mesi avremmo individuato un responsabile unico.
Siccome l'anno scorso è partita la sperimentazione della centrale
unica, quindi il personale che stava lavorando e ha lavorato alla
preparazione di questo passaggio era personale...naturalmente
compreso il responsabile del dipartimento di emergenza ed
accettazione...non sembrava opportuno procedere ad una modifica del
sistema durante questo passaggio, tant'è vero che la componente
sanitaria si è subito ben inserita nel sistema della centrale
unica, mettendo in piedi anche tutto un insieme di codici che sono
stati organizzati bene e riguardano le varie procedure e i
protocolli, richiamando l'attenzione di altre Regioni. Quindi, in
concomitanza di tale passaggio, non era opportuno modificare la
struttura del sistema di emergenza ed urgenza.
Teniamo conto che nel momento in cui è stata esplicitata questa
volontà di individuare un responsabile unico o comunque di
modificare l'attuale assetto, ho ricevuto una raccolta di firme di
100 operatori fra medici e infermieri del sistema dell'emergenza e
ospedalieri, che chiedevano una riflessione attenta prima di
modificare l'attuale sistema di organizzazione dell'emergenza e
urgenza. È chiaro che sono delle considerazioni pesanti, perché si
tratta di richieste che vengono dai professionisti di tutto il
sistema del soccorso sanitario, quindi una riflessione ulteriore
prima di partire con la futura organizzazione è necessaria, tanto
che noi parliamo di un sistema che, a mio giudizio - quindi mi
prendo la responsabilità come Assessore -, dà delle buone risposte,
e chiaramente stiamo in questo momento in cui si riorganizza tutta
la struttura dell'azienda con l'atto aziendale, cercando di
migliorare e organizzare ancora meglio il sistema
dell'emergenza.
Sul quarto punto:
"per quali motivi dal 1° gennaio di
quest'anno siano stati sostituiti medici esperti dell'Elisoccorso
con medici neo-assunti del Reparto di rianimazione"
, da tempo
la direzione aziendale, di concerto con il direttore del
dipartimento interessato, ha intrapreso un percorso di graduale
strutturazione nell'organico di medici rianimatori, formati anche
nell'ambito dell'elisoccorso, al fine di riportare in ambito
istituzionale tale attività, anche nell'ottica di ridurre, così
come definito dall'Assessorato, i volumi di attività svolti in
regime di libera professione aziendale, che fra l'altro generavano
sperequazioni all'interno della dirigenza medica, cioè tutta la
famosa polemica sulla libera professione aziendale che investiva
tutto l'aspetto dell'elisoccorso dove la dirigenza medica
dell'ospedale riteneva che ci fossero delle sperequazioni. Non si è
trattato quindi di sostituzione di medici, ma semplicemente di
riassorbire questa attività fra i compiti istituzionali, pertanto
l'elisoccorso non funzionerà più con gettoni, quindi con la libera
professione aziendale, ma è condotto in attività istituzionale,
perché si ritiene che sia un'importante attività ormai da inserire
a pieno titoli nei LEA.
Per tornare alla prima domanda, non è una dimenticanza il fatto
di avere accantonato questa volontà di riorganizzare il sistema
118, ma stiamo valutando di migliorare di un sistema che sta già
funzionando bene, per cui i ragionamenti sono ancora più delicati.
Grazie.
Président
- La parole au Conseiller Louvin.
Louvin (ALPE)
- Ci sono delle riflessioni che già
preannunciano le risposte e questa è probabilmente una di quelle,
perché questa idea che si debba riflettere sui grandi destini,
quando mi sembra che le situazioni siano già abbastanza chiare, per
cui o si vuole o non si vuole, o si fa - come lei aveva annunciato
un anno e mezzo fa, rispondendo al collega Tibaldi - o non si fa,
come lei sta di fatto facendo...perché il fatto che si siano
introdotte delle raccolte di firme sembra abbastanza singolare come
approccio, il dialogo non credo che sia un dialogo numerico. È
corretto da parte dell'Assessore averlo detto, ma credo che questo
evochi una logica un po' perversa, che è quella di far pesare le
aree di influenza e anche le aree di consonanza di competenza
specifica.
Ci sono degli ambiti professionalizzati che pesano più di altri
all'interno della struttura ospedaliera; ci sono, anche lì, delle
lobbies che operano trasversalmente e che conquistano aree di
maggiore o minore influenza; qui mi sembra che lei sia al centro di
una battaglia per un'egemonia, che in questo momento si è attestata
su un regime abbastanza singolare. La diarchia non era molto
conosciuta come funzionamento di reparti sanitari; lei, di fatto,
ha consacrato in questo ambito un governo a due del settore
dell'emergenza (lei dice con un riparto di competenze assolutamente
chiaro). Non è così chiaro da parte degli operatori...devo
assicurarle che, anche qui, come nella questione che ha voluto
ricordare prima della collega Morelli, a cui naturalmente spetterà
spero un diritto di replica sulle affermazioni che lei ha fatto,
anche qui diciamo che non tutti vedono all'interno della struttura
sanitaria le cose nello stesso modo. Qui c'è una forte espansione
oggettiva dell'ambito della rianimazione e dei rianimatori in primo
luogo, una loro diffusione sul territorio, un loro aumento
numerico.
Lei prima ci ha richiamato dei dati molto positivi nel confronto
con la Regione Piemonte dal punto di vista della copertura dei
posti letto; forse, se andiamo a fare un confronto anche dal punto
di vista del numero dei rianimatori assunti in questa regione e
assunti nella vicina regione, troverà che siamo sopra gli standard,
ma di gran lunga! Lei mi pare che stia dando conto di questo come
di una scelta politica che state facendo. Su questo noi ci
riserviamo di fare approfondimenti e confronti anche con gli
operatori del settore, perché mi pare che sia andato a discapito -
non siamo noi a dirlo, sono altri a renderlo pubblico - di un modo
di organizzare il lavoro anche attraverso una particolare
specializzazione dell'emergenza territoriale: mi riferisco al fatto
che abbiamo una regione nella quale ci sono quasi 800 interventi di
elisoccorso l'anno che si svolgono in gran parte oltre i 2.500
metri, che richiedono una tipologia di medici che si era lavorato
per formare appositamente. Il fatto di smantellare questo sistema e
di organizzare diversamente fa parte di valutazioni che vogliamo
approfondire, perché al momento non ci convincono totalmente. Il
dato che lei ha fornito, che all'interno di questa struttura ci
siano 13 rianimatori e solo 8 medici dell'emergenza territoriale,
non ci pare essere un dato in linea, e approfondiremo. Comunque, su
queste sue riflessioni, è in grado di dirci quando finirà questa
riflessione e se si procederà o no alla copertura? Un anno e mezzo
fa aveva dichiarato che avrebbe coperto questo posto, non lo ha
fatto; adesso ci dice che sta riflettendo...fino a quando? Fino a
quando, non abbiamo sentito comunque prendere alcun impegno, il che
ci lascia presagire che rimarremo a lungo ancora in situazioni
quanto meno complesse.
Per il resto andremo a mettere sul tavolo anche nostre ulteriori
valutazioni, perché non ci convince del tutto quanto lei ci ha
detto. Grazie.
Président
- Nous terminons ici les travaux de la matinée.
Le Conseil est convoqué à quinze heures et trente minutes.
La séance est levée.
---
La séance se termine à treize heures et six minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK