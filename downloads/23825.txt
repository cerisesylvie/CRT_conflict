Consiglio Regionale della Valle d'Aosta - Oggetto del Consiglio n. 2832 del 21 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2832 del 21 giugno 2007 - Resoconto
OGGETTO N. 2832/XII - Promozione di una campagna di
educazione sessuale e di cultura della procreazione responsabile.
(Interpellanza)
Interpellanza
Ricordato il lodevole impegno dell'Amministrazione regionale
e dell'Azienda sanitaria U.S.L. della Valle d'Aosta in merito alla
prevenzione delle malattie ed in particolare in merito alla
vaccinazione antivirale per la prevenzione del carcinoma della
cervice uterina, presidio sanitario da poco disponibile e risultato
attivo nei confronti di oltre il 70% delle infezioni virali
responsabili di tale lesione tumorale;
Preso atto che nella nostra Regione permangono ancora livelli
significativi di interruzione delle gravidanze, soprattutto tra le
donne più giovani;
Ribadita la necessità di promuovere tutte le attività di
conoscenza, di educazione sessuale e di educazione alla salute, al
fine di garantire alle giovani e ai giovani valdostani gli
strumenti necessari a vivere i propri sentimenti e la propria
sessualità nel massimo rispetto della salute e nella massima
consapevolezza delle responsabilità in merito alla
procreazione;
il sottoscritto Consigliere regionale
Interpella
il Governo regionale per conoscere se intenda:
1) promuovere, insieme alla vaccinazione contro il carcinoma
del collo dell'utero, un'ampia campagna di educazione sessuale e di
cultura della procreazione e del controllo delle nascite, al fine
di aumentare la responsabilità delle nuove generazioni e ridurre il
ricorso all'interruzione di gravidanza;
2) avviare un tavolo di confronto con l'Azienda sanitaria
U.S.L. Valle d'Aosta, con i rappresentanti delle professioni
sanitarie e con gli Enti locali, al fine di definire le necessità
per il potenziamento delle attività consultoriali, su tutto il
territorio regionale, soprattutto dirette alle attività di medicina
preventiva;
3) promuovere, in accordo con l'Azienda sanitaria U.S.L.
Valle d'Aosta, progetti specifici per promuovere la massima
conoscenza delle differenti possibilità di controllo delle nascite
nella popolazione giovanile, con interventi nelle scuole, nei
centri di formazione professionale e negli ambiti
lavorativi.
F.to: Sandri
Presidente
- La parola al Consigliere Sandri.
Sandri (GV-DS-PSE)
- Brevemente, ho richiamato la
lodevole scelta dell'Amministrazione regionale e dell'USL della Val
d'Aosta in merito alla vaccinazione antivirale per la prevenzione
del carcinoma della cervice uterina. Questa è una scelta innovativa
anche rispetto al campo nazionale, credo sia una scelta positiva
per tutta la nostra popolazione, è una cultura della salute e della
prevenzione molto positiva. Pensavo però che su tale tema si poteva
innescare una più ampia campagna di informazione, nel senso che,
dato che è una vaccinazione che tocca le adolescenti intorno ai
9-10 anni, e poi quelle più grandine, potrebbe essere un momento di
educazione sessuale e di cultura della procreazione e controllo
delle nascite, nel senso di fornire tutta quella cultura e quei
mezzi di conoscenza che poi possono consentire a ciascuna di loro
di vivere la propria vita in modo responsabile a tutela della
propria salute e a tutela della propria integrità. Forse avviare un
tavolo di concertazione con gli enti locali e i rappresentanti
delle professioni sanitarie per valutare anche il punto della
situazione in merito alle strutture che sono attive per la
prevenzione sul territorio potrebbe essere molto utile. Ricordo che
negli anni '80 i consultori familiari quando sono nati avevano una
predisposizione alla prevenzione più alta di quella che c'è adesso,
forse perché mancavano le strutture diagnostiche terapeutiche,
quindi bisognava giocare sulla prevenzione, ma credo che riattivare
il discorso della prevenzione non sia male.
La terza questione era quella di prevedere in questa forma,
visto che si parla di ragazzi che sono in età scolare, quindi non
solo per le ragazze, ma anche per i maschi... di preventivare anche
delle iniziative nelle scuole, nei centri di formazione
professionale e negli ambiti lavorativi, in modo che tutta la
popolazione dai 10 fino a 18 anni possa usufruire di questa
campagna di prevenzione. Credo sia un momento di riflessione che
ogni tanto si debba rifare, perché si ha la tendenza a dare per
scontato che certi risultati siano acquisiti. Forse sono stati
acquisiti da altre generazioni, oggi ho l'impressione che le nuove
generazioni siano un poco demunite di strumenti di conoscenza per
l'approccio a questi temi così importanti, quindi fornire loro un
po' di strumentazione potrebbe essere positivo.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Condivido da un lato quello che lei dice,
nel senso che non sono 2 cose staccate, ossia il fatto di partire
con una vaccinazione contro il cancro del collo dell'utero su 2
fasce che il Ministero ha indicato, che sono le dodicenni e le
diciottenni, e noi stiamo acquisendo i vaccini e si partirà da
settembre-ottobre... prima deve essere fatta una campagna di
informazione, che questo possa essere legato a un'educazione
sessuale o a spiegare il perché della cosa può essere un'occasione
favorevole. Dall'altra parte sono, come dice il nostro Presidente,
basito, perché lei sostiene - e mi trova d'accordo - che
l'educazione sessuale sia importante per intervenire a bloccare
quella interruzione di gravidanza che era una decisione difficile
per la donna, che ha portato all'inizio a certi numeri in cui forse
l'interruzione di gravidanza veniva usata con frequenza. Rileggendo
questi dati, l'interruzione di gravidanza nella nostra Valle è
diminuita come numeri; dal 1981, anno in cui erano state registrate
538 gravidanze, siamo scesi nel 2005 a 242, quindi l'istruzione e
l'educazione sessuale hanno avuto sicuramente un buon risultato.
Sono diminuite in Italia del 6,3% le interruzioni di gravidanza e
nella Val d'Aosta del 12,4%, quindi vuol dire che un'educazione
sessuale, una promozione delle conoscenze messa in opera da tutti,
è stata utile. Le donne che effettuano un'interruzione di
gravidanza adesso sono cambiate come tipologia: questo lo dico
anche perché l'educazione sessuale va orientata. Sono donne sempre
più avanti con gli anni, le giovani ragazze sono pochissime, mentre
sono donne sempre più oltre i 30 anni e che hanno già figli; quindi
una tipologia diversa a cui dobbiamo rivolgerci, con una maggiore
scolarità e con un'informazione sulla maternità, perché una buona
percentuale ha già avuto dei figli. Sono d'accordo sul fatto che
dopo i primi momenti, in cui si faceva educazione sessuale in tutte
le scuole e a tutti, e i nostri figli più grandi forse erano più
educati di quello che eravamo stati educati noi, forse si è
"abbassata la guardia", lasciando ad altri fare certi tipi di
informazione e questo forse va ripreso e la vaccinazione può essere
una buona occasione. Entrare nelle scuole non è sempre facile,
bisogna presentare un progetto, come lei sa.
Noi crediamo molto al "Pangolo", questo consultorio per
adolescenti ad Aosta, anonimo, gratuito che ha sempre un'utenza
maggiore di adolescenti che hanno dei problemi sessuali, le
psicologhe e le ostetriche del "Pangolo" vanno nelle scuole.
Abbiamo trasformato questa esperienza da provvisoria a definitiva,
e viene finanziata adesso con fondi regionali. È stato deciso con
l'Assessore Viérin di potenziare il Pangolo quest'anno, quindi è
una risposta specifica, accessibile. Sui consultori sono
perfettamente d'accordo, all'inizio di quest'anno ho posto
un'indicazione forte al Dipartimento materno infantile, perché ci
proponesse una riorganizzazione sia della localizzazione dei
consultori - ci sono consultori molto lontani, poco frequentati...
-, sia sullo specifico dei consultori. Ad esempio, il consultorio
non si occupa della depressione "post partum", quindi che vi sia
una riorganizzazione dei consultori sono d'accordo. Aspetto
un'ipotesi per la fine di quest'anno, che dovrebbe coincidere con
una riorganizzazione del servizio, in cui il consultorio assuma un
compito specifico, perché nella nostra Regione siamo stati i primi
a creare un mucchio di consultori e questo è valido, ma c'è bisogno
di un ripensamento. Gli enti locali sono d'accordo che
intervengano, con il Presidente faremo l'atto iniziale dei piani di
zona giovedì, il Collegio di sindaci approverà il piano di zona.
Penso che i piani di zona per questa riorganizzazione dei servizi
socio-sanitari siano l'occasione con gli enti locali per fare il
punto sui servizi che servono, sui fabbisogni da riorganizzare.
In conclusione, anche le politiche familiari che stiamo facendo,
che hanno come scopo culturale quello di diffusione di una
prevenzione nel senso di diffondere sani stili di vita, penso che
avranno delle conseguenze positive.
Presidente
- La parola al Consigliere Sandri.
Sandri (GV-DS-PSE)
- Sono basito che lei sia basito, non
capisco cosa ci sia da basirsi sul fatto che un dato che è negativo
oggettivamente, quello dell'interruzione di gravidanza, sia stato
messo in evidenza. In 24 anni siamo scesi da più di 500 a poco meno
di 250, quindi un po' più che dimezzato il numero, però credo che
l'obiettivo sia lo zero; ci metteremo altri 24 anni, oppure 13,
oppure 18, ma è chiaro che l'obiettivo è quello di ridurre ai
minimi termini questo dato, che è un dato non ottimale per la
salute delle donne della Val d'Aosta. Ho appreso invece - e sono
rimasto basito - il fatto che la tipologia di donne è diversa da
come la immaginavo, ossia sono donne che hanno già avuto figli;
nulla vieta di tarare l'idea di fare campagna di educazione o
intervento di sostegno a queste donne, che sono quelle più
rappresentate.
Una piccola riflessione: apprezzo anche tutto il discorso che è
stato fatto sui consultori e non ci ritorno, ma, per quanto
riguarda il Dipartimento materno-infantile, forse qualche
riflessione su scelte che sono state fatte ultimamente, nel momento
in cui abbiamo bisogno di personale specializzato per dare questo
sostegno ai consultori e alle donne, potrebbe anche essere fatta.
Spero che si mantenga l'impegno che si è mostrato finora, anzi, se
possibile, fare qualche passo in avanti, perché si ha l'impressione
che verso le nuove generazioni non diamo gli stessi strumenti che
abbiamo dato alle nuove generazioni di una generazione fa, a quei
figli più grandi come si diceva prima; pertanto speriamo che con
questa vaccinazione, che è un nostro "fiore all'occhiello", vi sia
un'offerta più ampia che dia delle risposte positive su tale
tema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK