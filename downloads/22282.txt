Consiglio Regionale della Valle d'Aosta - Oggetto del Consiglio n. 1914 del 10 maggio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1914 del 10 maggio 2006 - Resoconto
OGGETTO N. 1914/XII - Disegno di legge: "Modificazioni alla
legge regionale 31 marzo 2003, n. 6 (Interventi regionali per lo
sviluppo delle imprese industriali e artigiane)".
Articolo 1
(Modificazione dell'articolo 19)
1. Il comma 3 dell'articolo 19 della legge regionale 31 marzo
2003, n. 6 (Interventi regionali per lo sviluppo delle imprese
industriali e artigiane), è sostituito dal seguente:
"3. I mutui non possono avere una durata superiore a quindici
anni o, nel caso dei consorzi e delle società consortili di cui
all'articolo 26, a venti anni, incluso l'eventuale periodo di
preammortamento, nei limiti di tempo stabiliti per la realizzazione
dell'iniziativa.".
Articolo 2
(Modificazione dell'articolo 26)
1. Al comma 1 dell'articolo 26 della l.r. 6/2003, dopo la
parola: "superficie" sono inserite le seguenti: "o l'alienazione di
diritti di proprietà".
Articolo 3
(Sostituzione dell'articolo 27)
1. L'articolo 27 della l.r. 6/2003 è sostituito dal
seguente:
"Articolo 27
(Cessione aree produttive)
1. Per la realizzazione di insediamenti produttivi, la
Regione o le società controllate dalla Regione ai sensi
dell'articolo 2359, comma primo, del codice civile, possono
concedere ai consorzi o alle società consortili di cui all'articolo
26 un diritto di superficie su aree di loro proprietà, di durata
trentennale, o alienare le aree stesse.".
Articolo 4
(Inserimento dell'articolo 27bis)
1. Dopo l'articolo 27 della l.r. 6/2003, come sostituito
dall'articolo 3, è inserito il seguente:
"Articolo 27bis
(Scioglimento di consorzi e società consortili)
1. L'alienazione o la cessione di fabbricati realizzati da
consorzi o società consortili su aree alienate o sulle quali sia
stato concesso un diritto di superficie dalla Regione o da società
controllate dalla Regione ai sensi dell'articolo 2359, comma primo,
del codice civile sono consentite, in deroga al divieto di cui
all'articolo 12, comma 1, nei soli casi di scioglimento ai sensi
dell'articolo 2611 del codice civile. In tali casi, le porzioni di
fabbricato non assegnate ai consorziati o ai soci possono essere
alienate o cedute al solo fine del loro utilizzo per la
localizzazione di insediamenti industriali o artigianali.
2. In capo ai consorziati, ai soci assegnatari o agli
acquirenti terzi, restano fermi i vincoli e gli obblighi di cui
all'articolo 12, comma 1. Nel caso di fabbricati realizzati sulle
aree concesse in superficie, il vincolo di destinazione è elevato a
trenta anni, decorrenti dalla data di costituzione del relativo
diritto.
3. I consorziati, i soci assegnatari o gli acquirenti terzi
subentrano, a tutti gli effetti, nei rapporti con la Regione o con
le società controllate dalla Regione ai sensi dell'articolo 2359,
comma primo, del codice civile facenti capo al consorzio o alla
società consortile.".
Articolo 5
(Modificazione dell'articolo 28)
1. Dopo il comma 3 dell'articolo 28 della l.r. 6/2003, è
aggiunto il seguente:
"3bis. Nel caso di assegnazione delle unità immobiliari
realizzate e di intervento sotto forma di mutuo a tasso agevolato o
di contributo in conto interessi, il capitale mutuato è frazionato
in quote relative ad ogni lotto assegnato, con accollo da parte di
ciascun assegnatario o acquirente della quota di mutuo
corrispondente al lotto assegnato.".
Presidente - La parola al relatore, Consigliere Praduroux.
Praduroux (UV) - Il disegno di legge n. 104 riguarda le imprese
artigiane e industriali introducendo modifiche alla legge regionale
del 31 marzo 2003, n. 6. L'oggetto è quello degli interventi a
sostegno dei consorzi di imprese. Siamo tutti consapevoli di quanto
siano essenziali i settori produttivi per il nostro tessuto
economico regionale, non solo da un punto di vista di conti
economici, ma anche sotto il profilo occupazionale. Bisogna quindi
intervenire in maniera metodica, senza tralasciare nessuna
possibile soluzione o intervento per migliorare le condizioni in
cui operano gli imprenditori che sono determinati nell'incrementare
le opportunità delle loro aziende. Stare al passo con i tempi,
raccogliere le indicazioni che ci giungono dagli ambienti
produttivi per modulare nuovi strumenti e adeguarli ai rapidi
mutamenti delle condizioni di mercato: ecco la priorità di questo
disegno di legge. Un provvedimento che si preoccupa di chi malgrado
le difficoltà ha fatto la scelta di percorrere la via
dell'investimento nel proprio lavoro autonomo, nella propria
azienda, mettendo a frutto l'esperienza maturata e il valore
aggiunto creato finora con le proprie capacità e risorse.
Le condizioni da affrontare in una piccola Regione come la
nostra aggiungono difficoltà a quelle che sono comuni ad altre
realtà socio-economiche. Tra i fattori su cui intervenire gli
imprenditori segnalano proprio quello della dimensione aziendale,
ma anche la possibilità di mettere in comune con altri imprenditori
costi fissi come quelli per le strutture produttive. Anche per
questa via si può intervenire per raggiungere l'obiettivo di una
maggiore competitività puntando sull'innovazione. Va poi
sottolineato che lo strumento normativo che stiamo esaminando è in
linea con la normativa e con la disciplina europea essendo stato
notificato a Bruxelles e dopo l'esame ha ricevuto via libera. È
questa una conferma dell'assoluta trasparenza delle procedure e
degli interventi che l'Amministrazione regionale intende porre in
essere per sostenere i comparti produttivi regionali.
Entrando nello specifico del dettato normativo, con questo
disegno di legge si intende promuovere l'aggregazione tra le
imprese artigiane e industriali per mezzo della creazione di
consorzi o di società consortili accogliendo le osservazioni
relative alle esigenze, manifestate da alcuni consorzi e dalle
associazioni di categoria, di rendere disponibile la proprietà dei
terreni sui quali sono sorti o sorgeranno le strutture. Questo
obiettivo del Governo regionale rientra nelle strategie messe in
atto per sostenere e rilanciare lo sviluppo del tessuto
economico-produttivo valdostano. Con queste nuove disposizioni
normative si intende favorire una maggiore competitività del
"sistema impresa" in Valle d'Aosta. Al centro di queste modifiche
normative vi è la necessità di assicurare una dimensione d'impresa
adeguata alla realtà dei mercati nazionale ed esteri. Proprio la
dimensione d'impresa è una variabile decisiva nell'assetto
competitivo di un sistema produttivo e questa è una considerazione
ancora più significativa in una realtà come la nostra che è
caratterizzata da piccoli numeri, dove è indispensabile evitare
l'emarginazione rispetto ai principali settori
economico-produttivi.
Passiamo all'esame di quanto previsto nei singoli articoli.
Risulta che l'articolo 1 eleva il periodo di ammortamento dei mutui
dei consorzi da 15 a 20 anni. Si creano così condizioni più
favorevoli per le imprese che intendono associarsi. In questo modo
si favoriscono anche gli investimenti necessari per lo sviluppo
delle imprese oppure per il loro consolidamento. L'articolo 2
consente l'alienazione dei diritti di proprietà su aree di
proprietà regionale. Finora era solo prevista la semplice
concessione dei diritti di superficie.
L'articolo 3 conferma la decisione di permettere la vendita
delle aree in alternativa alla costituzione di diritti di
superficie; questo vale anche per le società controllate dalla
Regione, come ad esempio il caso dell'"ex area Cogne". L'articolo 4
norma la nuova disciplina delle procedure nel caso di scioglimento
di consorzi. Una volta raggiunto lo scopo sociale, ad esempio la
costruzione del fabbricato o dell'impianto produttivo, è consentito
sciogliere il consorzio. Resta fermo però il divieto di cambio di
destinazione, divieto che viene anzi elevato a 30 anni nel caso di
diritto di superficie. L'articolo 5 infine serve ad assicurare
continuità ai rapporti creati in seguito alla concessione di
finanziamenti con mutui.
Presidente - Dichiaro aperta la discussione generale.
La parola al Consigliere Tibaldi.
Tibaldi (CdL) - La legge è stata esaminata in Commissione e
sulla medesima abbiamo espresso parere favorevole come gruppo, di
conseguenza non abbiamo problemi a votarla. Si tratta di un
provvedimento che è nato già nel dicembre 2005 sotto l'egida di un
altro Assessore, che oggi viene solennizzato da questo Consiglio e
da un altro Assessore. Il discorso che vorremmo invece ribadire - e
penso che l'Assessore La Torre ne sia consapevole -, peraltro già
anticipato in sede di Commissione, è quello che vi sono esigenze
diffuse da parte di imprenditori valdostani di ampliare e
potenziare la loro attività produttiva su terreni che non sono di
loro proprietà e che sono di proprietà regionale e naturalmente
hanno la necessità di acquisire la proprietà di questi terreni per
poter fare degli investimenti. Oggi come oggi, nessun imprenditore
va ad investire per costruire o ampliare un proprio insediamento
produttivo su un terreno altrui, men che meno un terreno pubblico.
È un'esigenza datata peraltro, oltre che essere diffusa, perché
alcuni casi sono antichi; noi li abbiamo portati in quest'aula a
più riprese anche con diverse interrogazioni ed interpellanze.
Alcuni si sono risolti soprattutto a seguito delle nostre
sollecitazioni, altri rimangono irrisolti, cito il caso
"Thermoplay" di Pont-Saint-Martin, quello "MDM" di Châtillon,
quello "GPS Standard" di Arnad e ve ne sono altri che adesso mi
sfuggono. Qui gli imprenditori hanno la possibilità di incrementare
la loro produzione, di aumentare anche i livelli occupazionali,
quindi cercare di dare una soluzione anche al problema della
carenza di occupazione esistente nella nostra Valle e d'altro canto
abbiamo una Regione che, forte delle sue maglie burocratiche,
continua a dilazionare i tempi e questi imprenditori attendono una
soluzione. C'è qualcuno che ancora ha voglia di investire e
ingrandire la propria attività e la Regione che paradossalmente
glielo impedisce. Assessore, lei, oltre a mettere il timbro su
questo disegno di legge, che è nato qualche mese fa, ha anche tale
compito importante di dare corpo e sostanza a tale richiesta, una
richiesta che permane, che è pressante e che auguriamo,
nell'approvare questa legge, lei si prenda impegno di esaudire. Per
quanto riguarda il progetto, ribadisco il voto favorevole del
nostro gruppo.
Presidente - La parola al Consigliere Bortot.
Bortot (Arc-VA) - Siamo intervenuti nella IV Commissione, ma
anche nella I Commissione e abbiamo espresso dei pareri fortemente
critici a tale leggina, perché questa è l'ennesima leggina ad
"hoc". Nulla osta agli imprenditori di investire - glielo auguro -
un sacco di soldi e quindi creare occupazione, ma quello che manca
è una strategia da parte della Regione. Sono intervenuto stamani in
riferimento a un'altra azienda in Valle che fa ricerca, ha bisogno
di investire, si sta ampliando e abbiamo scoperto che la Regione a
momenti non la conosce o se ne disinteressa totalmente per un
verso, per un altro verso abbiamo l'"affaire Tecnomec" e allora la
Regione interviene con l'acquisto. Qui abbiamo un'altra ipotesi e
la Regione interviene su richiesta delle aziende alienando i propri
beni su aree strategiche per insediamenti industriali.
Pongo allora un paio di domande. L'azienda che acquista l'area e
l'immobile nel momento in cui delocalizza rivende alla Regione a
pari condizioni con la rivalutazione e il tasso di inflazione? Ne
rimane proprietaria e quindi vincola un immobile a futuri altri
insediamenti che dovranno essere delocalizzati in altri luoghi
della Regione, quindi la Regione interviene nuovamente per creare
infrastrutture a disposizione di aziende che non si possono
insediare nelle infrastrutture perché occupate e di proprietà di
terzi? Altro problema, ed entro nel merito delle aziende: se queste
aziende hanno soldi da investire, non capisco perché dovrebbero
comprare l'immobile per darlo in garanzia all'istituto di credito
per accedere ai mutui da investire; se hanno fatto dei soldi, che
investano direttamente i loro soldi dal punto di vista tecnologico,
non dal punto di vista di una speculazione immobiliare o
finanziaria! Mi va bene che l'ammortamento dei mutui passi da 15 a
20 anni, significa che le aziende che vogliono accedere a
finanziamenti hanno più tempo per ammortizzare. Quando però si
parla di divieto di cambio di destinazione d'uso e si eleva a 30
anni, vorrei chiedere quali sono le aziende in Valle che si sono
insediate e hanno una vita di 30 anni; quindi anche qui la
conseguenza è che corriamo il rischio di alienare aree strategiche
per altri insediamenti industriali, commerciali e artigianali,
aziende che possono chiudere, delocalizzare e andarsene. La Giunta,
di conseguenza, non ha una strategia, perché sono andato a
rileggermi il documento programmatico dell'insediamento del nuovo
Governo presentato dal Presidente all'atto dell'insediamento, si
parla di strategia, si parla di programmazione, poi, di fatto, ci
troviamo di fronte ogni Consiglio con provvedimenti ad "hoc" su una
singola azienda o su gruppi di aziende, senza che la Regione abbia
una strategia, oppure la strategia è quella delle rivendicazioni
dei singoli insediamenti e noi facciamo da atto notarile alle
esigenze di acquisto o di vendita delle aziende, a seconda delle
loro necessità finanziarie, di insediamento, di continuazione
dell'attività o di delocalizzazione; pertanto, per quanto ci
riguarda, su questo provvedimento il nostro gruppo si asterrà.
Presidente - Se nessun altro chiede la parola, dichiaro chiusa
la discussione generale.
La parola all'Assessore alle attività produttive e politiche del
lavoro, La Torre.
La Torre (FA) - Voglio innanzitutto ringraziare il relatore, la
cui relazione è stata estremamente semplice e chiara, e credo che
per qualche verso l'argomento sia stato ben compreso dal Consiglio,
perché intanto mi sembra di capire che c'è una comprensione del
problema, oltre che il consenso, del quale ringrazio, che viene da
alcuni banchi dell'opposizione. Cosa ci divide - inizio
rivolgendomi al Consigliere Bortot, visto che l'ultimo intervento è
stato il suo - ? Ci divide un'impostazione ideologica, Consigliere
Bortot, quindi capisco bene che lei non sia d'accordo, perché
ideologicamente abbiamo una visione diversa. Non vengo a sostenere
che la sua sia una visione sbagliata, semplicemente la ritengo
diversa, ma la rispetto per questo. Questa è una legge che va
incontro alle nostre imprese e gli dà intanto un incentivo ad
associarsi, quindi per rapportarsi al mercato in un modo diverso,
ma soprattutto gli concede un'opportunità: quella di crescere
investendo su sé stessa, realmente e concretamente in una proprietà
che poi, di fatto, diventa delle aziende. Lei pone una questione e
dice: "cosa succede una volta che queste aziende diventano
proprietarie?". Vorrei ricordarle che in prima battuta chi gestisce
nei confronti della Regione il passaggio sono i consorzi, non sono
le singole aziende, quindi stiamo già ragionando all'interno di un
progetto, che si costruisce, con tante imprese che si mettono
insieme, quindi c'è già una volontà che si manifesta
nell'acquisizione e nell'adesione al consorzio. Resta il fatto che,
quando il consorzio - è la legge stessa che lo prevede - si
scioglie, comunque la proprietà rimane vincolata ad una
destinazione che questo consorzio nel momento in cui acquisisce si
fa carico di trasmettere ai consorziati. Non è che qui vendiamo
un'area e poi quando il consorzio si scioglie i consorziati magari
danno una destinazione completamente diversa dall'impostazione
iniziale. Ideologicamente quindi facciamo una scelta precisa che
non è una scelta ad "hoc", non è quella la solita leggina ad "hoc",
ma è secondo me - e do anche i meriti a chi prima di me ha
impostato questo lavoro - una volontà precisa di cominciare a
costruire "passo dopo passo" quel famoso ragionamento, che sta a
cuore a tutti, di meno Regione e più impresa. È evidente che questo
è un percorso anche culturale che non si può improvvisare, non si
svolta da un giorno all'altro; cambiano le situazioni, le
problematiche, l'economia, anche noi con i tempi degli enti
pubblici... ci dobbiamo impegnare per cercare di adeguarci a questi
tempi. Evidentemente tale modifica di legge va in questa direzione,
per qualche verso potrebbe essere addirittura poco, però, proprio
perché ci deve essere anche una comprensione da parte del settore
imprenditoriale, credo sia il passo necessario. Non è uno "strappo"
rispetto alle politiche così come sono state portate avanti fino
adesso, ma è un passo necessario e conseguente per avviare questo
processo culturale di cambiamento che ci porta ad una visione dove
c'è meno Regione e più impresa.
Detto questo, credo che il dibattito sia stato ampio anche
all'interno della Commissione e ringrazio quest'ultima per
l'attenzione che ha voluto riservare a tale proposta di legge. Mi
prendo - e adesso vengo alle osservazioni fatte dal Consigliere
Tibaldi - volentieri tale impegno che lei chiede, perché credo che
dobbiamo reagire a tale situazione di crisi che ci troviamo ad
affrontare dando più fiducia alle imprese valdostane. Forse
dobbiamo cominciare ad aspettarci un po' meno da tutto quello che
possa venire da fuori, nel senso che siamo pronti a confrontarci
con l'esterno e ad andare all'esterno con la nostra "valigia" a
cercare di portare qui aziende, ma ciò detto che lo faremo,
dobbiamo ridare energia e fiducia alle nostre aziende e questo vuol
dire dargli credibilità e credere in loro, quindi vuol dire cedere
alle loro richieste che molte volte sono richieste legittime. Prima
citava delle aziende e faceva dei riferimenti; bene, con
l'Assessore Marguerettaz su questo tema mi sono confrontato e
insieme abbiamo ripreso con convinzione quel percorso, tant'è vero
che non solo c'è già stato un incontro con molte delle aziende che
lei ha segnalato, ma ci sono stati incontri anche con
l'Associazione industriali per riaprire quel canale, "ridando
fiato" a questo impegno che deve vederci a fianco, non a fare
assistenzialismo, ma a fare da sostegno nei confronti delle imprese
valdostane.
Spero che il processo che abbiamo riattivato possa dare dei
frutti in breve termine, i veri problemi in merito a questo sono
sempre legati concretamente alle valutazioni, a quello che poi è il
fatto di quantificare in modo equo e rispettoso da una parte della
Comunità e nello stesso tempo anche degli interessi degli
imprenditori, e quello attiene agli uffici; mi rendo conto che
anche su questo molte volte gli imprenditori hanno delle
aspettative, ma queste aspettative devono conciliarsi con le regole
che gli uffici sono obbligati ad imporre. Ritengo che però sia
possibile, attraverso un'opera di mediazione della politica, nella
trasparenza, di spingere in questa direzione, quindi l'impegno che
lei mi chiede mi sento di prenderlo e ribadisco che dobbiamo
credere - e io sarò il primo che lo farò e cercherò di farlo
venendo qui a dimostrarlo - e "dare più fiato" alle nostre aziende
valdostane, a tutte quelle aziende che qui realmente forse non
saranno grandi aziende, ma di fatto ci stanno consentendo di tenere
in piedi la nostra economia, che sta vivendo un momento di
particolare difficoltà.
Ringrazio per la disponibilità a sostenere questa modifica di
legge, ringrazio anche il Consigliere Bortot, non mi contrappongo a
lei perché rispetto la sua idea, ma sono due impostazioni diverse,
quindi il nostro sarebbe anche un confronto difficile, comunque
accetto la sua opinione e cercherò di tenerne conto per fare in
modo di conciliare anche le sue osservazioni.
Si dà atto che dalle ore 17,21 riassume la Presidenza il
Presidente Perron.
Presidente - Passiamo all'esame dell'articolato, ricordo che
questa proposta ha avuto il parere favorevole delle Commissioni II
e IV all'unanimità.
Pongo in votazione l'articolo 1:
Consiglieri presenti, votanti e favorevoli: 31
Il Consiglio approva all'unanimità.
Presidente - Pongo in votazione l'articolo 2:
Consiglieri presenti e votanti: 30
Favorevoli: 27
Contrari: 3
Il Consiglio approva.
Presidente - Pongo in votazione l'articolo 3:
Consiglieri presenti e votanti: 30
Favorevoli: 27
Contrari: 3
Il Consiglio approva.
Presidente - Pongo in votazione l'articolo 4:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 5:
Consiglieri presenti, votanti e favorevoli: 30
Il Consiglio approva all'unanimità.
Presidente - Pongo in votazione la legge nel suo complesso:
Consiglieri presenti: 29
Votanti e favorevoli: 26
Astenuti: 3 (Bortot, Squarzino Secondina, Venturella)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK