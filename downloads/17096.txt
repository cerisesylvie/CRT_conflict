Consiglio Regionale della Valle d'Aosta - Oggetto del Consiglio n. 449 del 24 febbraio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 449 del 24 febbraio 1999 - Resoconto
SÉANCE DU 24 FÉVRIER 1999 (APRÈS-MIDI)
OGGETTO N. 449/XI Notizie in merito ai lavori di trasformazione
dell'ex Cinema Splendor di Aosta in auditorium. (Interpellanza)
Interpellanza Appreso dagli organi di stampa che sarebbero
imminenti le procedure per appaltare i lavori inerenti la
trasformazione dell'ex Cinema Splendor di Aosta in Auditorium; che
tale opera una volta terminata avrà due sale con capienza di 650
posti la prima e 150 la seconda;
i sottoscritti Consiglieri regionali
Interpellano
L'Assessore al Territorio, Ambiente e Opere pubbliche per
sapere:
- se nell'ambito della progettazione siano stati consultati
degli esperti in acustica e - nel caso positivo - quali siano stati
i pareri in merito;
- e la progettazione, oltre alla ristrutturazione dell'edificio,
abbia considerato e affrontato anche i problemi dei parcheggi per
il pubblico e per gli operatori della struttura;
- entro quali tempi si prevede l'agibilità della struttura;
- se siano già ipotizzati i criteri di gestione e, comunque, a
quanto ammontino le stime circa i costi della stessa.
F.to: Frassy - Tibaldi
Président La parole au Conseiller Frassy.
Frassy (FI) Abbiamo letto le dichiarazioni che ha fatto
l'Assessore Vallet nelle settimane scorse per quanto riguarda il
piano dei lavori pubblici che verrà, immagino, portato quanto prima
all'esame del Consiglio regionale.
Fra le varie opere di rilievo contenute in questo piano dei
lavori pubblici c'è anche la trasformazione dell'ex Cinema Splendor
di Aosta in auditorium, un progetto del quale si parla da parecchio
tempo e che, stando alle previsioni fatte dall'Assessore, dovrebbe
concretizzarsi quanto prima.
È positivo sicuramente il fatto che questa struttura venga
recuperata a quella che è una funzione attiva uscendo dal degrado
che ormai la stava accompagnando da parecchi anni. Vorremmo sapere
- questo è il senso dell'interpellanza - intorno a quale tipo di
valutazioni si è mossa la progettazione e di conseguenza quando
partiranno i lavori per l'appalto del rifacimento del Cinema.
Le considerazioni che facciamo sono queste: Aosta ha delle
esigenze che ad oggi sono insoddisfatte, nel senso che non c'è una
sala ad uso auditorium, ma non c'è nemmeno una sala che abbia una
capienza significativa. Soltanto quest'oggi, sentendo il notiziario
di Rai 3 delle ore 14,00 abbiamo appreso come nei progetti di
un'altra Amministrazione comunale, quella di Saint-Vincent, ci sia
la creazione di una sala da 800 posti.
L'ex Cinema Splendor - stando almeno a quelle che sono le
previsioni progettuali che poi potrebbero essere cambiate in corso
d'opera - andrà a costituirsi in due sale, una da 650 posti e una
da 150 posti; la sala da 650 posti all'incirca ha la capienza
dell'attuale e unico cinema rimasto anche con funzioni di teatro,
il Giacosa, e sappiamo come la capienza del Giacosa sia
insufficiente rispetto a quelle che sono le esigenze non tanto
cinematografiche della città di Aosta, quanto a quelle esigenze che
determinati momenti culturali e di intrattenimento teatrale possono
comunque comportare con afflussi che il Giacosa stesso non riesce
ad ospitare.
Di conseguenza ci domandiamo come prima riflessione quali sono i
motivi dei 650 posti rispetto a previsioni fatte a Saint-Vincent su
una realtà sicuramente più contenuta dal punto di vista delle
dimensioni e delle esigenze a capienze maggiori come sono gli 800
posti.
Un altro aspetto che riteniamo molto importante per il tipo di
destinazione che dovrà avere questa sala è il discorso
dell'acustica perché gran parte delle rappresentazioni teatrali e
delle rappresentazioni più generali e musicali che si svolgono in
questa Regione sono fortemente penalizzate dalla pessima acustica
delle varie sale che le ospitano improvvisandosi a funzioni che,
non essendo state predisposte "ab origine", danno degli esiti che
influiscono negativamente anche su quella che dovrebbe essere la
piacevolezza della rappresentazione stessa.
Ecco che se la destinazione di questo Cinema ristrutturato è
quella di auditorium, sarebbe opportuno capire se sono state fatte
delle valutazioni in questo senso e quale tipo di rispondenze hanno
dato queste valutazioni ovvero se la destinazione che gli si vuole
dare è compatibile con la struttura o se verranno fatti dei lavori
per renderla compatibile.
Il secondo aspetto, che però non è un secondo aspetto ed è un
po' il limite di tante opere pubbliche che recentemente sono state
effettuate sul territorio del Comune di Aosta, è il non considerare
quello che è l'impatto della struttura con la mobilità urbana.
Abbiamo visto come l'Assessorato della sanità si sia insediato
in via de Tillier, una via pedonale, senza preoccuparsi dei
problemi di accesso non solo di chi vi lavora, ma anche degli
utenti; abbiamo visto come il problema Biblioteca regionale non sia
stato agganciato a considerazioni di sosta e di parcheggio; abbiamo
visto come l'ipotesi - ed è passata in quest'aula - che ormai è un
progetto di recupero dell'ex Albergo Alpino per Finaosta sia stato
sganciato in maniera abbastanza diretta dalla problematica dei
parcheggi salvo un riferimento sulla Piazza Cavalieri di Vittorio
Veneto che è comunque un'ipotesi che vedremo se partirà in
parallelo e se riuscirà a coprire determinate esigenze; un
auditorium è evidente che ha necessità di avere un punto di
riferimento per la sosta e diventa difficile pensare che il punto
di riferimento della sosta possa essere data dalla Piazza della
Repubblica che ormai deve assolvere a parecchie altre sorti, fra
cui biblioteca, assessorato che si trova in quella zona e via
dicendo.
L'altra riflessione che poniamo all'attenzione del Consiglio e
alla risposta dell'Assessore riguarda i tempi, ma soprattutto i
costi. Non sappiamo se sia già stata ipotizzata una qualche forma
di gestione, auspichiamo che l'ipotesi della forma di gestione
abbia il presupposto in quelli che saranno i costi di gestione, i
quali di conseguenza devono essere ipotizzati nella fase della
progettazione perché è evidente che la struttura, una volta
realizzata, sarà per certi versi prigioniera di quell'impostazione
che obbligherà l'ente gestore ad assumersi determinati costi
piuttosto che altri.
Anche qui abbiamo avuto esperienze poco positive, mi riferisco
al Palazzetto dello sport di Courmayeur, mi riferisco ad altri
esempi che ci sono sulla città di Aosta, mi riferisco a tutte
quelle opere pubbliche belle forse a vedersi dall'esterno, ma
difficili da gestirsi una volta aperte.
Queste sono una serie di riflessioni che riteniamo sia
importante porre in quest'aula per capire effettivamente quale sarà
il destino di quella struttura, ma il riflesso che quella struttura
avrà sulla città e sull'amministrazione che dovrà comunque
gestirla.
Président La parole à l'Assesseur au territoire, environnement
et ouvrages publics, Vallet.
Vallet (UV) Non voglio deludere le aspettative del Consigliere
Frassy, ma anticipo che mi limiterò a rispondere alle questioni che
sono poste nell'interpellanza.
Buona parte delle premesse che il Consigliere ha fatto sono
ampiamente condivisibili e sono le preoccupazioni che hanno trovato
risposta in un voluminoso ed approfondito studio di fattibilità che
l'Amministrazione ha fatto prima di procedere all'affido della
progettazione della struttura, progettazione che è stata affidata a
tre professionisti di Aosta che, per quanto riguarda la parte
acustica, hanno fatto riferimento all'Arch. Rosario Trovato,
esperto di acustica e tecnologia teatrale di Padova che dispone di
un curriculum - che non andrò a leggere, ma che potrò consegnare al
Consigliere - di notevolissima ampiezza e al di sopra di ogni
discussione circa la professionalità.
Il professionista non ha espresso una valutazione o un parere
rispetto alle soluzioni, ma ha partecipato alla definizione delle
soluzioni che sono state poi messe a punto con la progettazione
definitiva.
Per quanto riguarda il problema parcheggi, la progettazione non
ha tenuto conto del problema in relazione al fatto che la scheda
riferita all'unità di intervento n. 31 del piano regolatore di
Aosta non fa alcun riferimento a particolari prescrizioni per
quanto riguarda la verifica degli standard urbanistici per la
dotazione di posti auto, verde eccetera.
C'è da sottolineare che l'oggetto della progettazione non
costituisce una novità rispetto alla destinazione del fabbricato;
si tratta in effetti di un ritorno alle origini e dal punto di
vista della capienza, del numero di posti, se vogliamo è inferiore
rispetto alla dotazione passata.
Vero è che il progetto prevede un ampliamento volumetrico di una
certa consistenza in relazione al quale è necessario provvedere ad
una variante per risolvere i problemi di compatibilità urbanistica.
Questo problema pensiamo di risolverlo, abbiamo preso gli opportuni
contatti e abbiamo definito gli opportuni accordi con
l'Amministrazione comunale di Aosta con il raggiungimento di
un'intesa ai sensi della legge n. 11/98, intesa nella quale noi
come Amministrazione regionale andremo a impegnarci a cofinanziare
la realizzazione di un certo numero di posti auto che verranno
realizzati nel futuro parcheggio che verrà costruito dal Comune di
Aosta in zona F8.
Questo per seguire la logica condivisibile scelta dal Comune di
Aosta di cercare di attestare il traffico e la sosta al di fuori
del perimetro delle mura romane e per consentire anche la
realizzazione di un piano di recupero e di valorizzazione di via
Festaz che è allo studio dell'Amministrazione di Aosta.
Per quanto riguarda i tempi che si prevedono per avere la
struttura agibile, è prematuro dirlo adesso. Posso dire che la
progettazione definitiva prevede 720 giorni necessari per la
realizzazione dell'opera; posso dire che l'opera è stata inserita
nel programma operativo dei lavori pubblici dell'Amministrazione
per il 1999; se come prevedo i tempi per l'intesa richiederanno non
più di 3 mesi, massimo 4 mesi, se la definizione della
progettazione esecutiva avverrà, come sta avvenendo, nei prossimi
2-3 mesi, posso dire che alla fine del primo semestre di quest'anno
dovremmo essere nelle condizioni di deliberare l'appalto dei
lavori.
Rispetto quindi a tempi certi di realizzazione è difficile dare
dei riferimenti più esatti di questi. Certo è, lo ha detto anche il
Consigliere Frassy, che a questo punto la realizzazione è da
considerare vicina e a portata di mano, per cui credo che
l'obiettivo diventi sempre più realistico e conseguibile.
Per quanto riguarda i criteri di gestione e le stime rispetto ai
costi della stessa, qui il riferimento è ancora una volta allo
studio di fattibilità, studio che ipotizzava, facendo riferimento a
quattro strutture analoghe in termini di dimensioni, di
destinazione e anche di bacino di utenza, due strutture gestite
direttamente dalle amministrazioni e mi rivolgo al Teatro comunale
di Carpi e al Teatro Alessandro Bonci di Cesena e due strutture
invece affidate alla gestione di aziende speciali costituite ad hoc
dalle amministrazioni per la gestione di strutture analoghe. Una è
a Thonon Les Bains, la Maison des loisirs e l'altra è l'Azienda
Teatrale Alessandrina di Alessandria.
I riferimenti che sono stati fatti portano a dire - dispongo di
cifre che risalgono al 1994 - che i costi di gestione di queste
strutture sono di una certa consistenza e vanno dai 2,5 ai 3,5
miliardi all'anno; i ricavi che si possono ottenere vanno al
massimo a coprire una parte delle spese di gestione, in tutti i
casi è necessario un intervento pubblico consistente che può andare
nel migliore dei casi al 58 percento del budget complessivo
necessario fino al 69 percento per un caso di questi.
La Giunta regionale non ha ancora approfondito quali saranno i
criteri e i metodi di gestione della costruenda struttura;
prenderemo decisioni puntuali evidentemente con il nascere e il
progredire dei lavori.
Président La parole au Conseiller Frassy.
Frassy (FI) Ho ascoltato con attenzione la risposta articolata
dell'Assessore, risposta che peraltro non ha completamente fugato
le perplessità espresse nelle domande poste nell'interpellanza. Non
le ha fugate perché se per l'acustica l'Assessore ci ha, seppure in
maniera sintetica, tranquillizzato e di conseguenza ne prendiamo
piacevolmente atto, per quanto riguarda i problemi e dei parcheggi
e della gestione e soprattutto dei costi, abbiamo la sensazione che
su questo fronte bisognerà fare ulteriori approfondimenti per
evitare il rischio di avere situazioni ingestibili ossia situazioni
in cui, una volta realizzata la ristrutturazione della struttura,
ci si trova nella situazione di doverla chiudere per i noti
problemi legati ai costi.
Vorrei aprire una riflessione, sulla quale chiederei
all'Assessore di ritornare sull'argomento con delle comunicazioni
in commissione o comunque nel corso dei prossimi dibattiti
consiliari, non possiamo ignorare quella che è una caratteristica
di questa Regione e di quest'Amministrazione, cioè il fatto di
avere per certi versi istituito più che la sponsorizzazione, direi
la gestione di quel fenomeno noto come Saison culturelle.
La Saison comporta una serie di problemi e di oneri; i problemi,
come dicevo prima, sono quelli della capienza e gli oneri per certi
versi sono paradossali, se pensiamo che il Teatro Giacosa è
struttura pubblica anche se appartenente ad altra amministrazione
pubblica, ovvero al Comune di Aosta, e se pensiamo che
l'Amministrazione regionale per poter avere quei locali deve
stipulare convenzioni onerose con la gestione privata data dal
Comune, è evidente che, nel momento in cui parte un'operazione tipo
questa del Cinema Splendor, dovrebbe essere responsabilità - e
guardo anche l'Assessore Pastoret - ed interesse di
quest'Amministrazione dire che con quest'operazione viene ad essere
chiusa l'esperienza del Giacosa perché pessima dal punto di vista
acustico.
Infatti la trasformazione infausta ed infelice di quello che era
un piccolo teatro con palchi in questa brutta sala cinematografica
sicuramente ha penalizzato anche le rappresentazioni che vi sono
state. E poi dal punto di vista degli oneri che sostiene
quest'Amministrazione per poter rappresentare e per poter
sviluppare quella che è la Saison culturelle.
E allora ecco che ho delle perplessità quando si dice 650 posti
perché - e l'Assessore Pastoret lo sa meglio di chi lo vede da
fuori - 650 posti non sono quelli necessari a poter gestire in
prospettiva una Saison che consenta, oltre agli abbonamenti, la
vendita al botteghino.
Noi qui siamo nel paradosso che se non si ha l'abbonamento in
tasca, i biglietti in vendita sono esauriti prima ancora che il
botteghino sia aperto, allora l'ipotesi del Cinema Splendor
dovrebbe tenere in considerazione questi aspetti che sono
nell'interesse e della collettività e dell'Amministrazione.
Perciò noi sottolineiamo quest'aspetto particolare, lo lasciamo
alla riflessione della Giunta e degli Assessori preposti e
ritorneremo prima dei tempi che servono a chiudere l'esecutivo
progettuale e ad affidare gli appalti, tempi che l'Assessore Vallet
ci ha comunicato perché ci sia non dico un ripensamento, ma una
riflessione sull'opportunità di adattare quest'impostazione anche
alle altre esigenze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK