Consiglio Regionale della Valle d'Aosta - Oggetto del Consiglio n. 1894 del 9 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1894 del 9 marzo 2016 - Resoconto
OGGETTO N. 1894/XIV - Approvazione di mozione: "Impegno per
la rimborsabilità, da parte del servizio sanitario regionale, dei
farmaci prescritti per gli impieghi terapeutici previsti dal
decreto del Ministro della salute del 9 novembre 2015".
Viérin M. (Presidente) -
Punto n. 40 dell'ordine del
giorno. La parola al collega Cognetta.
Cognetta (M5S) -
Grazie Presidente.
Questa mozione parte da un decreto ministeriale che è quello
citato, distribuito il 9 novembre dell'anno scorso, dove
sostanzialmente si prevede l'uso della cannabis a fini terapeutici
e attraverso questo decreto si danno delle indicazioni a livello
nazionale. Lo stesso è stato poi ripreso dall'Azienda USL e
distribuito a tutte le farmacie territoriali, nel quale appunto si
declinano le modalità e le possibilità date ai cittadini di poter
accedere a tali farmaci. In questo modo abbiamo fatto un passo
avanti verso l'utilizzo di alcuni farmaci che permettono in ultima
istanza di risolvere problemi ad ammalati che hanno malattie
invalidanti molto importanti e che sostanzialmente quando accedono
all'utilizzo di questi farmaci, vi accedono nel momento più critico
del loro percorso di malattia.
Chiaramente questo non risolve il problema fondamentale che è il
costo di tali farmaci, che è piuttosto importante e oneroso e,
quando bisogna accedervi, chiaramente si rivela un problema enorme,
perché io per tutto il mio decorso della malattia sono stato
sostenuto, poi arriva un momento in cui questa diventa molto acuta
e, di conseguenza, a quel punto mi accorgo che devo pagare tali
farmaci. Da qui la mozione che impegna il Governo regionale a far
sì che, entro 90 giorni, che è un termine che noi abbiamo dato che
ci sembra ragionevole, diciamo entro un tempo ragionevole, si possa
ammettere a rimborsabilità anche questi farmaci. In questo modo
risolviamo anche il problema relativo alla parte economica che è
molto importante e soprattutto diamo una risposta a tutti quei
malati di malattie piuttosto importanti che hanno poi un doppio
peso: sia quello della malattia che quello economico. In questo
modo facciamo anche un passo avanti rispetto al miglioramento e
alla non demonizzazione di questi farmaci, che ovviamente non hanno
nulla a che vedere con le droghe e con tutto quello che ne
consegue. Aspetto quindi le indicazioni del Governo. Grazie.
Presidente -
La parola all'Assessore Fosson.
Fosson (UV) -
Grazie.
Intervengo prima della chiusura della discussione perché il
Governo e la maggioranza hanno deciso di accogliere questa mozione
per l'uso terapeutico dei farmaci, soprattutto sulla loro
rimborsabilità. Nell'impegno c'è scritto: "vengano prescritti
secondo le modalità e gli impieghi terapeutici previsti dal decreto
ministeriale sopracitato". Il decreto ministeriale finalmente fissa
delle norme, con cinque punti molto precisi per casi molto gravi,
contemplando anche gli effetti secondari che non sono molto
conosciuti, imponendo un percorso. Non tutte le Regioni che avevano
legiferato sono d'accordo su come venga prescritto il farmaco.
Secondo noi, siccome i cinque punti parlano soprattutto di "dolore
ribelle", pensiamo che il primo prescrittore debba essere proprio
il centro della terapia del dolore, e che poi nel piano terapeutico
possa anche essere incluso il medico di famiglia. Il Decreto
prevede anche di monitorare gli effetti, dove fare il primo
trattamento, per cui siamo d'accordo sicuramente sulla
rimborsabilità. Abbiamo previsto una delibera che vada a normare
tutto questo anche per una sicurezza del paziente. Tra l'altro,
bisognerà anche che qualcuno informi che, quando si prendono questi
farmaci, non si può guidare, eccetera. Il decreto dice anche: "in
attesa che la cannabis sia prodotta dal Ministero, cioè
dall'Istituto chimico di Firenze", per cui siamo d'accordo sulla
rimborsabilità per mettere in piedi in modo corretto tutto questo
percorso. Per essere precisi e corretti, accettiamo la mozione,
chiediamo soltanto di spostare il periodo da 90 giorni a 120
proprio per arrivare ad una sicurezza di percorso. Grazie.
Presidente -
La parola al collega Fabbri.
Fabbri (UVP) -
Grazie Presidente.
Condividiamo profondamente questa mozione che abbiamo presentato
insieme ai nostri colleghi, perché per noi è il modo di dare la
possibilità per poter dare un'ulteriore importante arma terapeutica
che può aiutare veramente questi pazienti molto gravi, può aiutarli
ad affrontare dignitosamente una parte difficilissima della loro
esistenza, della loro vita e poter dare così ancora più dignità a
questa fase difficile che stanno attraversando. È un farmaco che
interviene dove gli altri farmaci falliscono, quindi diciamo che è
un farmaco di ultima istanza che verrà prescritto chiaramente a
ragion veduta da chi è in grado di capire quando questo farmaco
potrà essere prescritto e in quale condizione, per cui non ha
nessun rischio di dipendenza, nessun rischio di essere usato
impropriamente, perché è un farmaco che è ben delimitato nel suo
uso dalla legge e riguarda questi pazienti che hanno veramente
bisogno di un apporto che possa fare in modo che la loro vita possa
avere una fase dignitosa, con il dono che possa essere controllato.
Ringrazio l'Assessore, il Governo e tutta la maggioranza che
accettano e condividono con noi quest'esigenza.
Per quanto riguarda i tempi, sarà il proponente poi a vedere se
è il caso, per noi può anche andare bene. Tenete solo presente che
ci sono già parecchie persone qui in Valle d'Aosta che usano questa
terapia, per cui più i tempi sono accelerati e meglio è.
Grazie.
Presidente -
Grazie collega Fabbri. La parola alla
collega Morelli.
Morelli (ALPE) -
Merci Président.
Avevamo invitato il Governo già nella scorsa legislatura ad
affrontare il problema delle terapie attraverso la cannabis e
all'epoca avevamo trovato delle resistenze, perché, contrariamente
a ciò che avevano già fatto altre Regioni - penso alla Toscana ma
anche ad altre Regioni che avevano già adottato la possibilità di
utilizzare queste terapie -, la nostra Regione aveva ritenuto non
utile in quel momento l'adozione di queste terapie. Ci arriviamo
quindi adesso dopo un intervento ministeriale che riteniamo
assolutamente opportuno e quindi apprezziamo, anche se tardiva, la
decisione da parte del Governo regionale di prevedere la
rimborsabilità di queste terapie, quindi naturalmente noi
sosteniamo convintamente questa mozione.
Presidente -
Grazie. Altri chiedono la parola? La parola
al collega Cognetta.
Cognetta (M5S) -
Grazie Presidente.
Mi sembra di capire, Assessore, che prima dell'estate, quindi
prima della pausa estiva, 120 giorni sia il tempo massimo per
arrivare alla rimborsabilità del farmaco, quindi per noi, per i
proponenti non ci sono problemi e quindi se vogliamo fare questa
modifica da 90 a 120 giorni, per noi è accettata. Finalmente
cominciamo questo percorso che noi continueremo a monitorare e,
qualora vedremo che ci sono delle cose che magari non
funzioneranno, che si potranno migliorare, saremo giustamente
pronti a dirglielo e a far sì che le cose vengano cambiate e
migliorate nell'interesse dei cittadini con questi problemi.
Grazie.
Presidente -
Grazie collega Cognetta. Chiudiamo la
discussione generale. Qualcuno vuole intervenire per dichiarazione
di voto? Non ci sono interventi, quindi ricapitolo che il testo che
metterò in votazione cambia essenzialmente nel deliberato con,
anziché "entro 90 giorni", "entro 120 giorni". Dichiaro aperta la
votazione sul testo così emendato. La votazione è chiusa.
Presenti: 32
Votanti: 32
Favorevoli: 32
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK