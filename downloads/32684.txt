Consiglio Regionale della Valle d'Aosta - Oggetto del Consiglio n. 1307 del 15 luglio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1307 del 15 luglio 2010 - Resoconto
OGGETTO N. 1307/XIII - Inizio della discussione congiunta del
rendiconto 2009 e dell'assestamento del bilancio 2010.
Président
- Avant d'aborder le point à l'ordre du jour,
je vous annonce qu'a été déposée une proposition d'ordre du jour
reliée à l'objet n° 95: "Testo unico in materia di interventi
economici di sostegno e promozione sociale. Abrogazione di leggi
regionali".
Collègues, comme d'habitude on fera une discussion unique et
après il y aura une votation distincte.
La parole au rapporteur, le Conseiller Rosset.
Rosset (UV)
- Merci, M. le Président.
Chers collègues, l'analyse du compte générale et du rajustement
du budget prévisionnel de la Région nous offre l'opportunité à
cette époque de l'année de vérifier l'état des lieux par rapport
aux ressources engagées et à la réalisation des interventions
programmées. Il s'agit de deux instruments financiers par lesquels
nous pouvons faire le point de la situation sur l'action politique
et administrative du Gouvernement régional suite aux décisions qui
ont été assumées par le vote de notre Assemblée. Tout comme le
budget prévisionnel et la loi de finances, le compte général et le
rajustement du budget représentent deux moments parmi les plus
saillants de la vie administrative et économique de notre région,
en considération aussi de l'importance des chiffres et des
interventions qui donnent de la substance à ces deux mesures
législatives.
Sarebbe, tuttavia, miope da parte del relatore limitarsi alla
"routine", alla quale peraltro dedicherò debitamente una parte
della mia relazione, in ossequio al ruolo di illustrazione e
spiegazione del provvedimento a beneficio dei colleghi e della
popolazione, essendo, comunque sia, questa materia finanziaria
estremamente ostica e tecnicistica.
Ricordo che questo rendiconto è l'ultimo rendiconto adottato
secondo le regole novellate dalla riforma dell'ordinamento
contabile della Regione introdotte con la legge regionale n.
30/2009 ad agosto dello scorso anno. L'esame di questi due disegni
di legge non può prescindere dal contesto socio-economico attuale e
dagli interventi legislativi che si profilano sullo scenario
politico ed economico nazionale. Questo passaggio del tutto usuale
nel contesto complessivo e annuale della manovra finanziaria per il
2010 avviene quest'anno in un duplice contesto: federalismo fiscale
e decreto legge in materia economico-finanziaria (una sorta di
finanziaria suppletiva). Per cui se l'articolato nel suo insieme
può inquadrarsi nel solco della normalità - la finanziaria
regionale tiene infatti conto dell'assestamento a completamento di
decisioni gia assunte - quest'anno non si può in premessa non
rimarcare la delicatezza della situazione con il rischio del venir
meno di determinate certezze.
Il contesto nazionale e internazionale, già caratterizzato dalla
crisi e, al di là della manovra economica in atto, con
all'orizzonte l'avvicinarsi di una riorganizzazione dello Stato
italiano in senso federale, sicuramente richiederà particolari
sacrifici anche alla Regione Valle d'Aosta. La crisi "morde" anche
nella nostra regione come mostrato da diversi indicatori e già oggi
dobbiamo guardare al futuro, consapevoli della necessità di
un'azione compartecipata agli sforzi di risanamento; proprio per la
delicatezza di questa fase, sarà importante proseguire quel cammino
di collaborazione e di stretto contatto tra i Parlamentari
valdostani, l'Esecutivo regionale, il Consiglio regionale e la II
Commissione per capire se e come questo momento difficile potrà
incidere non solo ovviamente, come è nostro interesse, sulla
"tenuta" della nostra economia, ma anche sulla fiscalità e, di
conseguenza, sugli introiti del nostro riparto fiscale. Occhio di
riguardo che deve ovviamente tenere conto delle novità, non si può
non citare - ma immagino che risulterà qualcosa dal dibattito
odierno - la sempre esistente preoccupazione sulla rigidità del
"patto di stabilità", che congela anche nel nostro bilancio
cospicue risorse finanziarie, che avrebbero certo il vantaggio di
movimentare l'economia e di consentire investimenti utili e
necessari.
Il rendiconto generale dell'anno 2009 presenta complessivamente
un avanzo di amministrazione di circa 277.000.000 di euro, con una
contrazione di circa 125.000.000 rispetto al 2008 quando l'avanzo
era di 402.000.000. Nella gestione di competenza, ovvero la
differenza tra le entrate accertate e le spese impegnate al 31
dicembre 2009 fa registrare un risultato negativo di 239.000.000 di
euro, ampiamente compensati dall'avanzo di amministrazione
dell'esercizio 2008 applicato al bilancio 2009 comportando un
avanzo di gestione della competenza di 159.000.000. Il risultato
d'amministrazione è spiegato dall'avanzo di competenza (pari a 159
milioni di euro) a cui si aggiunge il risultato della gestione dei
residui.
Per quanto riguarda la parte entrate, dall'analisi del
rendiconto emerge che complessivamente le previsioni definitive del
2009 superano del 10 per cento la previsione iniziale, ciò è dovuto
in gran parte all'iscrizione dell'avanzo di amministrazione
dell'esercizio 2008. Questo aumento non si traduce in una maggiore
disponibilità di risorse in quanto l'avanzo di amministrazione non
ha una dimensione di cassa e il mutuo non è stato attivato. Le
risorse su cui la Regione può contare fanno riferimento agli
accertamenti che appaiono in lieve calo rispetto all'anno 2009
(esattamente il -3,49 per cento); questo è dovuto principalmente al
nuovo riparto tra la Casa da gioco e la Regione e all'esenzione del
25 per cento del carico IRAP. La capacità di riscossione, rispetto
agli accertamenti finali, si è attestata attorno al 77 per cento,
in leggero miglioramento rispetto all'anno precedente quando si
assestò al 76 per cento, confermando il netto miglioramento
rispetto all'anno 2008.
Passando al versante delle spese, va evidenziato lo scostamento
complessivo tra previsioni iniziali e definitive, al netto delle
contabilità speciali, del 14,5 per cento, laddove gli impegni
rappresentano quasi 1'88,5 per cento delle previsioni definitive.
La capacità di pagare, vale a dire la capacità di concludere
l'intero procedimento della spesa nel corso dell'esercizio,
registra un miglioramento rispetto all'anno precedente con un
rapporto tra somme impegnate e somme pagate che passa dal 72,72 per
cento al 73,19 per cento.
I residui attivi, relativi agli esercizi precedenti e in carico
al 1° gennaio 2009, ammontano a circa 1.218.000.000 di euro. Il 50
per cento di tale importo è stato riscosso nel corso del 2009,
mentre 1'1 per cento è stato eliminato per accertata insussistenza
o inesigibilità. Resta da riscuotere quasi il 49 per cento del
volume dei crediti, che risulta equivalente a 600.000.000 di euro
circa, che sono riferiti in massima parte al titolo primo, ossia
alle quote del riparto fiscale.
Per quanto riguarda invece i residui passivi, al 1° gennaio 2009
risultano pari a 922.000.000 di euro circa e di questi quasi il
39,8 per cento è stato pagato durante la gestione 2009. Sono stati
trasferiti all'esercizio 2010 quasi il 47 per cento di tali residui
e sono stati eliminati per perenzione amministrativa quasi il 9,5
per cento. Il volume dei residui passivi nell'esercizio finanziario
2009 ha registrato una diminuzione rispetto all'anno precedente di
circa 22.000.000.
Sui redditi attivi e passivi credo che i revisori dei conti
potranno sicuramente approfondire la problematica, avendo fatto un
attento lavoro di ricognizione.
Proseguendo, per quanto riguarda il disegno di legge n. 98,
relativo alla destinazione dell'avanzo di amministrazione,
l'obiettivo degli interventi adottati è quello di favorire un
utilizzo corretto e coerente delle risorse adeguando alcuni
stanziamenti alle effettive esigenze di spesa emerse
successivamente all'approvazione del bilancio 2010. La finalità è
quella di destinare l'avanzo di amministrazione registrato in
seguito alla chiusura dell'esercizio finanziario del 2009; nel
contempo si apportano le modifiche alle disposizioni legislative in
vigore per un adeguamento delle spese previste a bilancio rispetto
agli obiettivi stabiliti in precedenza.
Sono 3 i capi in cui si articola questo disegno di legge
regionale, per complessivi 38 articoli.
Il capo I rettifica la consistenza dei residui attivi e passivi
e aggiorna il fondo iniziale di cassa, mentre il capo II
rappresenta di fatto la manovra finanziaria con la quale si
accompagna l'assestamento di bilancio di previsione per l'anno
finanziario 2010 e con cui si adeguano le autorizzazioni di
bilancio agli obiettivi di politica economico-finanziaria. È invece
il capo III ad occuparsi della determinazione della variazione al
bilancio di previsione 2010 e per il triennio 2010/2012. L'avanzo
di amministrazione dell'esercizio finanziario 2009 è di 277.000.000
di euro, a cui si aggiunge un'autorizzazione alla sottoscrizione di
un prestito di 143.000.000 nel triennio, di cui 45 nel 2010. La
serie di interventi che stiamo analizzando mettono a disposizione
risorse in settori determinanti per il sistema socio-economico
valdostano e che consentono un'articolazione della spesa capace di
produrre risultati significativi e facilmente valutabili dalla
popolazione.
Non citerò tutti gli interventi, ma scorrendo brevemente i
principali settori toccati dalla manovra di assestamento, vanno
sottolineati in particolare i seguenti interventi:
- l'impegno, in questo momento di particolare crisi economica,
nel sostegno alle famiglie e alle imprese attraverso lo
stanziamento di 20 milioni nei fondi di rotazione per i mutui; a
questi si aggiunge il rifinanziamento delle leggi regionali n.
1/2009 e n. 4/2010 a sostegno dei costi dell'energia elettrica per
le utenze domestiche;
- simile impatto avrà l'aumento di 1.900.000 di euro del piano
regionale di politica sociale;
- nell'ambito del settore "Sviluppo economico regionale" per gli
interventi di ricerca e sviluppo nel settore industriale di cui
alla legge regionale n. 84/1993 sono assegnati 5.000.000 e nel
settore dell'energia viene rifinanziata la legge regionale n.
3/2006, che prevede incentivi per gli investimenti finalizzati
all'uso razionale dell'energia, con circa 2.300.000;
- il piano di interventi concernenti le strutture scolastiche
trova un finanziamento di 88.000.000 di euro in sette anni;
- inoltre, particolare attenzione è rivolta agli enti locali:
infatti l'articolo 5 ridetermina l'ammontare delle risorse
finanziarie destinate al settore della finanza locale per l'anno
2010 attraverso l'utilizzo della quota ad esso vincolata
dell'avanzo di amministrazione 2009 pari a 18.300.000 di euro.
Con l'adozione di questi due provvedimenti finanziari prosegue
il percorso già tracciato in precedenza con l'approvazione del
bilancio di previsione e della legge finanziaria nel solco del
programma di legislatura, che rimane il nostro costante punto di
riferimento e che orienta l'azione politico-amministrativa nel
rispetto delle esigenze e dei bisogni manifestati dalla popolazione
valdostana.
Termino questo intervento con la consapevolezza di aver trovato
oggi una conferma delle indicazioni già tracciate in sede di
bilancio e di finanziaria, per proseguire con rinnovato impulso il
cammino del programma che la maggioranza si è data per mettere in
campo strumenti improntati al realismo, in quanto devono
necessariamente fare i conti con le contingenze derivanti da una
situazione economica generale che purtroppo continua ad offrire
segnali poco incoraggianti anche e soprattutto sotto il profilo
dell'occupazione. Proprio in tale prospettiva, va ribadita
l'importanza di sostenere in termini sostanziali i settori
produttivi con mezzi e risorse adeguate con l'obiettivo generale di
favorire la crescita della produttività oltre che dei livelli
occupazionali e in definitiva per garantire migliori condizioni di
vita e di lavoro ai cittadini valdostani. Grazie.
Président
- La parole au Conseiller Salzone pour
illustrer le rapport des réviseurs aux comptes.
Salzone (SA-UdC-VdA)
- Grazie, Presidente. Prima di
sintetizzare la relazione dei revisori dei conti, voglio
ringraziare i colleghi che hanno contribuito assieme alla struttura
che ha collaborato in modo particolare sia sulla metodologia, sia
sull'analisi dei dati che abbiamo ricercato. Vorrei fare in modo
particolare un ringraziamento ai colleghi Chatrian e Crétaz, ci
siamo riuniti per l'esame del rendiconto generale per l'esercizio
finanziario del 2009 e in forza del mandato ricevuto dal Consiglio
regionale con delibera n. 1064 in data 24 febbraio 2010. Abbiamo
adottato una duplice metodologia di controllo basata sia sul
controllo delle procedure, sia sul controllo delle operazioni.
Per quanto riguarda il controllo delle procedure di spesa,
abbiamo analizzato le varie fasi della procedura dei pagamenti,
mentre per il controllo delle operazioni sono stati estratti a
campione due mandati per ciascuno dei seguenti ambiti di spesa:
finanza locale, in particolare gli interventi concernenti il Fondo
per speciali programmi di investimento; contributi per il commercio
previsti dalla legge n. 19; contributi per il manto di copertura in
losa dei tetti previsti dalla legge n. 13; contributi per gli
impianti a fune previsti dalla legge n. 8. Inoltre, per quanto
riguarda la parte entrata, sono stati esaminati a campione 4
residui attivi. Per ciascuna operazione estratta è stata verificata
la correttezza delle procedure utilizzate ed è stata esaminata
tutta la documentazione concernente le fasi dell'entrata e della
spesa.
Come revisori, quindi, abbiamo esaminato gli atti e i documenti
presentati a corredo del rendiconto generale per l'esercizio
finanziario 1° gennaio-31 dicembre 2009 redatto dall'Assessorato
del bilancio e, in particolare, la documentazione descritta nella
premessa. Abbiamo riscontrato la regolarità di tali atti e
documenti, abbiamo esaminato in particolare il conto del Tesoriere
corredato dalle reversali di incasso e dai mandati di pagamento,
con le relative documentazioni. Abbiamo constatato che gli
ordinativi di incasso riscossi corrispondono al totale delle
riscossioni e che i pagamenti corrispondono all'ammontare dei
mandati pagati ed emessi in esecuzione dei relativi atti
amministrativi e contabili; abbiamo considerato che i mandati di
pagamento sono regolarmente documentati anche per quanto si
riferisce alle spese economali e alle spese per i pagamenti
indiretti effettuati tramite l'economo regionale.
Visto l'elenco analitico dei residui attivi e passivi, le
risultanze finali del rendiconto generale per l'esercizio
finanziario 1° gennaio-31 dicembre 2009 sono le seguenti: stato
patrimoniale tra attivo e passivo un attivo netto patrimoniale di
2.074.000.000; per quanto riguarda la situazione di cassa e
finanziaria:
- un fondo cassa alla chiusura dell'esercizio 2008 di
106.540.000;
- riscossioni effettuate nell'esercizio 2009 in conto competenza
e in conto residui per un totale di 1.813.900.000;
- pagamenti effettuati nell'esercizio 2009 in conto competenza e
conto residui per un totale di 1.703.000.000;
- un fondo cassa di chiusura dell'esercizio 2009 di
217.238.000;
- un ammontare dei residui attivi in conto competenza e in conto
residui di 960.000.000;
- un ammontare dei residui passivi in conto competenza e residui
di 900.000.000.
Queste voci producono un avanzo finanziario alla chiusura
dell'esercizio 2009 di 276.651.984 euro.
Considerato che le entrate sono state accertate rispetto alle
previsioni ammesse in relazione all'effettiva realizzazione degli
accertamenti stessi e che le spese risultano impegnate entro i
limiti degli stanziamenti complessivamente autorizzati e
considerato, inoltre, che alle maggiori spese accertate sui
capitoli di partite di giro fanno riscontro le corrispondenti
maggiori entrate sui relativi capitoli (evito di leggerli), tutto
ciò premesso, dalla verifica effettuata, reputiamo coerenti le
risultanze contabili derivanti dal conto consuntivo. Grazie.
Président
- J'ouvre la discussion générale.
La parole au Vice-président Chatrian.
Chatrian (ALPE)
- Grazie, Presidente. È sempre un momento
importante... i due momenti come sono stati già ampiamente detti
dal relatore... programmazione a fine anno legata al bilancio
triennale e
compte rendu
nell'anno successivo... primo
rendiconto della sua Giunta, Presidente Rollandin, vero e proprio.
Lo scorso anno quando abbiamo fatto qualche considerazione sul
rendiconto 2008... era un rendiconto non tutto suo, ma a cavallo
fra due legislature, anche se su qualche dossier qualcosa era
cambiato.
Una piccola premessa: ringrazio anch'io i colleghi che hanno
partecipato... abbiamo partecipato insieme alla stesura dei
revisori dei conti, procedura per la quale devo ringraziare gli
uffici e tutta la struttura dell'Assessorato, perché ci siamo visti
non solo più volte, ma abbiamo messo in campo una nostra piccola
procedura, visto il ruolo, vista l'importanza e visto cosa era
successo lo scorso anno in Consiglio regionale, abbiamo voluto
mettere nero su bianco cosa volevamo ottenere dagli uffici. A
campione abbiamo estratto il tutto e soprattutto su delle leggi ben
mirate, anche per capire come funziona la macchina, oltre al
discorso dei residui attivi e passivi e come la nostra macchina è
in grado di liquidare, ma non solo... la procedura in sé. Diciamo
che ci è servito a fare il punto della situazione, a vedere quanto
è complessa; ieri parlavamo di difficoltà e di complicazioni, di
difficoltà anche di relazione che c'è all'interno di ogni singolo
assessorato o fra i diversi assessorati. Il risultato è stato che
c'è un controllo vero e proprio da parte dell'assessorato
competente, ci sembra che ci sia quella procedura che porta ad
avere nell'Assessorato del bilancio il coordinamento dal punto di
vista finanziario sia nelle entrate, sia nelle spese. Avevamo
quindi un ruolo diverso, tant'è vero che la sintesi è stata
coerente alle risultanze che i tecnici e le strutture ci hanno
fornito.
Qualche considerazione su questo rendiconto, cercherò di fare
un'analisi soprattutto politica, quindi non citerò grandi cifre. Il
relatore ci ha illustrato molto bene in sintesi indubbiamente i
grandi numeri del nostro bilancio, numeri sempre molto cospicui e
interessati, ma molto frammentati che, messi insieme, sovente
dicono poco o nulla. Magari ogni tanto possiamo anche disgregarli
un po' per capire dove la nostra macchina è più lenta e dove la
politica è stata in grado di dare delle risposte o di invertire la
rotta. Presidente, sinceramente su questo rendiconto non vediamo il
cambio di marcia da lei auspicato l'anno scorso e due anni fa, lo
dico dal punto di vista politico, ma supportato anche dai numeri,
perché, se fosse solo una nostra esternazione, non servirebbe a
molto. Le diciamo questo, perché ci sembra in sintesi... poi le
virgole sono state dette bene: 0,38 percento in più la capacità di
spesa, 0,25 in meno per quanto riguarda altre poste, ma in sintesi
il risultato è simile al rendiconto 2008.
Dove possiamo fare degli approfondimenti, delle disgregazioni?
Li facciamo sulla capacità di spesa. Ieri più volte è stato detto:
"i tempi sono lunghi, dobbiamo semplificare i procedimenti"
.
Cerco di mettere in risalto solo due elementi - per non tediarvi -
sul discorso finanziario e sul discorso dei numeri, suddivido le
spese di investimento con le spese correnti. È stato detto che la
capacità di spesa di questa Amministrazione nel rendiconto 2009 è
intorno al 73 per cento, quindi ci sono circa 450.000.000 di euro
per i quali non riusciamo a terminare la procedura, di conseguenza
non si riesce a pagare. Un'altra cosa che l'Assessore ha detto in
quest'aula è che la nostra macchina è stata più brava in questi due
anni a liquidare nel momento in cui il tutto viene terminato. Torno
indietro, spese correnti: riusciamo a liquidare totalmente intorno
al 90 per cento, quindi la percentuale è molto più alta. Per quanto
riguarda le spese di investimento, impegniamo l'82-83 per cento di
quello che è stato messo a bilancio, una media abbastanza alta e si
riesce a pagare a malapena il 49 per cento sulle spese impegnate.
Questo ci dice che sul settore degli investimenti riusciamo a
terminare le procedure un po' meno del 50 per cento, più della metà
delle risorse inserite nel nostro bilancio e impegnate non
riusciamo a pagarle durante l'anno. Ci dice molto bene la tabella
disgregata dove questi soldi non riusciamo a farli arrivare
direttamente alle aziende: soprattutto nel settore di sviluppo
economico e nell'assetto del territorio e della tutela
dell'ambiente. Anche questi dati poi dovremmo disgregarli, perché
ci sono dei grandi lavori che sono diluiti nei diversi anni, ma la
sintesi - mi ricordo la discussione lo scorso anno - è che la
fotografia dell'anno scorso è identica a quella di quest'anno per
quanto riguarda il titolo secondo. Mi sto soffermando sul titolo
secondo, perché non vorrei tediarvi sul titolo primo, sulle spese
correnti, nel momento in cui l'Amministrazione riesce ad impegnare
più del 90 per cento e riesce a dare corso alla seconda parte, che
è quella di terminare la procedura di capacità di spesa e poi di
liquidare. Questo ci dice che nel momento in cui nelle previsioni
iniziali... cito il settore forse trainante, quello che, a nostro
avviso, soffre di più in questo momento di crisi, la cui ricaduta è
occupazionale... sulle persone direttamente e sulle imprese...
erano stati previsti 180.000.000 di euro, sono stati impegnati 160,
ne abbiamo pagati 48. Mi fermo su questo settore: il secondo
settore, lo sviluppo economico, quattro giorni fa su
La
Stampa
grandi annunci:
"La Valle d'Aosta è brava per quanto
riguarda gli FSE"
,
chapeau
perché riesce ad organizzarsi
e a dare corso ai finanziamenti nei 7 anni .
Ad oggi la sintesi che possiamo fare su questo rendiconto così
importante... da una parte, le spese correnti, ma, dall'altra, gli
investimenti... è inutile che iniziamo a discutere un rendiconto
poco dinamico... il rendiconto "ferma la pallina" e fa la sintesi,
diciamo, Presidente, con tantissime difficoltà, perché tante leggi
di settore probabilmente iniziano l'iter procedurale e poi il
pagamento segue negli anni successivi ma, dal punto di vista della
liquidità e della disponibilità di spesa, la fotografia è identica
a quella del 2008, dati alla mano, Presidente; vedo che lei non è
d'accordo, ma questi sono i dati scritti nero su bianco! Stessa
cosa succede nel settore assetto del territorio e tutela
dell'ambiente, dove erano previsti 150.000.000 di euro, sono stati
impegnati 119 e sono stati pagati (parlo sempre di spese di
investimento) 66.000.000 di euro, la metà anche su questo altro
settore. Questa è la fotografia reale ed è molto simile alla
fotografia dell'anno scorso; Assessore, lo stesso dibattito che
abbiamo affrontato l'anno scorso già in sede di rendiconto, lei ci
spiegherà che tanti lavori sono suddivisi, le procedure vengono
impegnate ... ieri parlavamo degli aiuti anticrisi nel settore
agricolo: sono stati impegnati nel 2009, non siamo stati in grado
di liquidarli tutti insieme nel 2009, erano stati inseriti come
settore anticrisi e a luglio-agosto 2010 saranno liquidati e
arriveranno ai fruitori e al comparto. Questo ci dice che la
capacità di dare corso alle procedure in maniera più pragmatica e
semplificata all'interno dell'amministrazione potrebbe - uso il
condizionale - in questo momento dare fiato e dare liquidità nei
diversi settori, ma in quali? Nei settori produttivi, in quei
settori dove in questo momento... ne abbiamo parlato di nuovo anche
ieri sul costo del lavoro, sulla difficoltà creditizia, di avere
della liquidità, ebbene abbiamo il tesoretto, ci sono le liquidità,
ma probabilmente trovate... troviamo insieme il modo di fare
arrivare, nel momento in cui le scelte sono state fatte, a maggior
ragione nel settore sviluppo economico e nel settore tutela
dell'ambiente e lì immagino che siamo tutti d'accordo... cerchiamo
di dare corso e terminare il procedimento conclusivo per far
arrivare la liquidità.
Un'altra considerazione che vorrei fare è sul discorso del fondo
cassa, anche su questo lo scorso anno c'era stato un confronto con
l'Assessore, mi ricordo che l'anno scorso il fondo cassa era
triplicato da 35.000.000 a 100.000.000 di euro, il fondo cassa al
31 dicembre 2009 mi sembra che si attesti intorno a 200.000.000 di
euro. Faccio una considerazione generale: quali sono le motivazioni
principali perché al termine dell'anno una liquidità così cospicua
è nell'angolino all'interno della nostra Amministrazione... qualche
dubbio legato soprattutto alle spese di investimento: non è che
tutti gli sforzi vengono fatti magari in altri settori! in altri
milieux
, o forse questa macchina ogni tanto non ha il
coordinamento politico come potrebbe o dovrebbe avere, non solo da
parte sua, Presidente, ma da tutti i dicasteri. Questo passatemelo
come dubbio dal punto di vista politico: che ogni tanto magari uno
cerca di concentrare gli sforzi su altre cose, su altri temi e
magari si potrebbe dare corso in maniera migliore ad un
procedimento e soprattutto far funzionare questa macchina un po'
meglio. Legato al fatto che si parlava ieri... il peso,
l'importanza del rendiconto, ma non solo del rendiconto in senso
finanziario di questa pubblica amministrazione valdostana.
Detto questo, qualche considerazione sull'assestamento. Un
assestamento importante come risorse: intorno ai 150.000.000 di
euro, 110 più 45.000.000 di euro di apertura di un nuovo
indebitamento, anche perché gli altri 160 erano già stati
utilizzati, quindi dobbiamo per
default
sottrarli. In
sintesi, ci sembra un assestamento puntuale, persino esageratamente
puntuale e ci sembra che ci sia un principio molto chiaro di
deroga: dall'articolo 10 all'articolo 14 in deroga alla legge n.
48/1995 e poi ci sono gli investimenti mirati che partono
dall'edilizia scolastica, all'interno ci sono anche delle strutture
che avevamo oltretutto sollecitato, non solo il loro inserimento,
ma forse non è sufficiente inserirlo solo in finanziaria,
Presidente, ma, come lei ben sa, per "dare gambe" ad un processo
così lungo... su tanti fabbricati siamo a malapena al progetto
preliminare, forse neanche di fattibilità, ecco che le chiedo di
seguire attentamente... sapendo che ci sono le due direzioni:
quella politica e quella amministrativa, altrimenti si fanno gli
assestamenti, si fanno le finanziarie e poi non si "danno gambe"
alle idee che si sono messe in campo. Dico "principio di deroga",
perché proprio dall'articolo 10 all'articolo 14 si va in deroga
alla legge n. 48/1995, che è il Vangelo della finanza locale. Le
diciamo allora, Presidente - senza entrare nel dettaglio di ogni
singolo caso, perché non vorremmo entrare in discussioni sterili -
che noi non siamo tanto a favore delle deroghe; nel momento in cui
c'è un'impostazione, c'è un provvedimento, preferiremmo di più un
confronto diretto e franco su una modifica di legge, l'impianto
messo in campo 15 anni fa è obsoleto, come è stato detto ieri per
la legge n. 45, va modificato, non crediamo più in una finanza
locale distribuita con dei criteri diversi, ma preferiamo una
finanza più creativa e più legata ai rubinetti e quanto meno ne
discutiamo in maniera franca a livello di Consiglio regionale e
così capiamo perfettamente dove le risorse vanno allocate, perché
sommando i 90.000.000 di euro dell'edilizia scolastica ai
30.000.000 di euro dei parcheggi... non sono assolutamente
impegnati direttamente in questo assestamento, ma una buona fetta
indirettamente inserita su questi due grandi... chiamiamoli titoli
o capitoli!
Su questo assestamento - al quale non voteremo contro, la nostra
posizione sarà di astensione - chiederemmo allora, dal punto di
vista politico, se il suo Governo decide che l'impostazione messa
in campo 15 anni fa per i nostri enti locali - qui ci sono
tantissimi ex sindaci - è obsoleta e non risponde più probabilmente
ai requisiti ai quali rispondeva 15 anni fa, preferiremmo nel
prosieguo un intervento legislativo di modifica, in modo che i
governi degli enti locali sappiano che le procedure e le modalità
sono diverse. Ci sembra proprio che su tale assestamento si vada in
una direzione neanche tanto
naïf
, ma molto rubinettiana, nel
senso: facciamo questo piccolo intervento, partiamo da
Pont-Saint-Martin in deroga alla legge n. 48/1995 e "diamo gambe"
ai
desiderata
eventuali degli enti. Su questo chiediamo un
dibattito dopo la pausa estiva, perché se da parte della
maggioranza o del Governo c'è tale volontà, forse è meglio metterla
nero su bianco, un reale e franco dibattito politico e che quanto
meno il nostro modello valdostano sappia che la finanza locale va
avanti in quella maniera e gli interventi di peso che fanno passare
un comune o una località di serie A o di serie B... a quel punto
sia chiaro che possiamo concretamente fare un dibattito su quali
potranno essere un domani le scelte.
Un'ultima considerazione. Sull'assestamento abbiamo registrato
l'apertura per quanto riguarda le funivie Monte Bianco, ci sembra
che ci sia la disponibilità finanziaria: su questo chiederemo
qualche ragguaglio al Presidente, visto che ieri sulle grandi
opere, all'interno di quella intesa, c'è anche l'eventuale
finanziabilità di tale struttura. In questo assestamento mi sembra
ci sia la disponibilità finanziaria di ulteriori 43.000.000 di
euro; non capiamo bene qual è lo sviluppo, nel senso che oggi, se
sarà approvato questo assestamento, si darà corso ad un ulteriore
finanziamento di 43.000.000 visto che c'è un appalto già in essere
e nell'intesa c'è invece una volontà da parte del Ministero di
eventualmente pagare o mettere sul campo delle risorse nazionali al
posto di quelle valdostane. C'è una neanche troppo piccola
differenza, vorremmo sentire dal Presidente qualche ragguaglio in
merito.
Termino dicendo che, a nostro avviso, il rendiconto è la
fotografia inquadrata del rendiconto 2008, poi ascolteremo le
considerazioni del Governo regionale, dal punto di vista politico,
non notiamo nessun cambio di marcia. Grazie.
Président
- Est-ce qu'il y a d'autres interventions en
discussion générale? Je ferme la discussion générale.
La parole à l'Assesseur au budget, aux finances et au
patrimoine, Lavoyer.
Lavoyer (FA)
- Grazie, Presidente. Ringrazio il relatore
per il rapporto dettagliato e puntuale sulle cifre di questo
assestamento. Ci riserviamo, come Governo, di dare, se ci saranno
nel prosieguo dell'esame dei singoli articoli dei quesiti
specifici, delle risposte puntuali. Le osservazioni del collega
Chatrian - che ha evitato un'analisi sulle singole cifre, ma ha
fatto un intervento di carattere politico - meritano di conseguenza
alcune risposte politiche. Il fatto che abbia definito l'intervento
del collega di carattere politico non è volto a diminuirne
l'importanza, anzi è un complimento, ma non possiamo condividerne i
contenuti. Capisco la sua posizione, il fatto di essere
all'opposizione, quindi qualcosa di negativo bisogna trovare, anche
se oggettivamente è difficile, leggendo questi documenti, andare a
fare delle critiche oggettive.
Il concetto del "cambio di marcia" e che "Nulla è cambiati" sul
2008... mi pare che queste siano delle affermazioni un po'
demagogiche e propagandistiche, perché - non so se volutamente o
meno - il collega Chatrian non ha tenuto conto dello sforzo
importante che si legge all'interno di tale consuntivo dei
provvedimenti anticrisi che questa Amministrazione, condivisi da
tutto il Consiglio regionale, ha messo in atto. A grandi cifre,
senza entrare nel dettaglio, questi provvedimenti incidono per
circa 100.000.000 di euro nel consuntivo del 2009 e queste non sono
state previsioni quando abbiamo fatto il bilancio 2009, no, questi
sono stati finanziamenti veri, erogati alle famiglie, alle imprese,
che hanno pesato sul bilancio del 2009 per circa 100.000.000; per
il dettaglio, se vuole, le farò avere la tabella.
Direi che in una situazione complessa come quella che stiamo
vivendo, a livello regionale, nazionale e internazionale, il fatto
di aver messo in atto in un bilancio, che chiude con rigore e con
dei conti in regola, dei provvedimenti che hanno permesso alle
famiglie, da un lato, e alle imprese, dall'altro, di superare
questa situazione complessa... riteniamo che questa sia stata la
priorità di tale bilancio. È difficile fare un bilancio di rilancio
dell'economia quando a livello nazionale e internazionale ci sono
delle manovre che vanno nella direzione non solo di non rilanciare
l'economia, ma di faticare a tamponare una situazione deficitaria
dei bilanci stessi. Mi pare che questo consuntivo sia la fotografia
di un modo di operare serio, concreto, preciso, per certi versi,
condiviso dalla quasi totalità del Consiglio. Non si può fare
l'analisi di tale rendiconto senza considerare questi 100.000.000,
che sono stati destinati a sostegno dell'economia e, per certi
versi, sottratti ad ipotetici interventi di sviluppo, e qui mi
collego all'altro ragionamento non molto corretto dal punto di
vista dell'analisi politica sui tempi lunghi, capacità di spesa,
pagamenti lavori, liquidazione.
Se correttamente vengono analizzate le tabelle, lasciamo perdere
la capacità di liquidazione, che è sotto gli occhi di tutti: quando
a livello nazionale ci sono gli istituti di credito che non
finanziano più l'anticipo fatture, l'anticipo contratti, non
finanziano più i crediti delle imprese che hanno per gli enti
locali, qui paghiamo in 5 giorni.
Per quanto riguarda i pagamenti dei lavori impegnati, Chatrian
ha fatto anche il dirigente regionale e sa bene che si deve
impegnare per certi tipi di lavori l'intera somma e come cassa non
si liquida nell'anno solare, perché se non arriva lo stato di
avanzamento, non è sempre colpa dell'Amministrazione regionale: se
quest'ultima fa un appalto, e un'impresa non rispetta i tempi o ha
dei tempi lunghi nella fase di presentazione degli stati di
avanzamento, non è possibile liquidare prima che il lavoro venga
svolto, quindi bisogna fare una distinzione fra quelli che sono i
pagamenti ancora da effettuare sull'impegnato e bisogna fare
un'analisi dettagliata se si vuole fare tale tipo di ragionamento.
Questo non c'entra assolutamente nulla con la non capacità di spesa
dell'Amministrazione, perché, quando impegniamo l'intera somma,
operiamo correttamente, non facciamo un impegno di 100 per un
lavoro che alla fine varrà 150.
Uno sforzo lo stiamo facendo dov'è possibile portare,
soprattutto sui lavori, l'impegno calibrato maggiormente sui flussi
di cassa in base all'andamento dei lavori, questo soprattutto per i
grandi lavori. Per i lavori di modesta entità diventa difficile
andare a calibrare su più anni, perché teoricamente l'impresa
potrebbe ultimare il lavoro nell'arco dell'anno e tu non sei in
grado di liquidarla, perché devi poi andare a fare la liquidazione
nell'anno successivo. Bisogna, quindi, prestare attenzione, proprio
andando nella direzione di quello che sosteneva prima il collega
Chatrian, in questo momento di difficoltà, alle esigenze del mondo
produttivo.
Spese correnti e spese di investimento: al di là del fatto che
vi è una riduzione del rapporto spese correnti e spese di
investimento, è vero, sono piccole percentuali, ma la cosa va letta
nel suo contesto generale. Nel momento in cui noi, per il patto di
stabilità, dobbiamo comprimere le potenzialità di spesa della
Regione, è ovvio che questa compressione, nella possibilità di
spendere, è prevalentemente legata alle spese di investimento.
Diventa difficile portare
tout court
la compressione del
patto di stabilità su tutte le spese correnti, quindi a maggior
ragione questo dato positivo assume un significato molto importante
e tutt'altro che irrilevante, perché, malgrado l'onere e l'impatto
del patto di stabilità, abbiamo comunque una riduzione del rapporto
fra spese correnti e spese di investimento.
La percentuale, pari al 44 per cento, dell'impegnato delle spese
di investimento nel 2008 era inferiore, rispetto al 2009 in cui
siamo arrivati al 49 per cento, quindi questi dati vanno letti in
un contesto più generale e non focalizzando solo la percentuale,
senza inquadrare quello che ha significato per l'economia della
Regione esclusivamente per il 2009. Sulle deroghe mi sembra un po'
strumentale, perché se uno legge l'articolo - ne cito uno a caso
che puntualmente è stato evidenziato nell'intervento del relatore -
13 dell'assestamento... (per far capire al Consiglio che qua non
c'è voglia di istituire di nuovo una politica del rubinetto). Il
comma 2 dell'articolo dice:
"gli immobili di cui al comma 1 di
proprietà degli enti locali
- quindi attenzione, finiamola! -
sono riconosciuti di interesse regionale e i relativi
interventi, oggetto di appositi accordi di programma fra la Regione
e Comuni interessati, sono finanziati in deroga alla legge n.
48"
.
Allora se questo modo di procedere... e cito quello più
importante che riguarda il piano di interventi nell'ambito
dell'edilizia scolastica... ravvisa da parte degli enti locali tale
tipo di criterio e di selezione per simpatia... a noi non sembra: a
noi pare che questi siano interventi con una caratteristica formale
di ente locale ma che siano anche di interesse regionale, questo
chiarisce l'utilizzo del termine "deroga"! Non possiamo dire che il
risanamento conservativo e parziale del complesso Saint-Bénin di
Aosta sia un problema del Comune di Aosta! Il termine "deroga"
allora ha solo questo significato.
Senza riprendere quello che ha già illustrato bene il relatore,
che ringrazio per il suo intervento, come ringrazio il collega
Salzone che insieme agli altri colleghi ha esaminato con attenzione
e con la sua relazione ha certificato che i conti sono in regola,
nonché tutte le strutture per il lavoro svolto, ritengo che questi
due provvedimenti possano essere approvati da questo Consiglio,
proprio perché sono la fotografia di un modo corretto di operare in
un momento particolarmente difficile.
Président
- La parole au Président de la Région,
Rollandin.
Rollandin (UV)
- Grazie, Presidente. Come ha già fatto
l'Assessore, credo sia corretto ringraziare chi è intervenuto su
questa materia non sempre facile: il rendiconto e l'assestamento,
che rischiano spesso di avere il difetto di concentrarsi su numeri
che non sempre sono esaustivi della parte più politica che da
questi emerge e credo che alcuni interventi giustamente abbiano
voluto essere anche politici. Raccogliamo volentieri gli inviti a
cercare di snellire e di accelerare, rendendoci conto che ci sono
dei limiti drammaticamente fisiologici.
L'impostazione che si sta cercando di dare è che l'impegno di
spesa sia correlato ad una graduazione dell'intervento tale da
evitare che ci siano dei residui, il che non è sempre facile,
perché questo è il punto! Se impegno tutto nel 2010, il tempo
necessario - e faremo una volta una piccola analisi di questi tempi
- per svolgere le procedure, che ormai per una serie di interventi
sono procedure europee, porta ad un dispendio di tempo da quando
inizia la procedura, occorre infatti considerare il tempo per la
pubblicazione dell'incarico, il tempo per l'esecuzione
dell'incarico, il tempo per la commissione che esamina il
risultato, il tempo per il progetto, i ricorsi...
Vediamo - e darò poi ai colleghi il prospetto fatto per l'esame
dei grandi progetti o dei progetti che superano la soglia europea -
che solo per l'iter burocratico ci va minimo 2 anni, 2 anni e mezzo
di tempo. Non eludibile, perché tutte le volte che ci confrontiamo
con i lavori pubblici... abbiamo la caserma dei vigili del fuoco,
procedura iniziata un anno fa: siamo ancora alle analisi dei
ricorsi fatti all'indizione per la progettazione; questo è uno
degli ostacoli maggiori, non a giustificazione, ma perché quelli
sono tempi tecnici ineludibili, quindi su questo bisognerebbe
capirsi.
Non voglio entrare nel merito di quello che è stato detto,
vorrei solo fare due considerazioni su due aspetti che credo siano
importanti, sono stati citati dal collega Chatrian, soprattutto i
due settori produttivi ed è corretto che sia così. In alcuni
aspetti sicuramente c'è anche un difetto organizzativo, questo lo
abbiamo detto, bisogna riconoscerlo e bisogna porre rimedio; una
serie di aspetti possono sicuramente essere velocizzati, come
quello del raccordo interno. Rispetto alla situazione,
oggettivamente è migliorato, ma vorrei che si tenesse conto, cosa
di cui non si è parlato, della legge di contabilità che è stata
radicalmente cambiata. Vorrei che se ne tenesse conto che non è
cosa da poco, perché andiamo verso i centri di costo, che è un modo
di guardare all'amministrazione totalmente diverso, che farà
riflettere sulla reale finalità dell'utilizzo dei fondi. Non è più
solo se ho speso o non ho speso, ma come li ho spesi e qual è stato
il risultato di questa spesa, che è la vera possibilità di
esaminare nel merito se quello che è stato fatto nel 2008 nel 2009
me lo ritrovo nel 2010, ma ha senso, o c'è forse qualcosa che
stride, che non è secondo quelle che sono le indicazioni e gli
aspetti politici che ci interessano? Questa credo sia la notazione
principale.
È vero che ci sono quest'anno alcune deroghe sulla legge di
assestamento, però tengo a precisare che la legge n. 48/1995, che è
la legge di riferimento per i Comuni, è una legge che ha valenza
molto positiva. Se vogliamo fare una riflessione, se ci sono degli
aggiustamenti da fare, è possibile, ma non si cambia la logica con
la quale si prevede l'utilizzo di fondi fra i Comuni che, lo
sottolineo, non è... perché ho sentito parlare di rubinetto... non
è quella la logica che ci interessa e queste deroghe non sono a
rubinetto. Vorrei fare presente che quest'anno ci sono state anche
le elezioni, per cui si è interrotto per 2-3 mesi il rapporto con
gli enti locali, altrimenti alcune cose erano regolate in modo
diverso. È stato un anno un po' particolare, per quel che riguarda
il rapporto con i Comuni, ma ribadisco che non c'è nessuna volontà
di andare a politiche del rubinetto.
È una constatazione chiara che l'impostazione della legge n. 48
regge. Quello che si sta facendo sulla legge n. 48 è una cosa
diversa: come, in accordo con i Comuni e la commissione specifica,
che è già istituita fra Regione ed enti locali, si possono rivedere
i parametri di ridistribuzione interna. Il parametro di
ridistribuzione dei fondi della legge n. 48 è il 29 per cento in
uguale misura a tutti, è giusto così? Qualche riflessione c'è da
fare. Il 48 per cento è dato in base alla popolazione, è corretto?
Sommando i due dati, ho che l'80 per cento circa è dato con due
parametri che sono sicuramente molto discutibili oggi... il
problema delle seconde case che incide pesantemente su quelle
dichiarate ad ICI, su quelle che invece sono le seconde case
virtuali o non esistenti... questa è la valutazione che deve essere
fatta sui parametri di ridistribuzione dei fondi, non il modo con
cui la legge interpretava tale decentramento come corretto
federalismo vero fra i Comuni, che noi vogliamo mantenere, quindi
non c'è nessuna volontà e non voglio che passi questo tipo di
messaggio subdolo:
"ah, ma si cambia!"
. No, per noi valgono
le regole sulle ripartizioni che non sono
ad personam
o
ad communem
, non c'entra; questo è secondo le regole che
sono prefissate indipendentemente dal colore politico, non è
quello! Così come sono i FOSPI e le regolamentazioni che devono
essere fatte, rispondono a dei criteri. Anche il FOSPI ha delle
regole sue che dovranno essere riviste, perché una serie di
categorie di intervento sono finalizzate agli investimenti. Le
regole allora rimangono per tutti uguali, questo voglio ribadirlo
e, tornando a quelle che sono le deroghe, sono ampiamente motivate,
come è stato già spiegato.
Un ultimo aspetto sulle opere previste e che sono state oggetto
dell'accordo, fra cui la funivia del Monte Bianco. Qui è previsto
un intervento per la funivia del Monte Bianco, un'opera che è di
interesse non solo nazionale, ma europeo, ed è una delle più grandi
opere che si farà a livello di intervento che ha tutti i connotati
per giustificarsi, quindi nell'ambito di un'intesa a quei livelli,
in forza della quale adesso presentiamo la richiesta per finanziare
il progetto che è già cantierabile. Abbiamo quindi messo qui una
parte dei fondi necessari, perché non dimentichiamo che questa
opera era nata con una certa strutturazione, poi nel tempo è
cambiata, perché non si sono più potute fare le ristrutturazioni
nella sede attuale, si è dovuto spostare completamente ad Entrèves
rispetto a La Palud, si è dovuto cambiare la connotazione di tutto
il sistema di sicurezza. E qui devo dire che i tecnici
dell'Assessorato competente e della Finaosta hanno fatto un lavoro
difficilissimo, perché è un'opera unica, da fare a condizioni
estreme e con dei costi molto difficili da qualificare, ma è
un'opera che arriverà a costare circa 150.000.000 di euro. Ora noi
abbiamo messo una parte, ma riteniamo che questa sia un'opera e
infatti l'abbiamo inserita in quell'elenco di opere da finanziare
per l'intesa, perché, in accordo con la parte riferita alle grandi
opere, quindi con i Ministeri competenti, abbiamo fatto il
possibile, perché presentando adesso... lo abbiamo già portato a
conoscenza proprio per sapere se poteva essere inserito in questo
finanziamento e la finanziabilità è strettamente collegata
all'intesa. Se non c'era l'intesa, non poteva essere finanziato il
progetto, sia come opera di raccordo internazionale, sia come opera
di grande viabilità collegata con un centro come Courmayeur e
Chamonix.
Torno a dire che, quando abbiamo presentato tale intesa, che
comprende anche quest'opera, abbiamo detto chiaramente quali sono
le tempistiche e le finalità, alcune immediate come questa della
funivia del Monte Bianco o altre come il sottopasso di Bard o la
tangenziale di Etroubles, dove già stanno facendo il primo tronco
ed è da finanziare il secondo, quindi queste sono opere che
verranno inserite nei piani ANAS, mentre altre sono di più lungo
respiro e devono aspettare l'iter di raccordi internazionali: vedi
l'Aosta/Martigny, vedi il discorso del tunnel di servizio per il
Monte Bianco. Questa era la distinzione. La funivia del Monte
Bianco è l'opera già cantierabile, nel senso che è stato bandito
l'appalto per affidare l'esecuzione dell'opera, quindi abbiamo
buone probabilità di vedere questo; non sappiamo la cifra, perché è
tutto da discutere, ma tale intervento aiuterà a risolvere parte
del problema, che è legato ad un finanziamento molto più alto di
quello che era in partenza. Siamo a 150.000.000 di euro, mentre la
partenza era molto più ridotta, quindi è logico che puntiamo molto
su questo intervento per la sua delicatezza.
In conclusione credo sia l'assestamento di bilancio che ancora
non ha potuto fruire del beneficio della legge sulla contabilità,
che è stata appena introdotta; dall'anno prossimo avremo anche tale
ritorno di rimodulazione molto più attenta del carico di impegno di
spesa, perché è questo che porta tutte le volte a dare una lettura
che è anche corretta sotto il profilo dei numeri, perché dice:
"ma voi avete impegnato 100 e avete pagato 40"
, è già stato
spiegato il perché. Se l'impegno sarà rimodulato nel tempo in modo
ottimale, è chiaro che questo non succederà più, perché io se posso
spendere 10, se so che l'anno prossimo per le difficoltà operative
di cui parlavo farò... come succede ad esempio per l'ospedale, noi
abbiamo dei tempi lunghissimi legati alla fase preparatoria, è
chiaro che in quel periodo spendo solo per le progettazioni, ma non
è ancora l'opera, quindi è inutile che lo metta per il 2011, lo
metterò per l'anno a cui faccio riferimento per l'impegno di spesa.
Questa è una parte più tecnica che pratica, ma, come rilievo che è
stato fatto, è corretto che ci sia discrepanza fra l'impegno e la
spesa, giustificato da un punto di vista tecnico, ma non sotto il
profilo dell'incoerenza politica. È questo che voglio sottolineare,
perché politicamente la percentuale di utilizzo dei fondi, la
percentuale di pagamento, è fra le più alte; credo che non ci sia
un quadro di questa natura nelle altre regioni che si avvicini a
tali numeri. Ritengo quindi che il lavoro di coordinamento sia
stato molto positivo, anche se è migliorabile nei confronti di
quelle parti laddove a livello interno sicuramente si può fare di
più. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK