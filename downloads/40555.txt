Consiglio Regionale della Valle d'Aosta - Oggetto del Consiglio n. 3327 del 27 marzo 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
TRASPORTI E VIABILITÀ
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3327 del 27 marzo 2018 - Resoconto
OGGETTO N. 3327/XIV - Interpellanza: "Finanziamento dei
capitoli di bilancio per la sistemazione del manto stradale delle
strade regionali".
Farcoz (Président)
- Point n° 13 de l'ordre du jour. La
parole au collègue Gerandin pour l'illustration.
Gerandin (CC-MOUV) -
Avevo già fatto un'iniziativa in
merito e volevo avere qualche rassicurazione in più. Con
l'iniziativa dell'altra volta mi era stato detto che, causa il
fatto che gli impianti non riaprono fino alla fine del mese di
aprile, se ne sarebbe parlato probabilmente dopo quella data. La
situazione è ulteriormente peggiorata. Siamo alla vigilia di
Pasqua, sono stati fatti alcuni interventi - ne do atto - con
asfalto a freddo per coprire proprio le buche più grandi, si è
cercato di coprire almeno la parte relativa alle carreggiate, però
la situazione è veramente al limite dell'incredibile su queste
strade. Ora, alla gente non basta più dire che "provvederemo,
vedremo, chissà quando apriranno gli impianti di bitumatura", la
gente vuole sapere.
Pertanto le chiedo espressamente la data entro cui lei prevede
di fare un intervento, ma non di rappezzo con un po' di asfalto
freddo, poiché lì bisogna pensare di fare delle scarifiche e un
intervento che non sia il classico centimetro da mettere sopra che
poi regolarmente l'inverno dopo sparisce. La gente vuole avere
soprattutto le certezze sulle risorse finanziarie che lei pensa di
mettere in campo, tenuto conto che, anche a seguito dell'ultima
proposta di variazione di bilancio, non c'è da stare molto
tranquilli, viste le risorse a disposizione sull'intero territorio
valdostano.
Approfitto per chiederle - anche se non è nell'interpellanza -
se ha la bontà di dirci cosa succede nella Valle del Cervino,
perché lì ci sono aperti dei crateri a seguito degli interventi
della fibra ottica. Lì le corsie non sono neanche praticabili, ma
non per dei tratti, bensì per centinaia di metri, per chilometri ci
sono crateri e buche. Io penso - benché sia un intervento che non
riguarda la pubblica amministrazione, perché trattasi di ditte
private - che non si possa far finta di niente e aspettare magari
l'arrivo dell'estate. Noi viviamo di turismo e se la gente, dopo
essersi dissanguata, deve pagare l'autostrada per poi magari
rimetterci pneumatici o ammortizzatori, sarà difficile che scelga
la Valle come soggiorno turistico per le prossime vacanze.
Président -
La parole à l'Assesseur Baccega pour la
réponse.
Baccega (EPAV) -
Vede, Consigliere Gerandin, io ho la
sensazione che lei al mattino mangi la
brioche
con il veleno
dentro prima del Consiglio regionale, poi viene qua con la bava
alla bocca e dice tutto quello che si sente di dire, occupandosi
esclusivamente della sua vallata. Noi, però, abbiamo una visione
più ampia, perché sopra i mille metri abbiamo tutta una serie di
strade che devono essere attenzionate e lo stiamo facendo.
Lei dice che la volta scorsa abbiamo dato la causa alla chiusura
degli impianti e mi ha sollecitato ad andare a Torino e a Milano a
cercare le imprese. Noi non vogliamo fare questo, perché il
problema non sono gli impianti chiusi, Consigliere Gerandin, il
problema è la temperatura, è impossibile mettere l'asfalto adesso,
perché giovedì scorso a Gressoney c'erano meno dieci gradi alle
otto del mattino! Ho sentito tutti i Sindaci e tutte le imprese
coinvolte in questa regione nel percorso delle asfaltature e tutti
hanno detto che adesso è impossibile posare la bitumatura, perché
sennò ad ottobre è tutto da rifare. Questi sono i concetti che
tecnicamente vengono sviluppati in tale ambito. Quindi, caro
Consigliere Gerandin, le dico che sugli interventi si è fatta una
pianificazione piuttosto importante. Abbiamo avuto un inverno
rigidissimo con gelate, disgelo e acqua che si infilava sotto gli
asfalti, quindi era impossibile prevedere una pianificazione di
interventi definitivi, se non quelli che abbiamo fatto con
l'asfalto a freddo, in parte con le imprese e in parte con il
nostro personale. Si sono fissate ipotetiche date di inizio
interventi e tutti hanno convenuto che non si può iniziare prima di
maggio. Questo è pertanto l'obiettivo dell'Assessorato in tale
contesto. La somma urgenza da lei auspicata la volta scorsa in
questi casi non si può attivare: non si poteva ottenere nessuna
legittimità rispetto alla tanto prevista somma urgenza.
Pertanto, in merito al primo quesito, riguardo alle strade
regionali n. 45 della Val d'Ayas, alla n. 5 di Antagnod e alla n.
33 del Col de Joux, è previsto un investimento di 422 mila euro,
che è importante, date le condizioni effettive del manto stradale.
Ovviamente questo intervento prevede degli
step
e il primo
sono fondi di bilancio per 122.760 euro. Per questo importo è già
stata espletata la gara, siamo nella fase in cui si potrà stipulare
il contratto e procedere all'esecuzione dei lavori, fermo restando
che gli stessi potranno essere effettuati solo in presenza di
condizioni climatiche idonee a poter posare l'asfalto. Non smetterò
mai di dirlo: i lavori si faranno nel mese di maggio.
Nell'ambito della variazione di bilancio è stato previsto di
rendere disponibili le somme previste a bilancio al momento non
utilizzabili che saranno anche impiegate per interventi di
ripristino nelle pavimentazioni degradate su altre strade
regionali. Il 19 marzo è stata effettuata una variazione di
bilancio con prelievo dai fondi di riserva per spese impreviste,
messe a disposizione sul capitolo relativo alla manutenzione delle
strade regionali, per un importo complessivo di 800 mila euro.
Nell'ambito di questa somma stanziata, nella seduta del 3 aprile la
Giunta regionale provvederà ad approvare alcuni interventi urgenti
di ripristino quali l'intervento di cui le parlavo prima, con una
spesa ulteriore a bilancio 2018 di 176 mila euro, e un intervento
di 124 mila euro sulla SR n. 5 di Antagnod. A seguito dell'adozione
di questa deliberazione, insieme alle risorse del bilancio 2017 già
andate in gara abbiamo questo investimento di 422 mila euro, per
cui la Struttura viabilità provvederà con procedura d'urgenza ad
espletare le gare. Non si tratta di "somma urgenza", ma è una
procedura d'urgenza. Continueremo ad intervenire con interventi
provvisori al fine di limitare, per quanto possibile, questi disagi
nel periodo che ci permette ovviamente di poter intervenire prima
dei lavori definitivi.
Voglio anche informarla, visto che mi ha posto il quesito, che
anche la Valtournenche è sicuramente interessata da questi
interventi. In data 26 marzo si è tenuto un incontro con la società
INVA e i responsabili della Telecom per affrontare la problematica
dei tratti di asfalto ammalorati in corrispondenza delle
percorrenze della posa di fibre ottiche. Sappiamo bene che la fibra
ottica rappresenta una priorità di questo Governo regionale. Faccio
presente che i lavori hanno interessato più di duecento chilometri
di strade e che vi è la piena disponibilità da parte di INVA a
collaborare e ad integrare i lavori di asfaltatura che la Regione
sta programmando. Inoltre si è aperto un tavolo tecnico per
valutare le migliori soluzioni affinché il manto stradale
interessato dai lavori della fibra ottica possa resistere
adeguatamente al gelo, agli interventi di sgombero della neve e
alla stesa dei fondenti abrasivi. In sintesi, la Regione ha
stanziato 2,9 milioni di pavimentazioni oltre agli interventi
integrati di INVA che saranno pianificati la prossima
settimana.
Président -
La parole au collègue Gerandin pour la
réplique.
Gerandin (CC-MOUV) -
Assessore, io non so che
brioche
mangi lei al mattino, ma secondo me i valdostani
dovrebbero girare alla larga, perché vengono loro gli incubi a
sentire le sue risposte.
Se ho capito bene, oltre ai 122 mila euro, che in questo momento
sono fondi di bilancio e che dovrebbero ipoteticamente essere
disponibili per i primi di maggio - eravamo a fine aprile, adesso
siamo già ai primi di maggio! - il resto è ancora tutto in
divenire. Non si riesce a capire nulla su quanto è in
disponibilità, si parla solo di spese impreviste per 800 mila euro
sull'intera Valle d'Aosta e di 2,9 milioni per pavimentazioni
sull'intero territorio valdostano. Assessore, io ho la vaga
impressione che ci rivedremo ancora, anzi, non ci rivedremo più per
fortuna, ma sicuramente i valdostani dovranno passare un'estate di
tribolazioni o comunque di disagi, perché se la pianificazione è
questa Dio ci guardi dalla pianificazione, Assessore! Questa non è
e non può essere una pianificazione. E poi noi dobbiamo barattare
la bontà della fibra ottica con un intervento che... mi scusi, ma
fa veramente gridare allo scandalo quello che sta succedendo nella
Valle del Cervino e voi siete ancora al tavolo delle trattative con
INVA! Ma qui bisogna richiedere i danni! Noi sappiamo che INVA è
una partecipata e che non si può fare, ma allora bisogna trovare il
sistema per chiudere queste malefatte. Lei faccia quello che vuole,
però i cittadini sanno e sapranno giudicare.
Chi fa questi interventi ha delle responsabilità come chi ha
deciso negli anni, al di là del gelo, del disgelo o degli inverni
freddi. Assessore, siamo in Valle d'Aosta, una gelata anche nel
mese di aprile può essere la normalità, però se noi facciamo delle
asfaltature alte uno o due centimetri è chiaro che queste se ne
vanno! Pensateci prima di fare interventi del genere! Ma noi
dobbiamo dare la sistematina, bisogna fare magari il piccolo
tappetino di uno o due centimetri... e poi, regolarmente, alla
prima gelata, succede quello che succede! Questo significa che
"prima" avete pianificato in maniera sbagliata.
Non posso ritenermi soddisfatto di una tale risposta. Assessore,
significa che la Valle d'Aosta è allo sbando, che a lei
probabilmente del turismo interessa relativamente poco, magari è un
po' più interessato alle politiche abitative che al turismo, ma ci
sono Valli turistiche, Comuni turistici, persone che vivono magari
anche solo di turismo e che non la pensano come lei. A costoro
bisogna dare risposte e tempistiche certe. Le risposte che ha dato
lei sono delle non-risposte. Sedersi per pianificare... ma
pianificare cosa, un disastro del genere?
È chiaro che il problema è esteso, io adesso sto parlando della
Valle d'Ayas e marginalmente ho parlato della Valle del Cervino, ma
posso sicuramente parlare dell'intero territorio valdostano.
Probabilmente qualcuno deve farsi un qualche esame di coscienza.
Stanno partendo pezzi interi di asfalto legati ad interventi che
sono di facciata, non risolutivi, e adesso ne paghiamo le
conseguenze, perché basta un inverno un po' più freddo per mettere
la Valle d'Aosta al tappeto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK