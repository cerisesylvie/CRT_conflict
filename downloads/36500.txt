Consiglio Regionale della Valle d'Aosta - Oggetto del Consiglio n. 572 del 26 giugno 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 572 del 26 giugno 2014 - Resoconto
OGGETTO N. 572/XIV - Interpellanza: "Notizie in merito alla
redazione di un nuovo Piano socio-sanitario".
Presidente
- La parola alla collega Morelli.
Morelli (ALPE) -
Grazie Monsieur le Président.
In questa interpellanza che firmo assieme ai colleghi Guichardaz
e Fabbri, parliamo di programmazione sanitaria e in particolare
dello strumento principe per attuare la programmazione sanitaria:
il Piano sociosanitario, che è quell'atto con cui la Regione, in
virtù della legge 5 del 2000, in armonia con il Piano sanitario
nazionale, definisce gli interventi per il raggiungimento degli
obiettivi di salute pubblica e il funzionamento dei servizi, in
relazione ai bisogni della cittadinanza. Bisogni che dovrebbero
essere rilevati attraverso quell'osservatorio epidemiologico di cui
parlavamo questa mattina. Il Piano sociosanitario è un atto
sicuramente fondamentale, che va opportunamente pensato con tempi
adeguati di gestazione.
Attualmente è ancora in vigore il piano che è stato votato il 25
ottobre 2010, piano che prevedeva la programmazione per il periodo
2011-2013. È dunque un piano che è in scadenza e noi riteniamo che,
considerate le mutate condizioni finanziarie della nostra Regione,
ma anche il peggioramento di una condizione sociale, che già
all'epoca della discussione di questo piano era preoccupante, ma
che con il perdurare della crisi ha visto anche aggravarsi la
problematica sociale, riteniamo che sia necessario e non più
rinviabile un approfondimento ampio e condiviso, proprio per il
carattere rivestito da questo tipo di programmazione.
Riteniamo che sia necessario innanzitutto procedere ad una
verifica di attuazione degli obiettivi che erano fissati da questo
piano, nei confronti dei quali il nostro gruppo si era pronunciato
in modo piuttosto critico, perché ritenevamo che fosse un piano che
mancava di concretezza, una sorta di libro dei sogni, ma che poi
era monco proprio nella parte concreta delle iniziative e delle
azioni da portare avanti. A questo piano era poi seguito, circa sei
mesi dopo, un altro documento, una sorta di cronoprogramma
allegato, con le operatività fissate in modo cronologico. Credo che
il lavoro da fare sarà proprio quello di verificare, all'interno di
questo documento, quali obiettivi siano stati raggiunti, quali
siano ancora da raggiungere e quali siano tuttora validi e quali
siano invece da riconsiderare.
Quindi la nostra interpellanza, Assessore, va nel senso di
capire qual è la vostra posizione rispetto al piano in scadenza, se
vi è la disponibilità e l'intenzione di fare una verifica,
un'analisi condivisa con la Commissione competente e quali sono le
intenzioni del Governo regionale rispetto alla stesura di un nuovo
piano, con quali tempi e con quali metodologie. L'ascoltiamo con
molto interesse. Grazie.
Presidente -
La parola all'Assessore Fosson.
Fosson (UV) -
Grazie Consigliere, grazie a tutti i
firmatari per questa interpellanza che è stata comunque
propositiva.
Concordo che il Piano sociosanitario regionale sia un punto
centrale, lei l'ha definito fondamentale, ma è sicuramente centrale
rispetto ad una programmazione sanitaria e corretta in tempi
normali. In tempi, cioè, in cui un'evoluzione dell'organizzazione
sanitaria, sociale ed economica sia un pochino più prevedibile, e
comunque in tempi in cui vi sia stabilità politica. Chiaramente, un
piano che parta da studi epidemiologici, perché non si può
costruire un piano sociosanitario su delle sensazioni.
L'attuale piano rimane sicuramente in vigore fin tanto che una
nuova legge non ne modifichi i contenuti, quindi un piano c'è.
Posso dire che anch'io ho una mentalità un po' più concreta e
l'altro piano era strutturato molto più filosoficamente anche se è
valido, perché i principi ed i valori sono ancora sicuramente
validi. È vero però - è la riflessione centrale fatta da questa
interpellanza - che la situazione gestionale è radicalmente
cambiata, mutata. I tagli alla sanità e al sociale sono evidenti e
sono comunque accompagnati da un desiderio e dalla necessità di
cambiare anche modello organizzativo. Forse da noi i tagli alla
sanità e al sociale sono più evidenti, perché sono arrivati in modo
imprevedibile e rapido. Se si guarda il finanziamento alla sanità è
sempre stato un finanziamento leggermente in aumento e questo è il
primo anno che noi dobbiamo gestire una riduzione delle risorse e
quindi cambiare anche il metodo organizzativo.
Sul primo punto, cioè se fare una verifica degli obiettivi e del
cronoprogramma, le rispondo di sì, mi sembra necessario: con il
titolo "dove va la sanità e il sociale adesso"! Era una richiesta
fatta per darci del tempo in V Commissione, per dire a che punto
siamo e intanto fare una verifica del cronoprogramma. Un confronto
in V Commissione, stamattina l'ho anche definito utile, molto
utile. Secondo me è auspicabile e quindi dico proprio di sì:
chiederci dove va la sanità e il sociale in Valle e dove lo
vogliamo fare andare.
Io sono d'accordo con lei di farlo in V Commissione, perché
un'altra decisione che ci troveremo ad affrontare, quando faremo
questo, è se riattivare il Consiglio sanitario e sociale che era
previsto dal precedente piano e che era stato previsto dalla
deliberazione 2951, con tre responsabili della parte politica,
proprio per verificare il piano sanitario. Quest'organismo si è
riunito cinque volte; io ho una sintesi e se lei non ha questi
documenti glieli faccio avere. Bisogna vedere in V Commissione se
farlo ripartire e chiaramente sostituire i membri che non sono più
presenti o se invece, come secondo me è forse auspicabile, lavorare
in V Commissione tutti insieme, chiamando poi in audizione, a
seconda del problema, i vari esperti. Questo Consiglio sociale e
sanitario ha prodotto un documento di sintesi che, se crede, lo
invierò al Presidente della V Commissione, perché lo trasmetto a
mia volta ai componenti.
Le devo anche dire - lei ha ragione - che durante la discussione
sul bilancio, a dicembre, non è stato presentato il rapporto sulla
realizzazione del piano sociosanitario. Le devo dire che avevo tale
documento, però da una parte non mi è stato richiesto, dall'altra
parte c'era una tale discussione e alla fine l'ho tenuto nel
cassetto. È vero non ho insistito a presentarlo, perché mi sembrava
quasi un desiderio di esibizione. Comunque, anche di questo
documento fatto dai tecnici, ne darò una copia al Presidente della
V Commissione, che ve lo farà avere.
Quindi, sul primo punto, la richiesta di fare una verifica, mi
sembra estremamente giusto e corretto. La si farà in V Commissione
e chiederei proprio al Presidente di calendarizzarla prima delle
vacanze estive, dando anche un tempo giusto, perché a noi
serve.
Se fare un nuovo piano sociosanitario. Le assicuro che per noi,
quando l'abbiamo fatto, è stato un grandissimo lavoro, ma se è un
lavoro che serve lo si fa volentieri. Era il 2005, un anno
particolare: abbiamo visto tutte le forze sociali e poi lo abbiamo
steso e ripresentato. Fu veramente un lavoro molto, molto
importante dal punto di vista dell'impegno, con una grande
gestazione, con un grande confronto. Poi però, forse, sono
documenti che si apprezzano di più nelle altre Regioni, perché il
nostro ricco piano sociosanitario fu ripreso anche in altre Regioni
d'Italia con i suoi obiettivi: trentuno obiettivi, principi,
azioni, eccetera.
Dico anche, sul decidere se fare o no un nuovo piano
sociosanitario, che siamo in un periodo di grande confusione
dell'organizzazione sanitaria nazionale. Lei ha giustamente parlato
di Piano sanitario nazionale; il Patto della salute: il Ministro
Lorenzin doveva presentarlo a febbraio, poi presentarlo a giugno,
poi adesso lo deve presentare in questi giorni. Perché è
importante? Perché fissa comunque delle linee. Abbiamo parlato qui,
per esempio, del decreto Balduzzi, che fissa dei criteri sulle
strutture complesse: sono parametri nazionali di grande importanza.
Ma aggiungo anche il decreto, per esempio, sulla cessazione in
servizio: aspettiamo questo documento perché è molto importante; il
Ministro Lorenzin ha più volte detto che è necessario ringiovanire
i nostri organici, quindi prevedeva, insieme al decreto sulla
funzione pubblica, un piano di pensionamento che non andasse più
fino ai sessantasette anni, ma che seguisse invece il decorso
contributivo. Quindi, a livello nazionale sicuramente è un momento
in cui tutti questi problemi non sono ancora chiariti. Ma si pensi
- io sono stato solo alcune volte alle riunioni degli Assessori
regionali alla salute - a tutto il problema dei costi standard in
sanità: dovevano entrare in funzione quest'anno, ne avevamo parlato
per tanti anni e poi in pratica anche quest'anno si è decisa una
ripartizione del fondo nazionale, sempre con i vecchi criteri e non
secondo i nuovi costi standard. Però si vogliono questi costi
standard, perché un servizio che costa dieci ad Aosta, può costare
dieci a Roma e dieci a Palermo. Quindi anche questo è tutto un
meccanismo di calcolo e di ricalcolo. Poi chiaramente lei mi dirà:
la nostra salute ce la finanziamo da noi e questo è vero, però nei
rapporti con Roma (lo stiamo vedendo adesso, per esempio, per
assumerci le responsabilità sulla medicina carceraria) dovevano
darci dieci e poi ci danno cinque, per cui tutte le nostre ipotesi
devono essere ritirate. Quindi direi che in questo meccanismo c'è
sicuramente una grande incertezza.
Che cosa dire anche nel sociale? Ancora di più! Noi avevamo un
sociale magnifico, l'abbiamo detto tante volte, e adesso ci
troviamo a tagliare, purtroppo, cercando anche di modificare
l'organizzazione, ma è molto difficile. L'ISEE sul sociale: ci
avevano promesso, per esempio, che l'ISEE nazionale sarebbe stato
modificato in tutte le sue incongruenze, ne ha parlato Ferrero
stamattina. Il nuovo ISEE doveva entrare in funzione il primo
luglio del 2014, invece ci dicono che è stato spostato tutto al
primo gennaio 2015.
Per concludere direi: sicuramente il confronto sì. Sul fare una
nuova programmazione triennale: ho delle difficoltà a pensare a
cosa fare e dove si vada tra tre o quattro anni, con quali risorse.
Però sicuramente la crisi è tale che una programmazione nuova ci
deve essere, quindi, secondo me, dobbiamo individuare delle
priorità sia in sanità che nel sociale: nella Sanità qui da noi,
vuol dire mantenere i servizi mantenendo una eccellenza; nel
welfare, certo, vuol dire chiedere una contribuzione a chi può
darla e che magari non la dava prima, ma anche mantenere per chi ha
meno gli stessi servizi senza richiedere di più. Molte Regioni, e
concludo su questo, stanno optando per dei documenti programmatori
annuali, cioè invece di partire per una difficile programmazione di
tre anni, si pensa ad una programmazione annuale o al massimo
biennale, che si potrebbe anche presentare a fine anno. Io sono
disposto e auspico un confronto sia sul cronoprogramma, sia su un
eventuale lavoro per una programmazione futura. Grazie.
Presidente -
La parola alla collega Morelli.
Morelli (ALPE) -
Merci Président.
Assessore, ho apprezzato l'onestà della sua risposta. Tra
l'altro invito anche i colleghi eventualmente ad integrare con un
loro intervento.
Lei ha posto l'accento sulla necessità di cambiare modello
organizzativo, proprio in virtù dei cambiamenti che si stanno
verificando. Io credo che una programmazione annuale rischi di
essere forse un pochino limitata. Credo che si debba riuscire
comunque ad avere un occhio su un termine che non sia proprio
soltanto l'oggi. Per esempio, il settore dell'assistenza agli
anziani: penso che ci voglia una programmazione che vada un po'
oltre il contingente, che abbia comunque uno sguardo di
plus
large envergure
.
Per quanto riguarda il documento annuale che lei ci dice aver
predisposto e non aver illustrato, naturalmente noi lo accogliamo
con molto interesse. Normalmente, almeno nella scorsa legislatura,
veniva semplicemente allegato al bilancio e noi ne prendevamo
conoscenza. Credo che tutto quanto viene prodotto in termini di
riflessioni, ma anche di programmazione e di verifica di ciò che va
fatto in sanità, sia per noi assolutamente utile e
interessante.
Quanto alla sede della discussione, se sia meglio la V
Commissione o se sia meglio quella conferenza sociosanitaria che
lei ha citato...
(Voce fuori microfono)
...
Consiglio sanitario che era previsto nel piano
sociosanitario precedente, non in quest'ultimo?
(Voce fuori microfono)
... In quest'ultimo. Io pensavo che lei si riferisse alla
conferenza sociosanitaria del piano precedente. Beh, la conferenza
cui partecipava il Consigliere Rigo era stata attivata;
probabilmente le funzioni sono diverse.
In questo momento in V Commissione è opportuno, dal nostro punto
di vista, che si faccia il punto della situazione, si verifichi
quanto è stato fatto e quanto c'è da fare, quanto è ancora valido e
quanto invece forse è necessario modificare. Quindi, credo che da
parte nostra ci sarà tutto l'interesse e tutta la collaborazione
nell'affrontare questo tema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK