Consiglio Regionale della Valle d'Aosta - Oggetto del Consiglio n. 1375 del 9 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1375 del 9 marzo 2022 - Resoconto
OGGETTO N. 1375/XVI - Ritiro di mozione: "Impegno a
concludere gli approfondimenti sulla sostenibilità economica
dell'acquisizione del Castello di Introd e a individuare le risorse
finanziarie per l'esercizio del diritto di prelazione da parte
della Regione".
Manfrin (LEGA VDA) -
Punto n. 44. Per l'illustrazione
della mozione, ha chiesto la parola la consigliera Minelli, ne ha
facoltà.
Minelli (PCP) -
Mi dispiace che quest'iniziativa arrivi
al termine della giornata quando molti saranno già anche stanchi e
forse qualcuno non seguirà neanche più all'esterno del Consiglio ma
non importa, affrontiamo ugualmente l'argomento.
Dopo il deposito dell'iniziativa, che è avvenuto il 25 febbraio
scorso, è giunta la proposta di un sopralluogo al Castello di
Introd. Mercoledì della scorsa settimana, con i colleghi dei gruppi
di minoranza che sono presenti, la collega Foudraz, il collega
Brunod, Carrel e Rollandin, ho quindi partecipato alla visita che è
stata organizzata per tutti noi dall'Amministrazione comunale con
la fattiva collaborazione di Roberto Luboz, già consigliere
regionale, e in particolare con la preziosa guida del maestro Piero
Brunet, che con grande competenza e passione ci ha illustrato la
storia del Castello e della nobiltà locale lungo i secoli. Desidero
ringraziarlo pubblicamente per la sua disponibilità. Si è trattato
per me, e credo non solo per me, di un'occasione per scoprire un
monumento e un luogo della nostra Regione ricchi di bellezza e di
conoscere anche nel dettaglio una parte di storia valdostana poco
nota. Contrariamente a quanto si creda, il Castello di Introd non
risale al XIX secolo, come appare anche erroneamente scritto sul
totem
che c'è all'ingresso, ma il suo nucleo originario è
della seconda metà del 1200, come testimoniano molti documenti
conservati nella sede degli archivi regionali. Un edificio che ha
un valore storico elevato, consolidato nel tempo, come documenta
una corposa documentazione e che merita un'attenzione particolare
nel momento in cui la sua attuale fruizione rischia di venire
meno.
Durante questo sopralluogo abbiamo avuto modo di vedere che il
Castello è in buono stato, che non necessita di particolari opere
di manutenzione e anche che il Comune di Introd è stato finora in
grado di gestirlo senza interventi sostanziosi, come accade in
altre situazioni, dell'Amministrazione regionale. Il Sindaco ci ha
evidenziato che per l'intera comunità la fruizione del Castello
significa un importante ritorno economico per le attività
ricettive, turistiche della zona non solo di Introd ma di tutto il
comprensorio. Esiste anche una convenzione con la Fondation Grand
Paradis che assicura la promozione del maniero e vengono
organizzati periodicamente degli eventi. Anche nel mese di marzo,
nell'ambito de "Les Journées de la Francophonie", è prevista una
visita che immagino sarà molto apprezzata.
Durante l'ultima seduta del Consiglio regionale, rispondendo a
una nostra
question time
circa la messa in vendita del
Castello e la valutazione dell'esercizio di prelazione da parte
della Regione, il Presidente ha riferito dell'esito positivo degli
approfondimenti effettuati dagli uffici per quanto riguarda il
valore storico del Castello e la fruibilità dello stesso anche
nell'immediatezza, mentre ha affermato che, per quanto concerne
invece la valutazione della sostenibilità economica, questa non è
al momento conclusa e che non è possibile effettuare alcun
passaggio formale da parte della Regione tenuto conto che nessuna
comunicazione ufficiale è pervenuta circa l'iter di presentazione
di quello che dovrebbe essere il diritto di prelazione. Qualora
però gli attuali proprietari, come pare ormai abbastanza certo,
arrivino a breve al primo passaggio per la vendita del Castello, la
Regione avrà sessanta giorni di tempo per esercitare questo suo
diritto. Noi siamo convinti che occorra prendere in seria
considerazione quest'opzione. Nel tempo la nostra Amministrazione
regionale ha acquisito, ha restaurato e poi gestito quasi tutti i
principali castelli disseminati sul territorio, che rappresentano a
nostro avviso, ma credo non solo a nostro avviso, un tassello
importantissimo dell'offerta turistica valdostana. Sono fruibili
nella quasi totalità lungo tutto il corso dell'anno, richiamano
migliaia di visitatori e sono un patrimonio le cui potenzialità,
secondo noi, non sono pienamente sviluppate. In particolare la
Valle centrale, con i suoi numerosi castelli, torri,
fortificazioni, caseforti, sorti in prossimità della Dora, in uno
spazio ridotto con una possibilità di passaggio agevole dall'uno
all'altro e una visita da effettuarsi in pochissimo tempo,
rappresentano un
unicum
in Italia, un patrimonio che
potrebbe diventare meta di un turismo certamente ancora più
importante, più significativo di quello attuale a cui proporre un
pacchetto, una visita completa dei
Châteaux de la Doire
per
riecheggiare i più noti e i più conosciuti
Châteaux de la
Loire
. A questi si devono poi aggiungere gli altri castelli e
torri disseminati nel resto del territorio, nelle vallate. C'è
sicuramente un potenziale significativo di visitatori,
significativo da intercettare e lo dimostra anche l'altissimo
numero di visitatori che ci sono stati nel breve periodo di
apertura natalizia del vicino Castello di Aymavilles in piena
stagione invernale, segno che occorre veramente diversificare e
ampliare l'offerta turistica della Valle d'Aosta anche nella
stagione della neve, neve che, purtroppo, quest'anno in gran parte
è mancata e probabilmente questo non sarà nemmeno un evento così
eccezionale.
Trovare delle nuove strade per il turismo è la raccomandazione
che viene anche dalla bozza regionale di strategie di adattamento
ai cambiamenti climatici, che esorta a individuare e mettere in
atto azioni di adattamento finalizzate a minimizzare gli effetti
negativi indotti dall'aumento della temperatura del pianeta e di
capacità di concretizzare le potenzialità che il territorio può
esprimere. Fra gli obiettivi regionali c'è la definizione di una
visione di lungo periodo del territorio resiliente ai cambiamenti
climatici che tenga conto dei punti di forza, delle vocazioni,
della vulnerabilità e dei fattori di resilienza espressi dal
territorio. Il primo degli obiettivi che sono indicati è lo
sviluppo di una diversificata offerta turistica. Anche il programma
del Governo 2020-2025 segue giustamente questa linea. Al punto sui
beni culturali, turismo, sport e commercio c'è scritto: "nella
corrente legislatura bisogna terminare i lavori ancora in corso e
impostare finalmente un progetto efficace per la valorizzazione e
la fruizione integrata di tutto il patrimonio storico e
archeologico nell'ambito dei vari circuiti turistici già attivi e
da incrementare.
Alla luce di queste considerazioni e raccogliendo anche la
sollecitazione che viene dagli Amministratori locali e dalla
cittadinanza, che spero non venga definita anche questa volta una
consultazione della qualunque, vogliamo con questa mozione
impegnare il Governo regionale a concludere gli approfondimenti
sulla sostenibilità economica relativamente all'acquisizione del
Castello di Introd e a compiere gli atti necessari, compresa
l'individuazione delle risorse finanziarie, per esercitare
proficuamente questo diritto di prelazione da parte della
Regione.
Presidente -
Con l'illustrazione della mozione, si apre
la discussione generale. Chi vuole intervenire si prenoti. La
consigliera Spelgatti si è prenotata, ne ha facoltà.
Spelgatti (LEGA VDA) -
Collega Minelli, questa mozione è
assolutamente inopportuna e non svolge certamente un ruolo proficuo
e di servizio per la collettività per il Comune di Introd.
Depositare una mozione con cui si chiede un impegno a trovare delle
risorse finanziarie per esercitare il diritto di prelazione prima
che sia stato depositato qualcosa di ufficiale e che arrivi alla
Regione con un contratto, con delle cifre e quant'altro, crea degli
effetti distorsivi del mercato e potenziali pericolosissimi sotto
una quantità enorme di punti di vista che non sto qui ad elencare.
Non farò altre considerazioni né sul Castello di Introd né
sull'importanza o meno del Castello di Introd, né su quello che la
Regione e la Giunta sostanzialmente poi dovrà decidere, non è il
momento di parlarne. La Lega assolutamente si asterrà dalla
votazione.
Presidente -
In discussione generale se qualcun altro
vuole intervenire, altrimenti chiudo la discussione generale. Non
vedo altre richieste, la discussione generale è chiusa. Per il
Governo, ha chiesto la parola il presidente della Regione Lavevaz,
ne ha facoltà.
Lavevaz (UV) -
Sarò anch'io molto rapido perché la
collega Spelgatti ha sostanzialmente detto, anche con le stesse
parole, quello che avrei voluto dire io. Mi spiace che a quest'ora
non ci siano i vostri
supporter
che vi seguono ma credo che
la collega Guichardaz avrà modo di fare un
post
su
Facebook
mettendo anche il
podcast
della discussione
in modo che tutti avranno modo di vedere e di sentire questa
discussione. Ci sono state diverse iniziative sull'argomento,
abbiamo manifestato l'interesse e l'importanza storica, culturale e
artistica di questo Castello, abbiamo detto che stiamo facendo
delle analisi dal punto di vista della sostenibilità, per valutare
la copertura di questo tipo di investimento. Pensavo di aver fatto
capire che le valutazioni - vengo rispetto a quello che stava
dicendo la collega Spelgatti - andavano comunque fatte dopo un
primo passaggio formale, lo avevo anche detto, quindi questa
mozione è assolutamente inopportuna su tutti i fronti.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Sono abbastanza sconcertata da questa
risposta, in particolare, Presidente, dal fatto che lei banalizzi
questa questione e faccia ancora una volta riferimento...
(intervento del Presidente Lavevaz, fuori microfono)
...a fantomatici
supporter
. Se voi ritenete che le
Amministrazioni comunali siano dei
supporte
r, io penso che
sono degli interlocutori con cui... io ho parlato dei confronti con
gli Amministratori comunali, abbia pazienza, se lei pensa ad altre
persone, ancora una volta si sbaglia, ma poi francamente questa
storia ha stufato. Qui stiamo discutendo di una questione seria,
questo è l'ultimo Consiglio utile per discutere del destino del
Castello di Introd prima della scadenza prevista per la vendita che
dovrebbe avvenire, come abbiamo detto, entro la metà del mese,
quindi non è un discorso rinviabile. Quindici giorni fa ci avete
detto che stavate facendo degli approfondimenti e la stessa cosa è
stata detta a novembre; sono passati oltre quattro mesi e gli
stessi amministratori con cui ci si è confrontati ci hanno detto
che aspettano delle risposte concrete. Decidere se far valere il
diritto di prelazione è una questione che non è solo legata ad
aspetti economici, ancorché imprescindibili, è una questione di
principio che ha a che vedere con la tutela e con la salvaguardia
di un patrimonio che è della nostra Regione. Non solo, ma siamo
anche di fronte a un caso in cui il Comune ha dimostrato di essere
in grado di gestire bene una risorsa del territorio che non
interessa soltanto la comunità di Introd ma tutto il territorio
circostante. Il fatto di pensare in questo momento
all'individuazione delle risorse finanziarie è fondamentale per
poter eventualmente esercitare il diritto di prelazione, che può
essere ovviamente valutato nel momento in cui sarà definito
l'ammontare della spesa, ma farsi trovare pronti in questa
situazione, secondo me, è una questione fondamentale. Si prende
atto che davvero con un atteggiamento irrispettoso non certo di chi
propone la mozione ma di chi sul territorio sostiene questo e della
stessa Amministrazione comunale di Introd... è un atteggiamento
francamente incomprensibile e, a mio avviso, anche molto
presuntuoso.
Presidente -
Possiamo mettere in votazione la mozione? Ha
chiesto la parola il consigliere Marguerettaz, ne ha facoltà.
Marguerettaz (UV) -
Per dichiarazione di voto. Siamo
ovviamente totalmente contrari a questa mozione per i motivi che
sono stati detti molto bene dalla collega Spelgatti e dal
presidente Lavevaz. Collega Minelli, cercherò di essere ancora più
esplicito: lei con questa mozione, se fosse stata approvata,
avrebbe creato un grave danno all'Amministrazione regionale perché
non le sfuggirà che in una trattativa tra acquirente e venditore,
nel momento in cui io ho la garanzia che un ente pubblico
eserciterà un'opzione, ovviamente alzo il prezzo, quindi sono
ancora più esplicito: la sua iniziativa è sciagurata e passibile di
creare un grave danno patrimoniale all'Amministrazione
regionale.
Presidente -
Ha chiesto la parola il consigliere
Rollandin per dichiarazione di voto, ne ha facoltà.
Rollandin (PA) -
Ho paura che qui ci stiamo imbrogliando
le carte perché se da una parte sono sicuro che chi è in questa
sala non è contrario all'eventuale possibilità della Regione di
accedere all'acquisto del Castello, credo che questo sia generale,
quello che sta venendo fuori con le dovute credibilità è il
problema di oggi partire e dire: "bene, noi siamo per...". È un
dialogo che si deve aprire. Io sono stato con gli altri a visitare
e credo che altri l'abbiano fatto, lo abbiamo fatto prima e il
problema di poter acquisire quest'opera credo che sia di tutti,
però c'è modo e modo per arrivarci, e questo è un aspetto delicato,
perché noi abbiamo parlato con il Comune e per il Comune è
importante sapere che c'è un interesse della Regione, poi non è che
la Regione deve buttare fuori i soldi o non capire che cosa sta
succedendo. Questo è il problema che sicuramente con la votazione
della mozione di oggi si rischia di far capire quello che invece
non è o, peggio, di essere fraintesi e di pensare che
automaticamente sia già tutto fatto. Noi abbiamo detto al Comune
che ci saremmo interessati per spiegare quali sono le buone ragioni
per intervenire, è evidente che questo è un aspetto importante. Se
siamo in questa situazione, non è per dire chi è favorevole, chi è
contrario, secondo me, non sarebbe sbagliato tener conto di questo
e avere un incontro in modo tale che "si svolgano" degli aspetti
che possano essere sostenibili anche su altre parti.
Teniamo conto che l'Amministrazione su quel Castello ci ha già
speso un sacco di soldi, non è che è oggi che parliamo per la prima
volta del Castello di Introd! Quelli che sono qui almeno da una
certa data tutti sono andati a Introd e a visitarlo, quindi sanno
benissimo del valore che ha, però non è che possiamo nemmeno andare
oltre a certe regole. Personalmente penso che non sarebbe sbagliato
immaginare... tenuto conto che c'è una disponibilità a tener conto
di questa presenza e della volontà di farlo, però se oggi ci
troviamo a dividerci su un aspetto del genere, non va bene. Io sono
sicuramente, come tanti, interessato a trovare la via giusta per
attivare quello che abbiamo detto, però senza nemmeno andare in
logiche di monetazione che potrebbero essere fraintese e questo non
mi sta bene. Io chiederei a voi di ritirare la mozione, tanto non è
che approvandola oggi succede qualcosa, però possiamo discuterne e
trovare delle soluzioni che possano darci ragione.
Presidente -
Ha chiesto la parola il consigliere Baccega
per dichiarazione di voto, ne ha facoltà.
Baccega (GM) -
Condividendo la presentazione della
collega Minelli, che ha mostrato molto bene le caratteristiche
peculiari del Castello di Introd, che ho visitato per l'ultima
volta dieci giorni fa, credo che ci sia un aspetto fondamentale da
guardare: il mercato ha le sue regole; da questo punto di vista,
votare una mozione di questo tipo in questo momento significherebbe
quasi drogare il mercato. Pertanto il mio voto sarà un voto di
astensione pur essendo consapevole che quel bene sarebbe piacevole
poterlo avere, mantenerlo e continuare a visitarlo per noi e per i
nostri turisti.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Io credo che l'importante è che si arrivi
ad un'acquisizione e le obiezioni che sono state fatte non le
ritengo fondate, nel senso che le cose che sono state dette... si è
parlato di mercato drogato, di inopportunità perché i meccanismi
potrebbero generare delle distorsioni, delle lievitazioni dei
prezzi, se voi avete letto quello che c'è scritto nella mozione,
non si sta impegnando la Regione all'acquisto, si sta impegnando la
Regione a concludere gli approfondimenti sulla sostenibilità
economica relativamente all'acquisizione del Castello di Introd
perché è sull'acquisizione del Castello di Introd che ci vuole una
volontà politica, che poi a compiere gli atti necessari deve essere
per forza compresa l'individuazione delle risorse per esercitare il
diritto... esercitare il diritto non significa che si va
automaticamente, è ovvio che le condizioni... in base a quello che
sarà il primo atto firmato tra i venditori e gli acquirenti poi si
dà il via al processo dei sessanta giorni per esercitare il diritto
di prelazione, non vedo la ragione perché questa venga definita una
mozione sciagurata. La drammaticità del collega Marguerettaz è nota
ed è comunque fuori luogo. Io credo che si tratti di una
valutazione che la Regione deve fare, sarebbe possibile, a mio
avviso - e raccolgo in qualche modo una parte dell'intervento che
ha fatto il collega Rollandin - modificare l'impegnativa per poter
eventualmente esercitare il diritto di prelazione, ma il fatto di
individuare delle risorse se la Regione ha un'intenzione in questo
senso, è qualche cosa che deve essere fatto.
Presidente -
Ricordo che le mozioni si possono modificare
soltanto nel corso della discussione generale. Per dichiarazione di
voto, ha chiesto la parola il consigliere Marquis, ne ha
facoltà.
Marquis (SA) -
Collega Minelli, è riuscita a mettere in
imbarazzo tutta l'Aula. Io credo che dopo i primi interventi,
avrebbe dovuto capire cos'è stato detto tra le righe da chi è
intervenuto prima di me ma credo che non hanno sortito nessun
effetto perché sono stati sufficientemente chiari ma lei continua a
ribadire la sua posizione. Io credo che oggi per responsabilità non
possiamo entrare nel merito di questa questione, ogni giudizio
sarebbe improvvido e irresponsabile da parte di ciascun componente
dell'Aula. Proponendo un'iniziativa di questo genere, oltre ad aver
fatto una scelta di irresponsabilità, mette anche in difficoltà
tutti i colleghi, perché non possono esprimersi su un argomento
come questo, forse lei non ha capito quali sono le responsabilità
in capo ad un amministratore in relazione ad una procedura di
questo tipo. Esprimere la volontà o meno in questo momento è un
approccio chiaro da parte dell'Aula, che va a condizionare una
possibile trattativa, quindi con dei riflessi che sono di tipo
patrimoniale, glielo ha detto bene prima il collega Marguerettaz.
Come si fa a potersi esprimere? Credo che lei ci ha messo in
imbarazzo perché ciascuno di noi ha delle idee sulla validità,
sull'opportunità o meno di fare delle valutazioni su questa
struttura, ma non possiamo esprimerci per senso di responsabilità.
Noi siamo felici che lei forse nella sua inconsapevolezza non si
renda conto di questa situazione, quindi la invitiamo caldamente
ancora una volta a ritirare quest'iniziativa.
Presidente -
Ha chiesto la parola il consigliere Aggravi
per dichiarazione di voto, ne ha facoltà.
Aggravi (LEGA VDA) -
Quando si è parlato di quotazione di
CVA, collega Minelli, avevamo intuito tutti che le logiche di
mercato non fossero in linea con la vostra visione delle cose. L'ha
detto bene adesso il collega Marquis: il primo atto per una
distorsione o una turbativa del mercato non sono le valutazioni,
non sono l'individuazione delle risorse, non è neanche una mozione,
ma è la volontà di un attore economico di agire in un determinato
modo. L'attore economico Regione, quindi l'istituzione che noi qui
rappresentiamo e abbiamo il dovere di rappresentare, agisce anche
per volontà, cioè l'espressione di un voto è l'esercizio della
volontà. Io, oltre a confermare la posizione di non voto di questa
mozione, voglio davvero chiederle per favore, ai fini del
mantenimento del buon nome e soprattutto dell'azione che deve
portare avanti la Regione autonoma, qualsiasi essa sarà e sia,
ritiri questa mozione perché magari questa mozione non sarà tragica
ma è inopportuna, ovvero non è opportuna, perché determinerebbe una
volontà che oggi questa Regione non è che non vuole, non deve
esercitare, perché il mercato è una cosa seria, che sia quotazione
o che sia semplicemente la parola di due o più attori. L'esercizio
poi, tra l'altro, del diritto di prelazione è molto particolare e
qui stiamo parlando di soldi pubblici. Prima cosa: io penso che il
dovere di ognuno di noi sia salvaguardare il buon nome, l'azione
economica e le risorse di questa Regione. Per favore, ritiri questa
mozione e lo chiedo penso a nome di tutti i componenti di
quest'Aula.
Presidente -
Ha chiesto la parola la consigliera Minelli,
ne ha facoltà per un minuto.
Minelli (PCP) -
No, meno di un minuto. Io ritiro questa
mozione e mi riservo di presentarla in altri termini per la
prossima seduta.
Presidente -
Il Consiglio regionale ha esaurito i punti
all'ordine del giorno. I lavori si chiudono. Buona serata a
tutti.
---
L'adunanza termina alle ore 20:35.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK