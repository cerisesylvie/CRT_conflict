Consiglio Regionale della Valle d'Aosta - Oggetto del Consiglio n. 2451 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
TRASPORTI E VIABILITÀ
Impianti a fune
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2451 del 11 maggio 2023 - Resoconto
OGGETTO N. 2451/XVI - Interpellanza: Verifica sulla posizione
delle diverse componenti politiche delle forze di maggioranza in
merito alla realizzazione del collegamento intervallivo di Cime
Bianche".
Bertin (Presidente) -
Punto n. 32. Presenta
l'interpellanza il consigliere Aggravi.
Aggravi (LEGA VDA) -
"Cara Elly, ti scriviamo preoccupati
per il futuro del Vallone di Cime Bianche che è un gioiello
naturalistico inserito nella Rete europea Natura 2000 dove la
Regione Valle d'Aosta vorrebbe realizzare una devastante
funivia".
Se avessi potuto dare io il titolo a quest'iniziativa, l'avrei
intitolata così: "Cara Elly, ti scrivo".
Quest'iniziativa ha sicuramente un carattere - qualcuno magari
l'ha interpretata così - ironico, ma in realtà, per quello che mi
riguarda, ha un carattere sostanziale e politico, perché
giustamente nella lettera che l'On. Bonelli ed Eleonora Evi, una
rappresentante parlamentare di Europa Verde, - tra l'altro all'On.
Bonelli auguriamo di stare meglio rispetto alle altre settimane -,
hanno scritto alla segretaria del Partito Democratico hanno
ricordato la battaglia che quella componente sta portando avanti,
ricordando, tra l'altro, che c'è un'eccezione, infatti la lettera
va avanti e - non che me l'abbiano scritta per conoscenza, ma c'è
sui giornali - dice: "Con l'unica eccezione del Partito Democratico
che finora si è rifugiato in un atteggiamento di silenzio e di
astensione".
Dicono ancora i rappresentanti di Europa Verde: "Ci sono in
Consiglio regionale ben cinque Consiglieri che fanno riferimento al
PD e che sono stati eletti nel settembre 2020 in una lista unitaria
di progressisti che nel suo programma elettorale prevedeva un
esplicito impegno alla difesa dell'integrità del Vallone di Cime
Bianche; quell'impegno finora i Consiglieri del PD non lo hanno
rispettato e per questo ci rivolgiamo direttamente a te per
chiederti d'intervenire in modo che si apra una riflessione nel PD
valdostano".
Effettivamente al punto 41 del programma dell'allora PCP si
diceva: "La questione Cime Bianche è emblematica del bivio al quale
siamo arrivati sul piano delle scelte ambientali ed economiche: da
un lato la scelta novecentesca, autolesionista, di continuare con
l'aggressione all'ambiente e al paesaggio, con l'idea di arrivare
ovunque con impianti e mezzi meccanizzati" - ho pensato a Mazinga Z
in questo caso, devo dirlo - "Con in testa la sola idea della
monocultura dello sci con il miraggio dell'arricchimento facile
grazie al rilancio della rendita fondiaria".
Quest'ultimo passaggio io ho immaginato che l'abbia scritto il
collega Padovani, perché mi sa molto di richiamo bakuniano rispetto
a certe teorie economiche.
Questo era il programma 2020 - poi effettivamente, andando a
vedere quello che c'è stato poi successivamente... - e per
semplicità lo chiamerò così; nel programma di legislatura Lavevaz,
quindi quello iniziale, si parlava giustamente, perché all'epoca
non c'era ancora e si stava trascinando la discussione vecchia dei
DEFR, si parlava della centralità del Consiglio regionale
relativamente alle scelte su Cime Bianche - anche perché lo studio
non c'era - e quel programma di legislatura poi è diventato parte
integrante del programma Testolin (li chiamo così per capirci in
ordine di tempo) all'interno del quale però c'è un passaggio in
più, ovvero si dice che s'intende proseguire l'iter della verifica
di fattibilità della realizzazione del collegamento di Cime
Bianche.
Quindi noi sostanzialmente abbiamo, inoltre, il passaggio
politico del PCP 2020 al PCP successivo, che perde il PD, o meglio,
i cinque Consiglieri che fanno riferimento al PD - poi ogni tanto
abbiamo dei dubbi se tutti e cinque lo facciano, ma comunque sono
in questo gruppo - quindi, dopo la rottura all'interno di questo
gruppo, si hanno poi i passaggi amministrativi, se vogliamo, che
sono i due programmi di legislatura, quello dove c'era ancora il
dubbio, perché non c'era lo studio, e quello post della nascita
dell'attuale maggioranza.
A fronte di questo, l'interpellanza cerca di fare chiarezza su
questo passaggio, anche perché io adesso non ho letto in maniera
dettagliata il programma della segretaria del PD Schlein, più o
meno diciamo che qualcosa si può intuire da quello che viene detto,
penso che l'azione fatta da Europa Verde sia interessante da un
certo punto di vista per capire tutta una serie di passaggi - uno
tra l'altro sicuramente caro alla collega Guichardaz Erika - per
dare definizione e sostanza a che cosa significa essere
progressisti, o cosa significa per voi che vi sentite progressisti,
o più progressisti o meno progressisti.
Detto questo, noi chiediamo al Presidente della Regione, perché
è il capo, è il
primus
della maggioranza, "Se il tema della
realizzazione del collegamento intervallivo di Cime Bianche sia mai
stato oggetto di specifico confronto all'interno dell'odierna
maggioranza, perché qualcuno mi potrebbe dire: "Hai appena detto
che c'è scritto nel programma", una cosa è scriverlo, una cosa è
votarlo, una cosa è il confronto, perché qui dentro abbiamo visto
gente che ha votato e detto delle cose, ma il confronto ovviamente
non l'ha fatto o almeno non l'ha fatto in sede pubblica, ma io
penso che anche in sede privata sia giusto chiedere al Presidente
della Regione, capo della maggioranza, "Se questo confronto c'è
stato e, in caso positivo, capire se tutte le forze che oggi
compongono la maggioranza di governo si sono espresse a favore
dell'opera" e "Se a fronte delle dichiarazioni citate in premessa"
- e io direi della lettera che il 5 maggio è andata all'onore della
cronaca - "Sia intenzione del Presidente della Regione condurre uno
specifico confronto con la componente del Partito Democratico, al
fine di verificare la relativa posizione a favore o contro la
realizzazione del collegamento intervallivo".
Purtroppo non potevo interrogare l'amico Tonino, perché non è
parte di questa assise, è parte di un'altra assise, ma,
indirettamente, mi sembra corretto capire - e fare un po' di
chiarezza, almeno dal punto di vista politico - se il Presidente
della Regione magari ha avuto uno specifico colloquio con, io dico,
il rappresentante partitico del Partito Democratico oppure, magari,
anche con questi cinque componenti, due di primo rango, il
Presidente dell'Assise e un membro della Giunta, due Presidenti di
Commissione e il capogruppo, che comunque svolge un importante
ruolo all'interno delle Commissioni consiliari; capire appunto se
c'è stato un confronto e in che termini, perché io penso che presto
i tempi potrebbero essere maturi effettivamente per capire e per
chiudere il bilancio - perdonate se uso questo termine - sulla
questione e fare anche un poco più di chiarezza sul posizionamento
politico di ogni realtà, al di là della valutazione tecnica, la
valutazione di fattibilità, il percorso amministrativo o come lo
vogliamo chiamare sull'eventuale realizzazione del collegamento
intervallivo, perché, come spesso qualcuno ci ricorda, addirittura
prima della valutazione tecnica comunque la posizione politica ci
deve essere, perché sennò da questa non nasce nulla.
Quindi io penso che sia importante farlo e penso anche in questo
di aver dato un piccolo aiuto alle colleghe di PCP, parte nuova, o
comunque io mi sono un po' perso in tutte le vostre sigle, ma
almeno una risposta dal punto di vista della domanda che spesso
fate, cioè questa non è una maggioranza progressista o abbastanza
progressista.
Io spero che una risposta in tal senso magari possa anche
aiutarvi in parte almeno a dare una risposta a questo per quanto
ogni tanto le vie della sinistra siano veramente infinite più di
quelle di nostro Signore.
Presidente -
Si è prenotato il Presidente della Regione
per la risposta, ne ha facoltà.
Testolin (UV) -
Le tre domande del collega Aggravi, nella
loro complessità, sono abbastanza semplici, meriterebbero
probabilmente altri ambiti di discussione, ma, visto che dobbiamo
parlare io e lei, "faremo con", come dicono i Francesi.
Quindi in risposta ai tre quesiti, in merito al primo quesito,
rilevo come il tema del collegamento intervallivo sia stato oggetto
di ampio e prioritario confronto tra i membri della presente
maggioranza, già prima dell'avvio della stessa.
Per la risposta alla seconda domanda, il collega Aggravi può
trovarla invece nella proposta di Governo, sottoscritta da tutti i
19 membri di maggioranza e presentata il giorno dell'insediamento
dell'attuale Governo regionale e nel voto del DEFR che prevedeva
questo percorso, come peraltro aveva già anche sottolineato
nell'introduzione del documento.
Infine, per quanto concerne il terzo quesito, si evidenzia come
il confronto sulla tematica conferma quanto sottoscritto e
riportato nel programma di Governo e ribadito in ogni circostanza
pubblica dove si è discusso dell'argomento, ossia di proseguire
nell'iter che possa portare alla realizzazione dell'opera.
Credo che altre conferme le potrete e le potremo avere con il
voto dei futuri atti d'indirizzo, di scelta politica, dai quali non
si potrà prescindere per il prosieguo del percorso tecnico,
autorizzativo e amministrativo necessario per arrivare appunto alla
realizzazione definitiva dell'intervento.
Concludo nel dire che questo tipo di percorso per noi rimane
prioritario, così come riuscire nell'esecuzione dell'opera in tempi
consoni.
Presidente -
Per la replica, consigliere Aggravi.
Aggravi (LEGA VDA) -
Presidente Testolin, mi è piaciuta
la sua chiarezza e la semplicità di una risposta in realtà
complessa, perché giustamente, come lei sottolineava, sono domande
complesse, apparentemente comunque dalla risposta semplice, ma
anche la sua risposta semplice potrebbe essere, in realtà, molto
complessa.
Detto questo, io a questo punto prendo atto di una questione:
sicuramente, se ci sarà una risposta da parte della segretaria del
Partito Democratico nazionale sarà quella di dire: "I miei
rappresentanti in Consiglio regionale della Valle d'Aosta hanno
votato un programma che prevedeva la prosecuzione dell'iter e
voteranno gli atti d'indirizzo per la realizzazione del
collegamento", chissà se questo avverrà, io me lo auguro, e quindi
aspetteremo di vedere questa risposta; dall'altro lato prendiamo
atto di una grande notizia, che questa maggioranza è
autosufficiente sulla questione di Cime Bianche, e giustamente il
Presidente della Regione - e questa è la parte più semplice ma
anche complessa della risposta - dice: "Lo vedete anche con il voto
dei futuri atti di indirizzo relativamente all'iter di
realizzazione del collegamento".
Ricordo - perché sennò poi sembra che io ce l'abbia con il
collega Rosaire in IV Commissione - che abbiamo chiesto anche la
possibilità di avere una sintesi dei passaggi che
amministrativamente/politicamente il Governo intravede, o comunque
le strutture tecniche intravedono, rispetto ai futuri atti; questo
per avere una visione complessiva della situazione insieme allo
studio e ai lavori, se si può dire così, che le Commissioni faranno
relativamente allo studio.
Io penso che questa sia un'ottima notizia, soprattutto per le
comunità interessate e, ripeto, il mio gruppo metterà tutto
l'impegno possibile in Commissione nelle deputate sedi perché
questo studio venga analizzato, ben valutato e possa essere utile,
soprattutto non soltanto alle società che l'hanno commissionato ma
a tutta l'Amministrazione che, in fin dei conti, è l'azionista
finale di quelle società.
Detto questo, io non so se poi la segretaria Schlein scriverà al
presidente Testolin, nel caso magari poi nelle comunicazioni future
se ce lo fa sapere, così almeno abbiamo poi la risposta. La
ringrazio molto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK