Consiglio Regionale della Valle d'Aosta - Oggetto del Consiglio n. 275 del 7 novembre 1967 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 275 del 7 novembre 1967 - Resoconto
OGGETTO N. 275/67 - Istituzione di una sezione del Liceo
scientifico di Aosta in uno dei due Comuni di Châtillon o di
Saint-Vincent. Istituzione di cattedre di tedesco.
(Interrogazione)
Dujany (D.C.) -
In merito all'interpellanza presentata
dal Consigliere Cusumano vorrei dare alcuni chiarimenti.
La popolazione scolastica del Liceo scientifico di Aosta del
corrente anno scolastico ammonta a 161 alunni, ripartiti in otto
classi. Si ritiene che per i prossimi quattro o cinque anni si avrà
un incremento medio di una trentina di unità, e che, data l'attuale
consistenza numerica delle seconde, complessivamente 34 alunni, si
avranno le due sezioni ad organico completo soltanto a partire dal
1971, 1972.
Si presume peraltro che si verificherà contemporaneamente una
leggera flessione del numero degli alunni del Ginnasio e del Liceo
classico, in media da 12 a 15 unità all'anno; attualmente il
Ginnasio Liceo funziona con due sezioni complete, con un totale di
188 alunni, tenuto conto della consistenza numerica delle singole
classi e in particolare del quarto anno di ginnasio,
complessivamente 37 alunni, è probabile che si verifichi, già a
partire dal prossimo anno scolastico, una contrazione del numero
delle classi rispetto a quello attuale.
Si ritiene pertanto che con i lavori di ampliamento, in via di
ultimazione (costruzione di sei aule), non vi saranno problemi di
disponibilità di locali per i prossimi anni.
Si osserva inoltre che degli 84 alunni iscritti quest'anno alla
prima Liceo scientifico soltanto cinque provengono dalla zona di
Châtillon e St. Vincent; il problema della costruzione,
dell'istituzione di un Liceo in quella zona potrà essere preso in
esame fra qualche tempo, in relazione sia al maggior numero degli
alunni che la zona potrebbe servire sia in relazione alla
disponibilità di locali idonei.
Per quanto riguarda la eventuale introduzione dell'insegnamento
di una seconda lingua straniera nel Liceo scientifico di Aosta, si
osserva che se ne potrà prospettare eventualmente l'attuazione nei
prossimi anni, ammesso che a quella scadenza il numero degli alunni
della scuola sia tale da garantire il funzionamento, in via
continua, di tre sezioni complete.
Come è stato sopra accennato, la situazione attuale lascia
supporre che si raggiungeranno le due sezioni complete soltanto fra
tre o quattro anni; occorre aggiungere che le tre prime classi
attuali, che accolgono complessivamente 84 alunni, si ridurranno
sicuramente a due classi prima di giungere all'ultimo anno del
corso; soltanto quando le prime classi raggiungeranno il numero
complessivo di 100, 130 alunni, si potrà prevedere il completamento
di una terza sezione nei successivi quattro anni in corso, salvo
che si possa addivenire alla possibilità dell'istituzione di una
terza lingua straniera facoltativa, e sostitutiva della seconda
lingua già esistente, cioè rendere alternativamente possibile ai
ragazzi l'apprendimento di una seconda lingua straniera: inglese o
tedesco.
Cusumano (P.L.I.)
-
Io ritengo che,
indipendentemente da quello che ha detto l'Assessore, sia sempre
bene pensare ad istituire un liceo anche nella zona di St.
Vincent-Châtillon, in quanto, se adesso c'è solamente un numero,
diciamo, piuttosto scarso di allievi in quella zona, indubbiamente
è anche dovuto alla mancanza di una scuola locale, perché
probabilmente se in loco ci fosse un liceo avremmo indubbiamente
più allievi che frequenterebbero questa scuola, mentre molti devono
pensare di recarsi fino ad Aosta, ed allora magari scelgono altri
corsi di studio.
Circa la questione delle due lingue, io penso che sia senza
altro il caso di pensare anche questo, perché oggi c'è molta gente
che si sposta da una città all'altra, perciò c'è magari della gente
che ha fatto tedesco, poniamo, a Torino, Milano, e viene in Valle
d'Aosta e dovrebbe avere la possibilità di poter seguire anche
questa lingua, dove ha già la difficoltà di dover studiare
obbligatoriamente il francese, se invece qui trova solo l'inglese e
là ha studiato il tedesco, deve addirittura poi impararne due:
perciò io penso che sia sempre opportuno dare agli allievi la
possibilità di scegliere fra una di queste tre lingue, diciamo; una
anzi, non è possibile scegliere perché questa è già d'obbligo.
Perciò mi ritengo parzialmente soddisfatto da quanto detto
dall'Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK