Consiglio Regionale della Valle d'Aosta - Oggetto del Consiglio n. 2119 del 11 gennaio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2119 del 11 gennaio 2023 - Resoconto
OGGETTO N. 2119/XVI - Non approvazione dell'effettuazione del
referendum consultivo di iniziativa popolare sulla proposta di
legge regionale n. 58/XVI, recante "Modificazioni alla legge
regionale 12 gennaio 1993, n. 3 (Norme per l'elezione del Consiglio
regionale della Valle d'Aosta). Abrogazione della legge regionale 7
agosto 2007, n. 21"
Bertin (Presidente) -
Alla presenza di 34 consiglieri,
possiamo riprendere i lavori del Consiglio di oggi. Siamo al punto
n. 4 dell'ordine del giorno, sempre in discussione generale. Si è
prenotato l'assessore Marzi a cui passo la parola.
Marzi (SA) -
Con l'assoluta volontà di rendere il post
prandiale ancora più letargico, inizio io. Naturalmente non ho
assolutamente intenzione, sia per competenze che per merito, di
replicare a quanto è stato detto nella mattina. Diciamo che ho più
volte rimarcato il fatto che, a mio modesto avviso, la priorità
assoluta di quest'aula è quella di fare politica e poi addirittura
anche di legiferare, quindi di conseguenza tutte le occasioni come
questa, di poterci confrontare politicamente sugli assetti e sulla
visione del mondo rende la presenza in quest'aula e anche
l'occasione di ascoltare i colleghi qualcosa di assolutamente
arricchente.
Se dovessi fare per sintesi un'analisi di quello che questa
mattina, in maniera assolutamente ottima, è stato detto da vari
colleghi di tutte le parti,  sarebbe una sintesi sia di natura
politica  - e ringrazio davvero il collega Caveri perché è
stato un assoluto piacere ascoltarlo, tra l'altro alla scadenza
anche del ventesimo minuto, quindi recependo l'assoluto riferimento
e l'incarnazione dell'esperienza,
caro verbum factum est
-
per cui, tanto per essere chiari, a proposito di questo un'altra
parte della mattinata, da parte di colleghi di maggioranza e
minoranza, e ringrazio il collega Sammaritani primo per tutti e il
collega Restano nella sua presentazione iniziale del tema, queste
due vesti, quelle dell'indirizzo e della gestione, sono state
assolutamente raccolte, quindi uno spunto di natura politica, uno
spunto di natura tecnica rispetto al lavoro che c'è stato in
Commissione sul tema oggetto del dibattito. Questi due macro
ingredienti, per tornare al concetto di incarnazione, richiedono
poi un'incarnazione, quindi questi due aspetti, che hanno reso
evidente il lavoro fatto in I Commissione e il lavoro politico che
ognuno di noi ha cercato di portare in aula oggi, hanno poi bisogno
di un momento di sintesi. Un momento di sintesi che è stato fatto
da vari colleghi in maniera ottimale: ad esempio il collega
Marguerettaz, che è stato l'ultimo a parlare nella mattinata, ha
voluto sottolineare il fatto che la sintesi e quello che è stato
rappresentato politicamente e amministrativamente sia da quanto
inserito nella legge, sia dai famosi quindici principi richiamati
prima nella mattinata dal collega Sammaritani, di fatto poi hanno
una traduzione. Questa traduzione attiene alle regole del
gioco.
Durante la mattinata è stato richiamato, in maniera
continuativa, che cosa? Che noi di fatto viviamo in un sistema di
democrazia rappresentativa dove ognuno di noi trentacinque
rappresenta
pro quota
, senza vincolo di mandato, la comunità
valdostana e che il nostro compito, a proposito del fatto che
viviamo in una democrazia rappresentativa, è quello di giocare la
nostra partita e di rappresentare la nostra comunità secondo le
regole che questa assise ha e questa è un'assise che vive di
dinamiche in termini di democrazia assembleare. Quindi essendo noi
rappresentanti della nostra comunità, dovendo giocare la nostra
partita e svolgere il nostro mestiere
pro tempore
secondo
queste regole, è assolutamente fuorviante, a mio modesto avviso, da
parte di chiunque lo faccia, rappresentare in termini tecnici degli
strumenti come se questi invece non fossero anche degli strumenti
di natura sia elettorale che di rappresentatività.
Abbiamo avuto modo, nel corso di questi mesi, di affrontare vari
temi, anche su principi più generali di matrice politica. Nel caso
specifico sto parlando come unico membro della Stella Alpina,
cespuglio alpino locale e non solo, che a tutti gli effetti vuole
rappresentare una maniera di fare politica incardinata in una
maniera di concepire la rappresentatività nei corpi intermedi, nel
senso che noi riteniamo assolutamente che la politica si faccia
confrontandosi attraverso quelli che notoriamente vengono definiti
- e anche costituzionalmente definiti - come corpi intermedi: per
cui associazioni, movimenti, partiti, nei quali ci si confronta,
nei quali si fa selezione, nei quali si riesce a essere appetibili
piuttosto che invece schifati. Tutto questo stranissimo processo
costituzionale, tipico della democrazia rappresentativa, porta poi
appunto qualcuno di questi soggetti a essere eletto e a cercare di
fare il massimo che può, portando all'interno di un'assise la
propria parte e la propria maniera di fare politica.
Nel momento in cui si entra in una democrazia assembleare come
questa, non si può avere il presupposto di essere portatori della
ragione e del verbo, bisogna per forza di cose portare la propria
parte. È quindi afferente alle regole del gioco il fatto che,
siccome non si può avere sempre ragione, in una qualche maniera se
si ha una determinata visione del mondo, la si deve portare in un
mondo come questo - è per questo che io ho detto sto parlando da
solo, perché in questo momento rappresento solo me stesso - e
questo deve fare i conti sia con i numeri, perché ognuno di noi
rappresenta una parte di questo. Ci sono però dei corpi intermedi
che hanno numeri diversi da altri. Inoltre la propria visione del
mondo non può essere per forza di cose accettata
tout court
da tutti quanti gli altri soggetti che sono legati attorno a questo
tavolo. Quindi, con queste regole del gioco, non è fenomenologico,
non è relativo, ma è assoluto, è ontologico il fatto che bisogna
trovare degli accordi con gli altri.
Abbiamo vissuto nel passaggio tra la prima e la seconda
Repubblica tutta una serie di messaggi politici che diventarono
allora famosi, rispetto al fatto che "Datemi il 50 percento più uno
dei voti e io vi cambierò l'Italia". Era un messaggio elettorale,
era un messaggio politico, che magari poteva anche funzionare - è
stato poi ripreso anche durante l'ultima campagna elettorale delle
politiche - ma sappiamo benissimo che, di fatto, in una democrazia
parlamentare, che assomiglia tanto a una democrazia assembleare,
quello era una
boutade
, perché a tutti gli effetti, anche in
quel caso, comunque bisogna fare i conti con gli altri, attraverso
delle strane dinamiche per fortuna democratiche di bilanciamento
del potere.
Sicuramente, in una realtà come la nostra, è assolutamente
obbligatorio il fatto che ognuno di noi porta una parte delle idee
e dei numeri e deve fare i conti con gli altri; questo non lo
decidiamo da un punto di vista morale o etico, ma fa parte delle
regole del gioco. Se gioco a calcio, gioco con i piedi e segno un
punto facendo un goal; se gioco a pallavolo, gioco con le mani e
segno un punto schiacciando per terra. Se inverto queste regole del
gioco, di fatto sto barando; se lo faccio con un professionista lo
capisce subito, se lo faccio invece con i cittadini, magari in
alcuni momenti io posso arrivare a fargli credere che in realtà
giocando a pallavolo si segnano dei goal e giocando a calcio si
schiaccia in porta, tanto per essere chiari. Nel caso specifico noi
stiamo assistendo a un dibattito afferente a una situazione di
questo genere: una sorta di crasi logica, tanto per essere chiari.
Perché in effetti quello che viene rappresentato è che si possono
cambiare le regole del gioco, cosa sacrosanta in una democrazia
assembleare legiferante, ma come si possono cambiare le regole del
gioco non dibattendo e cercando accordi all'interno di
quest'assemblea, ma di fatto cercando un rapporto diretto con
l'elettore o con il proprio "popolo", bypassando il confronto
assembleare, e in una qualche maniera si vuole rappresentare questa
maniera di legiferare, di fare politica, come se ci fosse anche un
criterio di giustizia per il quale un modo è più giusto di un
altro. In realtà non è così. In realtà le regole si cambiano
sedendosi su questi scranni e cercando in una qualche maniera,
soprattutto laddove si ragiona di regole del gioco, delle
maggioranze e delle maggioranze qualificate.
Ad esempio, questa mattina il collega Caveri, non è che adesso
sembra quasi che io gli stia facendo un coccodrillo in vita -
appunto, gesto apotropaico arrivò -, in realtà quello che voglio
rappresentare è che, a proposito del fatto che esistono delle
regole del gioco, chi le conosce, chi le applica, chi ne ha
esperienza e chi le segue da più anni insegna. Io questa mattina ho
avuto piacere di ascoltare un percorso pluriennale in venti minuti
e, siccome rispetto le regole di questo gioco, il fatto che questo
sia stato fatto con dovizia di particolare consenso, è stato
apprezzato sia da un punto di vista uditivo che da un punto di
vista tecnico. Il collega Caveri questa mattina ha rappresentato il
fatto che, nel momento in cui si è arrivato a definire l'attuale
assetto che in una qualche maniera va sicuramente migliorato, si è
partiti dal presupposto che, se si vogliono cambiare quelle regole
del gioco, guarda caso è previsto che ci siano delle maggioranze
qualificate, a proposito del rispetto delle regole del gioco, e che
qualora ciò non sia - e questo è stato richiamato anche dal collega
Restano, in due occasioni durante i suoi interventi - allora sì che
la legge prevede che si arrivi direttamente al confronto
popolare.
Ora, o questo è stato fatto a caso, o questo è stato fatto
partendo dal presupposto che si capiva il campo su cui si stava
giocando una partita e oltre a capirlo si cercava di interpretarlo
nella maniera migliore possibile. Sono giorni, sono mesi che questo
accade in Parlamento, accade anche in Valle d'Aosta, e tutti quanti
noi veniamo richiamati al fatto che, in una qualche maniera, può
capitare che sui giornali sembra che facciamo discussioni, e poi
invece quando si tratta di stare in quest'assise, ci confrontiamo,
parliamo, in una qualche maniera votiamo leggi e atti, e questo
sembra quasi, visto l'allontanamento delle persone dalla politica,
qualcosa che non ha un senso. Non è così: questo è uno stranissimo
mestiere che ha delle regole auree e ferree in realtà, che si
imparano con l'esperienza e con tanta umiltà, e quando si arriva a
impararle facendone esperienza - e questo capita sia nei corpi
intermedi sia nelle associazioni, nei partiti, nei movimenti, sia
poi dopo in tutte le assisi elette, dal più piccolo dei Comuni fino
al Parlamento - si scopre che in realtà il nostro mestiere è quello
di trovare delle mediazioni; e le mediazioni di solito le trovi non
con chi la pensa come te, ma con chi la pensa in maniera diversa da
te, altrimenti esisterebbe un pensiero unico. Per cui, nel momento
in cui si vanno soprattutto a scegliere le regole del gioco, è
assolutamente fondamentale che questa regola venga rispettata,
anche perché nel sovvertire questa regola, che apparentemente
potrebbe avere semplicemente una valenza di bianco o nero, verde o
rosso, in realtà si applicano anche dei modelli di vita.
Io, ad esempio, non sono mai stato d'accordo con la preferenza
unica: mai stato d'accordo. È stata utilizzata la preferenza unica
come uno strumento di non controllo o uno strumento afferente ad
altri tipi di temi. Io ebbi a dire, e continuo a ribadire, che in
realtà è un modello di società, perché nel momento in cui tu
intervieni sulle regole del gioco obbligando le persone a doversi
confrontare, già prima di candidarsi e di creare una lista,
all'interno appunto del corpo intermedio, con persone con le quali
poi dopo devono fare una campagna elettorale, ebbene, molto
probabilmente, nel momento in cui queste persone verranno elette ed
entreranno in un'assise politica, probabilmente, anche se se le
sono date di santa ragione fino al secondo prima, in una qualche
maniera, troveranno la maniera di andare d'accordo e quindi poi
saranno facilitati ad andare d'accordo anche con gli altri. Faccio
questo esempio perché afferisce alle regole del gioco, afferisce al
fatto che in realtà, nel momento in cui tu intervieni sulle regole
del gioco, tu hai una visione di società e di comunità di un certo
tipo piuttosto che di un'altra.
Per cui pensare che l'oggetto del contendere e questo punto
all'ordine del giorno sia semplicemente una maniera per risolvere
un problema di stabilità o di quant'altro, facendo finta che sia
indifferente confrontarsi all'interno di quest'assise tra eletti in
democrazia rappresentativa, in una democrazia assembleare, non è
semplicemente una questione di lana caprina, ma in realtà è una
questione ontologica. In realtà, si sta in una qualche maniera
facendo finta di non rappresentare, qui dentro e all'esterno, che
in realtà spetterebbe a noi, per le dinamiche e per le regole che
tutti quanti dobbiamo rispettare, risolvere quei problemi. Come?
Cercando delle maggioranze qualificate, cercando di andare
d'accordo su questo tema, anche con persone che magari hanno una
visione del mondo diversa dalla nostra.
Bertin (FP-PD) -
Vi chiedo, se è possibile, visto che
vorrei fare un piccolo intervento in discussione generale non in
quanto Presidente del Consiglio ma come consigliere, di poterlo
fare da questo scranno, tenendo presente che lo spostamento
richiederebbe una perdita di tempo.
Per quanto riguarda il referendum consultivo, si tratta del
primo caso nella nostra regione, uno dei primi in termini generali,
tant'è che i precedenti sono pochissimi: un caso della Provincia
autonoma di Bolzano e un altro in Sardegna, ma con una normativa
leggermente diversa.
In passato c'è stato un referendum abrogativo che si è di fatto
trasformato in un referendum consultivo: mi riferisco alla vicenda
legata alle Olimpiadi in Valle d'Aosta. In quell'occasione,
all'inizio degli anni novanta, l'Union Valdôtaine tentò di
introdurre nell'ordinamento il referendum consultivo, ma
quell'intervento non diede risultati; peraltro all'epoca l'Union
era all'opposizione. Si formò in seguito il comitato per il No alle
Olimpiadi che raccolse le firme per un referendum abrogativo. Il
referendum si tenne soltanto quando le Olimpiadi erano già state
assegnate ad altra località e di fatto diventò un referendum
consultivo
sui generis
.
Anche quest'iniziativa referendaria ha delle caratteristiche
particolari. Innanzitutto perché il comitato promotore si è
costituito per promuovere un referendum propositivo. Il referendum
propositivo, dichiarato poi inammissibile dal cosiddetto comitato
dei saggi, è stato riproposto tale e quale come referendum
consultivo, attraverso il deposito in Consiglio della proposta di
legge n. 58, la quale stiamo da diverso tempo trattando; è su
questa proposta, la richiesta di referendum consultivo, tra l'altro
richiesto appunto per iniziativa di un soggetto esterno al
comitato. Una proposta di legge, la n. 58, molto ampia e
dettagliata che certamente ha influenzato il prosieguo di
quest'iniziativa, anche perché l'ampiezza di quest'intervento ha
condizionato tutto il percorso. Una scelta che ha creato una serie
di problematiche: alla base forse di questa scelta c'è anche la
natura stessa del comitato promotore, composto da partiti politici
molto diversi fra di loro, dalla destra della fiamma tricolore a
una parte della sinistra, capitanato dagli ex consiglieri Elio
Riccarand e Alberto Zucchi. Legittimamente e inevitabilmente il
comitato ha fatto una battaglia politica in senso stretto, con un
uso un po' strumentale del referendum: polemiche che si
giustificano in una battaglia politica - non stiamo a discuterne, è
"normale" -, comunicati stampa, diffide varie e preventive e
polemiche di vario titolo, che hanno senso in una battaglia
politica in senso stretto, meno per un approccio legato a una
proposta referendaria che vuole ottenere un risultato.
Il comitato ha sempre insistito essenzialmente sull'elezione
diretta del Presidente e della maggioranza, sostanzialmente un
sistema maggioritario al quale - lo dico in modo brutale - si
appiccica sopra il Presidente della Regione. Però la proposta di
legge presentata non è stata fatta su questo argomento che avrebbe
avuto, se non altro, una chiarezza e anche evitato molte
problematiche nate successivamente; la raccolta di firme si è
tenuta, come detto, su una proposta di legge molto più complessa.
Tra l'altro, il fatto che questo fosse l'argomento principale del
comitato lo possiamo ricordare, anche perché è stata presentata una
mozione da parte di PCP e Forza Italia, che proprio invitava ad
avere un quesito essenzialmente su questo punto, tralasciando tutto
il resto. Peccato che la proposta di legge, se fosse stata
indirizzata soltanto su questo, avrebbe evitato molte
problematiche.
A mio avviso, è stato utile richiedere un approfondimento in
Commissione, interessante, a mio avviso. Entrambi i
costituzionalisti intervenuti hanno evidenziato che il referendum
consultivo, su materie riguardanti l'articolo 15 dello Statuto,
sono possibili. Al contempo però hanno evidenziato molte
problematiche procedurali e di sostanza, in particolare riguardo ai
quesiti, evocando tra l'altro, addirittura, possibili ricorsi
giudiziari, in un caso come nell'altro, si faccia o non si faccia
il referendum. Sono questioni che sono state un po' sottovalutate,
ma che pesano sul referendum e rischiano di indebolire lo strumento
dell'istituto referendario. Si fa un cattivo servizio alla
democrazia diretta con un utilizzo strumentale di questo
strumento.
Da federalista, desumendo nella partecipazione degli enti, dei
soggetti e dei cittadini l'elemento caratteristico principale, sono
sostenitore del referendum come strumento di partecipazione che va
valorizzato, creando anche le condizioni per un maggior utilizzo,
seguendo il modello svizzero e statunitense. Ci vuole certamente un
cambio di mentalità, i referendum non sono la rivincita o il
secondo tempo delle elezioni, sono qualcos'altro, ma è necessario
avere uno strumento che funzioni e che possa esercitare
quest'attività. È importante, da questo punto di vista, rivedere la
normativa sul referendum, come tra l'altro già evidenziato in altre
occasioni, anche dal comitato dei saggi. Il comitato referendario
ha avuto certamente il merito di mantenere alta l'attenzione sulla
necessità di intervenire su quest'argomento. Il Consiglio regionale
deve prendersi l'impegno, in poco tempo, di rivedere la normativa e
di approvare una modifica condivisa il più possibile della legge
elettorale che, a mio avviso, deve essere sottoposta,
indipendentemente dal consenso che raggiungerà questa proposta che
si spera più ampio possibile, a un referendum confermativo per far
pronunciare i cittadini sul risultato ottenuto.
Vi sono altri interventi in discussione generale? Consigliera
Minelli per mozione d'ordine, ne ha facoltà.
Minelli (PCP) -
Per mozione d'ordine, per chiedere, visto
che siamo in chiusura di discussione generale, al Presidente del
Consiglio come si intenda procedere a questo punto. Noi abbiamo
depositato un emendamento, vorrei sapere se sono stati depositati
degli altri emendamenti, quanti, e soprattutto come si ha
intenzione di procedere a questo punto, perché vorrei capirlo.
Visto che ho la parola, chiedo anche, se è possibile, di
illustrare l'emendamento.
Presidente -
Come abbiamo evidenziato ieri, l'emendamento
è già stato illustrato. Per quanto riguarda invece le procedure, è
pervenuto un solo quesito. Di fatto, è una sola proposta di quesito
con tre diversi quesiti, come è già stato in parte illustrato dalla
consigliera Minelli. Invece, un altro documento è stato depositato
alla Commissione. Pertanto, credo che l'atto possa essere votato
come prevede la legge, con annesso il quesito, l'unico quesito
pervenuto, e su questo si può esprimere il Consiglio.
Consigliera Minelli.
Minelli (PCP) -
Chiedo scusa, noi abbiamo presentato non
un quesito, ma un emendamento che contiene tre quesiti, un
emendamento alla parte deliberativa dell'atto che è stato
depositato dalla Presidenza del Consiglio e che, come tutti hanno
potuto vedere, prevede, ed è proprio scritto...
Presidente -
Consigliera Minelli, per evitare una
discussione tecnica su quest'aspetto, sospenderei la seduta per una
riunione della Conferenza dei Capigruppo. Pertanto chiudiamo la
discussione generale, convochiamo una Capigruppo e affrontiamo in
modo più chiaro la questione.
Il Consiglio è sospeso per una riunione della Conferenza dei
Capigruppo.
La seduta è sospesa dalle ore 15:34 alle ore 16:26.
Bertin (Presidente) -
Riprendiamo i lavori. Prima di
procedere alle eventuali dichiarazioni di voto, illustro quanto
deciso a maggioranza dalla Conferenza dei Capigruppo. Si procederà
preliminarmente alla votazione della proposta di deliberazione in
ordine all'approvazione o meno dell'effettuazione del referendum
consultivo. Qualora la decisione sia a favore dell'effettuazione
del referendum, si procederà al voto della proposta del gruppo PCP
che contiene i tre quesiti depositati. Qualora la decisione sia
contraria all'effettuazione del referendum, la proposta del gruppo
PCP con i tre quesiti, si considererà decaduta. Questo è quanto
stabilito dalla Conferenza dei Capigruppo.
Consigliera Minelli per dichiarazione di voto.
Minelli (PCP) -
No, in realtà non per dichiarazione di
voto, ma per mozione d'ordine, perché chiediamo di avere a
disposizione esattamente il testo della deliberazione che andiamo a
votare. Noi vogliamo avere un testo chiaro in cui si sappia che è
stata proposta al Consiglio una deliberazione, che ha una sua parte
di premessa e un suo dispositivo. Noi abbiamo presentato un
emendamento per quello che riguarda la parte deliberativa, che è
completamente sostitutivo di quella parte deliberativa lì, e
riteniamo che, essendo sostitutivo, quest'emendamento debba essere
messo in votazione prima di votare la deliberazione. Quindi, se
questo non viene fatto, noi chiediamo di avere a disposizione
esattamente la deliberazione su cui si va a votare, visto che, da
quello che è emerso in Conferenza dei Capigruppo, votando sulla non
effettuazione del referendum, non si metterebbe nemmeno in
votazione l'emendamento. Di conseguenza, se necessario, facciamo
una sospensione per avere a disposizione il testo.
Presidente -
Il testo è quello riportato, se vuole lo
stampiamo. Consigliera Minelli.
Minelli (PCP) -
Torno a dire che se, come lei mi sembra
abbia detto ora, il testo su cui andiamo a votare è esattamente lo
stesso che è stato presentato al punto 4 dell'ordine del giorno,
quindi votiamo esattamente su quel testo lì, se così è,
l'emendamento che era stato presentato e che era sostitutivo di
tutta la parte liberativa, va messo in votazione, a nostro avviso,
perché è sostitutivo ed è più lontano, quindi dovrebbe essere messo
a votazione. Se così non è, allora ci confermi e ci dica
effettivamente che questo è, ma noi ravvisiamo che c'è un vizio
procedurale, perché se c'è un emendamento che è più distante dal
testo che è stato proposto, a nostro avviso dev'essere messo in
votazione. Lo dico perché, se così non sarà, rimanga agli atti ma,
a nostro avviso, non è una procedura corretta, proprio perché è
sostitutivo di tutto il deliberato.
Presidente -
È la discussione che abbiamo appena avuto
nella Conferenza dei Capigruppo nel quale la Conferenza stessa ha
deciso di procedere in questo modo, votando prima l'effettuazione o
no e in seguito l'emendamento proposto.
Adesso ci sono le dichiarazioni di voto e dopo il voto, come
stabilito dalla Conferenza dei Capigruppo. Consigliera Erika
Guichardaz.
Guichardaz E. (PCP) -
Per dichiarazione di voto, anche se
non ho ancora ben capito cosa devo votare, però mi è sembrato di
evincere che rimanga la delibera depositata e chi voterà a favore,
voterà per l'effettuazione o no, e chi voterà contro voterà per no?
Quindi, secondo me, dev'essere emendato, ma questo è per
logica.
Presidente -
Consigliera, soltanto per non instaurare
ulteriore confusione. Si voterà per l'effettuazione: chi voterà sì;
chi voterà no voterà per la non effettuazione del referendum.
Guichardaz E. (PCP) -
Forse era più corretto fare un
emendamento in quel senso, ma va bene così.
Sotto questo punto di vista credo piuttosto evidente che per noi
sarebbe importante effettuare il referendum, ma per tutte le
motivazioni che abbiamo esplicitato e purtroppo, visti i tempi
ridotti, non potremo neanche replicare a quanto è stato detto dai
colleghi in aula. Quello che ci tengo a precisare è che se una
delibera è stata messa nell'ordine del giorno del Consiglio, è
perché sicuramente il referendum era ammissibile, altrimenti vuol
dire che nel nostro Consiglio regionale arrivano delle proposte che
nemmeno si possono mettere in votazione. Lo dico perché mi sembra
di ricordare, e qualcuno l'ha ricordato, che era già stato messo in
votazione in altri tempi, quindi sotto questo punto di vista
ritengo che, come hanno sottolineato dei consiglieri nei loro
interventi, questa è una vera scelta politica. La scelta politica è
quella di non far esprimere i valdostani rispetto a questo
tema.
Ritengo che, proprio alla luce della poca partecipazione che
tutti noi lamentiamo, del fatto che riteniamo importante che gli
elettori esprimano non solo il voto nel momento delle elezioni, ma
partecipino in maniera significativa all'attività politica, questo
poteva essere un buon momento di confronto. Lo dico avendo anche
forse delle perplessità su alcuni punti e ritenendo che molto
probabilmente il voto degli elettori avrebbe forse consentito a
tutti noi di prendere con maggiore serenità una decisione alla
luce, mi è sembrato e immagino, delle proposte di legge che
arriveranno finalmente magari nella Commissione competente. Molto
probabilmente su determinati temi potevamo avere anche una falsa
percezione rispetto a quello che immaginiamo, rispetto al pensiero
degli elettori, ma sarebbe stato importante comunque sentirli
perché, ripeto, credo che chiedere il voto solo una volta ogni
cinque anni sia molto scorretto. Credo che, soprattutto su temi
importanti come quello della riforma elettorale, sia di primaria
importanza sentire proprio coloro che devono votare.
Sotto questo punto di vista, ritengo che sia una brutta pagina
per la storia della Valle d'Aosta. L'ho già detto in altre
occasioni, ricordiamo un referendum dove si diceva
pas de sens,
pas de vote
, ma questa volta nemmeno si dà più la possibilità
di votare. In altri tempi, con altri presidenti adesso ci sarebbe
stata una sommossa popolare dicendo che c'era un uomo solo al
comando e via dicendo; ritengo invece che, sotto questo punto di
vista, non sia cambiato molto e anche le nuove leve forse su
determinate cose hanno imparato poco di che cos'è la democrazia e
di quanto sia importante la partecipazione, ripeto, non chiesta
solo al momento del voto.
Presidente -
Consigliere Padovani ne ha facoltà.
Padovani (FP-PD) -
Quello che riguarda l'espressione
della volontà popolare, è un tema davvero fondamentale per una
democrazia e per ogni comunità. La volontà popolare dev'essere
tutelata, garantendo che possa essere espressa nella chiarezza
della legge che ne declina i vari modi. Soprattutto in questo caso,
perché oggi si parla di una possibile prima volta, potrebbe essere
la prima volta che si effettua un referendum consultivo. Le prime
volte creano precedenti e i precedenti vanno creati in modo che gli
eventi futuri si possano svolgere nelle condizioni giuste, sia
legislative che di modalità di svolgimento, per tutto quello che
riguarda l'espressione della volontà popolare.
I pareri che abbiamo avuto modo di leggere e ascoltare dalla
diretta voce degli estensori in Commissione, anche se è vero che
uno va in una direzione e uno nell'altra, ognuno a suo modo penso
che ci abbiano raccontato i limiti e le difficoltà nell'indizione
di un referendum di questo tipo. Una delle prime difficoltà, è
stato detto più volte, è l'individuazione di uno o più quesiti
omogenei. È già stato detto da qualcuno prima di me, noi oggi
discutiamo della convocazione di un referendum consultivo su una
proposta di legge che prevede da una parte la riforma della forma
di Governo, dall'altra parte la riforma della legge elettorale, e
che, nel suo insieme, prevede una quindicina di modifiche tra forma
di Governo e legge elettorale. Una quindicina di modifiche che, a
mio modo di vedere, meriterebbero ognuna di esse un quesito a sé
stante, ma alcune di queste modifiche non potrebbero risolversi in
un referendum dove la risposta al quesito è sì o no. Ci sono alcune
modifiche per le quali con un sì o con un no non si capisce se
l'elettore o l'elettrice sia d'accordo o meno con quella modifica e
perché lo sia o non lo sia.
Indipendentemente dalla posizione legittima che ciascuno può
avere, credo che provare a trovare delle sintesi da parte nostra di
questi quesiti per renderli il più omogenei possibile sia
sbagliato, e penso che lo sia soprattutto nei confronti di chi ha
firmato per quella proposta di referendum. Io mi metto nei panni,
per esempio, dell'elettore o dell'elettrice diciottenne che ha
firmato quella proposta di referendum, perché lui o lei vuole avere
il diritto di essere eletto in quest'assise anche avendo compiuto i
diciotto anni. Nei quesiti non si ritrova questo quesito - scusate
il bisticcio di parole - e allora questo elettore o questa
elettrice avrebbe tutto il diritto di arrabbiarsi con noi.
Perché abbiamo questa proposta di legge un po', diciamo così,
non omogenea? Io penso perché è figlia di un comitato che raccoglie
un po' tutto e un po' tutto il suo contrario. Raccoglie dalla
destra nipote dell'MSI, che notoriamente è filopresidenzialista e
ha nei punti caratterizzanti del suo Governo nazionale, insieme a
Lega e Forza Italia, il presidenzialismo, fino ad arrivare a una
parte della sinistra che, ricordo, in ogni sua sfaccettatura a
livello nazionale è fermamente contro il presidenzialismo.
Io penso che sia scorretto oltretutto utilizzare il referendum
consultivo come un'arma politica. I referendum, consultivo o
abrogativo, sono forme di espressione della volontà popolare e
utilizzarli come arma politica o come secondo tempo delle elezioni,
come qualcuno ha detto, è scorretto innanzitutto verso la dignità
di queste forme di espressione, perché le squalificano.
Dicevo che l'espressione della volontà popolare è un tema
fondamentale per una democrazia e per ogni comunità, e va garantita
la chiarezza nella norma che la disciplina. Qui invece, come
dicevo, ci troviamo di fronte a una legge che disciplina il
referendum con diverse falle al suo interno, come abbiamo avuto
modo anche di dire oggi. Quindi, io penso che questa norma andrà
rivista nel prossimo periodo, per avere una norma che sia più
chiara, più omogenea e che dia la possibilità anche a noi di poter
deliberare dei referendum consultivi un po' più chiari e un po' più
fattibili. Come fondamentale è ovviamente rivedere la legge
elettorale, che è sicuramente un tema sentito da tutta la
popolazione e che io penso andrà discusso sicuramente nei prossimi
sei mesi, perché siamo ormai quasi alla metà della legislatura.
Presidente -
Altre dichiarazioni di voto? Consigliere
Restano.
Restano (GM) -
La scelta che andiamo a fare a breve, non
sarà quella di approvare o bocciare un referendum, ma è una scelta
politica verso un impegno di democrazia, che è quello di ascoltare
le persone, i circoli, proporre riunioni e impegnarci ad approvare
una norma elettorale che dia stabilità, che ci permetta di
confrontarci tutti a pari livello, di condividere un percorso e
che, soprattutto, risolva quello che è l'annoso problema della
stabilità del nostro Consiglio.
Presidente -
Consigliere Marguerettaz, ne ha facoltà.
Marguerettaz (UV) -
Nel 2021 la collega Minelli, in una
discussione che facevamo su una mozione o risoluzione presentata da
Baccega, aveva già in allora minacciato o promesso di fare un
referendum. Quindi, la domanda che sorge spontanea è: il referendum
è un fine o un mezzo? Perché sostanzialmente credo che, da quello
che abbiamo visto in questi mesi, il referendum forse guarda di più
alla campagna elettorale rispetto a quella che è la proposta di
legge. Un referendum che viene presentato che è pasticciato, un
referendum che nasce come referendum propositivo e diventa un
referendum consultivo, con quindici aspetti - Sammaritani ne ha
fatto una piccola rappresentazione - che potrebbero essere
condivisibili come non condivisibili: potrei essere d'accordo
sull'elezione diretta del Presidente, vorrei avere due, tre,
quattro preferenze. Quindi, una proposta per un referendum
incoerente.
E il fatto che sia la destra, sia la sinistra, sia gli
autonomisti si esprimano in un certo modo, dà un po' il senso del
fatto che questa è veramente una bandierina che qualcuno ha voluto
presentare e io respingo totalmente il fatto di dire "Qua non si
vuole dare la parola ai cittadini". Qua è l'esatto contrario: si
vogliono esercitare le prerogative di questo Consiglio, vogliamo
prenderci la responsabilità, e giustamente qualcuno può eccepire
dicendo "Ma quanto ci mettete?!". Il Presidente credo abbia detto
che quanto prima i partiti dovrebbero, in qualche modo, dare una
risposta.
Per certi versi non arriveremo a votare, perché giustamente, dal
punto di vista logico, e la riunione della Conferenza dei
Capigruppo l'ha messo in evidenza, prima si decide se il Consiglio
ritiene di fare il referendum o non farlo; nel momento in cui
dovesse decidere di farlo, evidenzierà ed esprimerà i quesiti. Ma
se per delle questioni che sono emerse incoerenti, di
inammissibilità ma anche di scelta politica, il Consiglio ritiene,
nell'ambito delle sue facoltà, di non procedere al referendum, i
quesiti non hanno particolare valore.
Ma io ho voluto guardarli questi quesiti. Se voi andate a
vedere, il secondo quesito pone una domanda che mi lascia stupito,
perché dice: "Volete voi una legge elettorale che ha un premio di
maggioranza?". Abbiate pazienza, ma la legge in vigore non ce l'ha?
Al 42 percento si attribuiscono ventuno seggi alla coalizione o
alla lista che raggiunge tale percentuale. Allora che referendum
fate? Fate un referendum ponendo una domanda che è già insita nella
legge elettorale attuale, una domanda che è un non senso. Ecco
perché, oltre al discorso che è stato fatto, io dico che è anche un
referendum in parte inutile, perché pone agli elettori una domanda
per modificare una legge elettorale che già contiene il premio di
maggioranza. Al massimo, il Consiglio potrà fare degli altri
ragionamenti: se portare al 37,5 percento mi pare che sia il minimo
per attribuire il premio di maggioranza, quindi portarlo dal 42
percento al 37,5, è una scelta che legittimamente ... Allora, il
quesito avrebbe dovuto essere ancora un altro, volete voi
diminuire! Ma era per dire che questo percorso politico
pasticciato, incoerente, fatto male, tutte queste cose portano a
dire che questo Consiglio legittimamente, tutti i gruppi, nel
momento in cui dovessero votare No al referendum, hanno tutte le
ragioni di questo mondo.
Presidente -
Altri? Consigliere Marquis ne ha
facoltà.
Marquis (FI) -
A conclusione del dibattito che è stato
esaustivo e partecipato, una breve dichiarazione di voto per
esplicitare la nostra posizione come gruppo sull'argomento. Noi
riteniamo che gli istituti di partecipazione diretta siano molto
importanti a integrazione della democrazia rappresentativa, però
questi vanno utilizzati con assoluta coerenza e con attenzione
soprattutto, per essere produttivi e per non creare un esercizio di
stile che non sarebbe utile nei confronti dei cittadini
valdostani.
Pur essendo favorevoli all'elezione diretta del Presidente della
Regione, per quanto ci riguarda non possiamo sostenere
quest'iniziativa, perché non è possibile sintetizzare, soprattutto
in un modo chiaro, la volontà dei sottoscrittori dell'iniziativa. I
sottoscrittori si sono espressi su circa 14-15 punti che hanno una
valenza importante riguardo al tema che è considerato, e non
sarebbe possibile quindi sintetizzare la loro volontà in un quesito
o pochi quesiti che siano chiari e sintetici che cristallizzino la
loro volontà al momento di sottoscrizione della firma. Pertanto,
come gruppo, esprimiamo il nostro voto contrario all'iniziativa che
è stata presentata.
Presidente -
Ci sono altre dichiarazioni di voto?
Consigliera Minelli.
Minelli (PCP) -
Io ribadisco che non è a me comprensibile
su che cosa andiamo a votare, perché ricordo che noi non votiamo su
una domanda "Sei favorevole o meno", il Consiglio vota su degli
atti scritti. Tant'è vero che, di conseguenza, di fronte a questa
deliberazione così come è formulata, noi avevamo presentato un
emendamento a tutto il deliberato. Perché non ha senso una
deliberazione di questo genere! È un atto scritto, io devo andare a
votare un atto scritto, e su questo atto scritto c'è scritto -
scusate il bisticcio di parole - "delibera in ordine
all'effettuazione o meno di un referendum consultivo", quindi io
vado a votare su questa roba qua. Cosa voto io? Cosa si voterà?
Mi verrà fatta una domanda - a questo punto personale, a ognuno
di noi -: sei favorevole, sì o no? Quindi ci alziamo in piedi e
diciamo sì o no? Cosa facciamo? Perché non è chiaro. Quello che c'è
scritto qui è un dispositivo che dice: "Il Consiglio regionale
deliberi in ordine all'approvazione dell'effettuazione o meno di un
referendum consultivo". Allora io mi aspetto che il Presidente, al
termine di questa cosa, dirà: "chi è favorevole a fare il
referendum consultivo? Chi è contrario?" E si metterà ai voti, ma
non sarà un atto scritto, e normalmente il Consiglio delibera su
degli atti scritti.
Torno dire che, a mio avviso, c'è un vizio di procedura. Ma non
importa. Ci sono moltissime cose che si dovrebbero dire riguardo
alle osservazioni e alle dichiarazioni che sono state fatte in
questa giornata; avete deciso di strozzare ancora una volta il
dibattito e vi siete resi conto tutti quanti che invece ce ne
sarebbe stato bisogno, perché mi risulta che hanno sforato quasi
tutti. Al di là di questo, sono state fatte delle valutazioni in
merito all'ammissibilità o all'inammissibilità di questo referendum
che sono state di vario tipo e che mi hanno anche sorpreso,
considerato che la Presidenza del Consiglio lo ha iscritto: se la
Presidenza del Consiglio iscrive un atto, significa che quest'atto
è ammissibile e quindi si può votare. Invece qui siamo tornati a
ragionare sull'ammissibilità o meno del procedimento.
È stato detto che, con i quesiti che sono stati formulati, non
si può interpretare la volontà degli elettori. Io ricordo - lo
state dimenticando, lo volete dimenticare - che i firmatari hanno
un organo che li rappresenta e sono i delegati del comitato che
rappresentano queste persone che hanno sottoscritto la richiesta;
lo dice la legge, non lo diciamo noi, non lo dice il comitato, lo
dice la legge.
Sicuramente ci sarebbe necessità di replicare al mio vicino, al
consigliere Cretier. Questa mattina ha formulato delle accuse molto
gravi, dicendo che è stato sottoposto agli elettori un testo
diverso rispetto a quella che era la proposta di legge. Non è così,
è stato proposto quello, si possono andare a vedere tutti i moduli
delle firme, ma oltretutto la Presidenza del Consiglio ha
verificato la legittimità della cosa e non è stato presentato
nient'altro!
L'assessore Caveri ha detto alcune cose che sono state
anche...
(intervento di un Consigliere, fuori microfono)
...
sì sì, ma io, guardi, uso il tempo che ho per quello
che posso.
L'Assessore ha detto alcune cose che sono state contraddittorie.
Lei ha detto che la giurisprudenza non è una scienza esatta e poi
ha anche detto che il parere di Luciani è tombale e che si va
avanti a colpi di strumenti referendari per cercare di far passare
le proprie posizioni, arrivando a dirci che dovremmo farci delle
domande riguardo al nostro isolamento politico e al fatto - questo
l'ha detto anche qualcun altro - che due trentacinquesimi di
consiglieri non possono imporre la loro volontà. Io faccio
riferimento alle firme che sono state depositate, che sono quelle
di un cinquantesimo degli elettori, come prevede la legge.
Peraltro, ancora sulla legge è stato detto che questo è un
referendum pasticciato, che viene proposto su un'intera proposta di
legge che è eterogenea. Il problema è che la nostra legge n. 19 del
2003 dice che le richieste di referendum si presentano su dei
provvedimenti legislativi e non su delle parti di provvedimento
legislativo. Se questo fosse stato fatto, se fossero state
presentate delle richieste di referendum solo su alcuni principi,
semplicemente non sarebbe stato ammesso dalla Presidenza del
Consiglio, perché non è possibile farlo, la legge non lo consente.
La procedura che è stata utilizzata è stata quella corretta, le
ragioni dell'ammissibilità, per quello che ci riguarda, non solo
sono state ampiamente illustrate da uno dei due consulenti,
chiamiamoli così, ma la stessa Presidenza del Consiglio ha
verificato l'ammissibilità del referendum.
Si è arrivati a dire in questa giornata che la richiesta di
referendum e tutto ciò che è stato fatto, vale a dire l'azione di
sostegno a questa richiesta, sia uno stupro nei confronti dello
Statuto di autonomia. Io credo che questa sia veramente
un'espressione che si ricorderà, perché andare a dire che questo è
uno stupro nei confronti dello Statuto, nel momento in cui lo
Statuto garantisce un diritto...
Presidente -
Consigliera...
Minelli (PCP) -
No, guardi, vado avanti come il collega
Padovani: gli ha concesso un minuto e me lo prendo tutto.
Presidente -
Un minuto.
Minelli (PCP) -
Andare a dire una cosa del genere,
significa veramente non rendersi conto di quello che si dice.
In conclusione, io credo che oggi si sia persa una buona
occasione, credo che non si voglia dare la parola agli elettori,
quegli elettori che sono considerati appunto alla stregua di
ignoranti, come stamani mattina è stato detto da qualcuno, sempre
riguardo a quello che hanno sottoscritto, e anche ai
comitati...
Presidente -
Consigliera concluda.
Minelli (PCP) -
... che sono molto vituperati. L'impegno
del nostro gruppo non si chiuderà qui, la nostra proposta di legge
è sul tavolo e bisognerà confrontarsi anche con questo. Sicuramente
dalla società civile arriverà una forte reazione.
Presidente -
Consigliere Manfrin ne ha facoltà.
Manfrin (LEGA VDA) -
Ringrazio la collega che mi ha
preceduto che mi facilità nello spiegare alcuni concetti. Do
ragione alla collega che mi ha preceduto che dice che giustamente
gli elettori non sono dei sempliciotti e che sanno quello che
sottoscrivono. Il problema è che spesso purtroppo le persone al di
fuori di questo Palazzo ascoltano un po' troppo quella che è la
propaganda e quelli che sono i titoli, ci si ferma al titolo e non
si legge il resto.
Credo che sia importante affermare e ribadire una cosa
importante: se anche questo referendum si tenesse e se anche questo
referendum dovesse avere il cento percento della sua affermazione,
noi non avremmo una legge elettorale, perché questo ovviamente non
è un referendum propositivo. Questo è importante che si sappia,
rispetto a chi, al di fuori di questo Palazzo, vende il fatto che
se questo Consiglio votasse sì, se questo referendum si tenesse e
se questo referendum dovesse avere una sua maggioranza, ci sarebbe
una nuova legge elettorale nel senso che viene proposto. Non è
così! E almeno lo abbiamo chiarito una volta per tutte.
Oltre a questo, credo che sia importante leggere una parte delle
premesse di questa deliberazione, quella che dice che il Consiglio
Valle, prima di procedere all'adozione di provvedimenti legislativi
o amministrativi di particolare rilevanza generale, può deliberare
e quant'altro; prima di procedere all'adozione di provvedimenti
legislativi! Quello che vorrei ricordare a questo Consiglio, prima
che a me stesso, è che l'esame della legge che è stata proposta non
è nemmeno iniziato nella Commissione, noi non abbiamo nemmeno
esaminato il testo che è stato proposto a questa Commissione e qui
si ritiene che si debba utilizzare una procedura referendaria prima
di procedere all'adozione di questo provvedimento legislativo. Lo
ritengo lievemente incoerente. Si fosse proceduto a un dibattito,
si fosse in imminenza di approvazione o di votazione, probabilmente
qualche ragione ci sarebbe stata di proporlo, non di votarlo.
Credo però che sia importante evidenziare che io sono un po'
dispiaciuto da quello che è stato il dibattito che ha
caratterizzato questi mesi in cui si è discusso. Come tanti
colleghi sanno, io mi sono battuto nelle sedi, per esempio, che
riguardano il Regolamento di questo Consiglio, dicendo sempre una
cosa, ovvero che le regole del gioco, cioè le regole che
disciplinano la vita democratica degli organi istituzionali, devono
essere scritte a larghissima maggioranza, se non all'unanimità. Qui
ci troviamo di fronte a una legge che invece viene proposta da una
strettissima minoranza e fare le leggi o cercare di imporle con
colpi di strettissima minoranza, con referendum che vengono venduti
al di fuori per quello che non sono, obiettivamente lo ritengo
sicuramente non istituzionalmente corretto.
Così come non ho trovato corretti i tentativi di pressione che
sono stati esercitati con un profluvio di comunicati stampa,
riportati ovviamente a gran voce, con insistenti richieste di
incontri da parte dei comitati e delle loro propaggini e, non
ultima, per esempio la raccolta firme con
mail
spam
di ieri; mi è stata inviata una mail - io ieri l'ho ricevuta - che
mi chiedeva di sottoscrivere una raccolta firme per convincere me
stesso a votare per un referendum. Questo io sinceramente non l'ho
compreso, non ho compreso perché chi si definisce dalla parte della
definizione di una direzione maggioritaria, se non appunto
presidenzialista, nella stessa proposta di legge ritenga opportuno
abbassare il quorum dell'elezione, quindi passare dall'elezione di
un gruppo di almeno due consiglieri a quello di uno, il che
aumenterebbe la frammentazione politica, e l'abbassamento della
raccolta del numero delle firme, il che anche questo porterebbe a
una frammentazione del panorama politico e dell'offerta politica.
Sono evidentemente provvedimenti in contrasto e quindi, se
venissero posti all'attenzione degli elettori, sicuramente
metterebbero in confusione le persone che devono esprimersi proprio
su questa questione.
Abbiamo anche visto un affastellarsi di pareri che abbiamo preso
anche all'ultimo, pareri che da una parte sono stati commissionati
dalla I Commissione consiliare, pareri che noi riteniamo
assolutamente importanti e con dovizia di particolari, che hanno
evidenziato quelle sono le criticità che l'aderire a questa
richiesta di referendum porterebbe, e abbiamo visto, dall'altra
parte, dei contro pareri, una consulenza di parte come è stata
detta, che qualcuno ha fatto assurgere a parere di tutto il
Consiglio. No, è bene dirlo: il parere acquisito dalla I
Commissione è uno solo e dice le cose in maniera inequivocabile.
Tutti gli altri, compresi i pareri che si correggono da soli o che
aggiungono da soli a sé stessi perché dovevano assolutamente essere
messi sul tavolo, sono pareri che arrivano da una parte, sono
pareri commissionati da una parte e come tali sostengono una parte.
Quindi coerentemente, ringraziando i colleghi e soprattutto il
collega Sammaritani per il grande lavoro di approfondimento fatto,
noi non possiamo dirci favorevoli a questo istituto.
Presidente -
Altre dichiarazioni di voto? Non vedo
richieste. Procediamo pertanto alla fase della votazione. Non
riprendo quanto già detto in precedenza riguardo alle modalità
decise dalla Conferenza dei Capigruppo. Ricordo però che chi vota a
favore, vota a favore dell'effettuazione del referendum; negli
altri casi non si vota a favore dell'effettuazione del referendum.
Procediamo pertanto alla votazione in questione. La votazione è
aperta.
Esito della votazione:
Presenti: 35
Votanti: 28
Favorevoli: 2
Contrari: 26
Astenuti: 7 (Baccega, Bertin, Cretier, Jean-Pierre Guichardaz,
Malacrinò, Marquis, Padovani)
Il Consiglio non approva.
Consigliere Padovani per mozione d'ordine.
Padovani (FP-PD) -
Mozione d'ordine, per chiedere una
sospensione per una riunione dei gruppi di maggioranza.
Presidente -
Sospensione accordata.
La seduta è sospesa dalle ore 17:07 alle ore 18:14.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK