Consiglio Regionale della Valle d'Aosta - Oggetto del Consiglio n. 1201 del 6 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1201 del 6 maggio 2015 - Resoconto
OGGETTO N. 1201/XIV - Interpellanza: "Situazione degli
edifici pubblici e privati della città di Aosta allacciati alla
rete di teleriscaldamento".
Presidente -
Prima di passare al punto n. 20 dell'ordine
del giorno, procediamo alla distribuzione degli emendamenti
collegati al disegno di legge 56.
Punto 20 all'ordine del giorno. Per l'illustrazione, la parola
al Consigliere Gerandin.
Gerandin (UVP) -
Merci Président.
Noi, già in data 4 luglio 2014, avevamo presentato
un'interpellanza per capire quali erano i termini sugli impegni
relativi al discorso di Telcha; era anche finalizzata al fatto di
capire quale era la tempistica con cui si andava ad operare, tenuto
conto che era stata fatta la scelta di andare a lavorare e ad
iniziare i lavori in pieno periodo estivo, portando tutta una serie
di danni legati alle attività economiche principalmente di una
parte della città, quella legata alla parte centrale di via
Garibaldi e di via Torino per proseguire verso il centro di Aosta
fino davanti al Palazzo regionale.
Ora siamo a quasi un anno di distanza, e con questa
interpellanza volevamo capire un po' quello che era stato fatto in
questo lasso di tempo; questo legato anche al fatto che comunque -
noi ci teniamo a sottolinearlo - Telcha ha ottenuto un importante
contributo a fondo perso di oltre 5 milioni a valere sul POR FESR
del 2007-2013, un'indennità in percentuale pari al 50 percento
della spesa ammissibile. Tra l'altro questo contributo che è stato
riconosciuto era stato approvato con una delibera di Giunta che
prevedeva tutto un cronoprogramma, tra cui una serie di impegni e
anche poi gli sviluppi futuri per quello che riguardava Telcha.
Ora le nostre domande sono molto precise: noi vorremmo capire in
questo lasso di tempo quanti sono gli edifici che ad oggi sono
stati allacciati alla rete di teleriscaldamento divisi tra edifici
privati e quelli di proprietà di Regione e Comune...perché Regione
e Comune? Perché a noi risulta che una serie di edifici regionali
siano stati allacciati e che la parte legata agli allacciamenti del
Comune sia ancora in fase di valutazione di carattere economico, di
convenienza. A quanto e in che percentuale ammonta il risparmio sul
riscaldamento per gli edifici regionali allacciati alla rete e, di
conseguenza, se è intenzione dell'Amministrazione regionale
procedere ad ulteriori allacciamenti, tenuto conto che ormai
abbiamo concluso la fase invernale per cui siamo sicuramente in
grado di avere questi elementi sull'effettivo risparmio. E, ai fini
anche del rispetto di quella convenzione che Telcha ha a suo tempo
siglato con il Comune di Aosta, a quanto ammontano gli importi che
la società Telcha ha corrisposto al Comune di Aosta per
l'occupazione del suolo pubblico e del sottosuolo pubblico, perché
c'è comunque una parte contrattuale che fa riferimento al pagamento
di queste due occupazioni del plateatico e anche del sottosuolo
pubblico. Tenuto conto che a seguito di questi interventi è nato
poi un comitato spontaneo, quello di via Torino, che ha avanzato
una serie di richieste di riconoscimenti o, almeno, di
facilitazioni (chiamiamole come vogliamo), un recupero anche di
quel danno economico che indubbiamente è stato recato alla via per
i lavori estivi della scorsa estate, vorremmo capire anche come e
quali sono stati i criteri per cui si è avviato questo ripristino,
tenuto conto che, oltre ai rappezzi provvisori legati al passaggio
nel lasciar trascorrere l'inverno, abbiamo visto che in questi
giorni si stanno ultimando i ripristini. Ripristini che hanno
creato, di fatto, una Valle d'Aosta o comunque un centro di Aosta,
almeno per quello che riguarda la sede stradale e la parte dei
marciapiedi...sembra quasi una scacchiera, perché ne vediamo di
tutti i colori: il grigio, il nero del rappezzo, poi dove c'è il
buchetto c'è...sembra una scacchiera dove la gente, quando
passeggia, sembra quasi che giochi a scacchi, salvo - e volevamo
capire se era un puro caso - i marciapiedi di fronte al Palazzo
regionale che sono stati gli unici di tutto il tratto di via
Garibaldi e di via Torino ad esser stati ripristinati a nuovo.
Ora noi crediamo che non ci siano cittadini di serie A e di
serie B, crediamo semplicemente che tutti abbiano pari diritto.
Poi, se questa scelta è stata fatta dal Comune di Aosta, perché
penso che poi alla fine sia il Comune di Aosta che abbia deciso
come intervenire nelle fasi di ripristino, dove rifare l'intera
sede o dove rifare solo una parte della sede stradale, noi vorremmo
anche capire se magari c'è stata comunque l'imbeccata da parte di
qualcuno a livello regionale o se è stato un
agrément
che ha
fatto il Comune di Aosta alla Regione, magari tenuto conto che
siamo in un periodo...diciamo di campagna elettorale, per cui un
aiutino non guasta.
Detto questo, io aspetto le risposte dell'Assessore; poi,
chiaramente, qualche considerazione in più la faremo. Grazie.
Presidente -
Per la risposta, la parola all'Assessore
Baccega.
Baccega (SA) -
Grazie Presidente. Non posso assolutamente
pensare che il rifacimento di un marciapiede possa determinare una
veicolazione di voti così importante da spostare
l'asse...Consigliere Gerandin, mi conceda di sorridere rispetto a
questa affermazione!
Per quanto riguarda la Regione (l'avevamo già detto in una
precedente interpellanza), è stato approvato l'allacciamento dei
seguenti stabili, e li vado ad elencare: il Centro socioeducativo
in via Cerise, l'Istituto d'Arte in via Frutaz, la palestra
dell'Istituto "Regina Maria Adelaide" in via Torino, Palazzo
Narbonne in piazza Narbonne, la Biblioteca regionale, l'Assessorato
delle opere pubbliche, la Caserma dei Vigili del fuoco in corso
Ivrea, l'Assessorato delle attività produttive in piazza della
Repubblica, il Palazzo regionale, l'Istituto Manzetti, il Liceo
Bérard e il Convitto regionale. Una scelta di allacciarsi alla rete
di teleriscaldamento che, oltre che per migliorare la qualità
ambientale con la riduzione delle emissioni nel centro cittadino, è
stata fatta anche a seguito di una valutazione tecnico-economica in
merito alla convenienza effettuata a cura della nostra Struttura
Manutenzione stabili. Una valutazione che ha concluso che, per
quanto concerne i costi preventivati e i costi di esercizio, le
tariffe applicate e i vantaggi in termini di costi di manutenzione
straordinaria degli impianti, quindi compresi gli oneri di
ammortamento per le sostituzioni delle centrali termiche, l'offerta
di Telcha era la più conveniente, sia nel caso di acquisizione dei
servizi e delle forniture con CONSIP (che riguardano solo la
fornitura di combustibile e il servizio di gestione), sia se
confrontata con l'attuale servizio di gestione del calore
effettuato a cura della società Astrim Energia che aveva l'appalto
prima.
Rispondendo ai quesiti che sono oggetto dell'interpellanza:
"quanti edifici sono, ad oggi, allacciati alla rete di
teleriscaldamento divisi tra edifici privati ed edifici di
proprietà della Regione e del Comune di Aosta"
, attualmente
abbiamo allacciati alla rete di teleriscaldamento 77 edifici di
proprietà privata, e Telcha ci comunica anche che il 30 percento di
questi edifici era composto con caldaia a gasolio e quindi con un
impatto ambientale molto pesante sulla città. Il Comune di Aosta,
invece, ha comunicato che gli stabili interessati dal primo lotto
di sviluppo della rete di teleriscaldamento sono 9; per 8 edifici
sono già state realizzate le linee derivate sino alla centrale
termica o in prossimità di questa, mentre il nono è rimasto
indietro a causa di un'interferenza del percorso con una proprietà
condominiale. Per tutti questi 9 stabili si prevede l'erogazione
del calore a partire dal primo settembre 2015. Il Comune di Aosta
approverà con un'apposita delibera questo percorso nella prossima
Giunta. Gli stabili interessati dal secondo lotto di sviluppo della
rete (i cui lavori dovrebbero iniziare entro il mese di giugno)
sono 5, mentre altri 6 sono previsti nel terzo lotto di sviluppo.
Il Comune ci dice ancora che è ormai imminente la realizzazione del
contratto che comprende tutti gli stabili comunali individuati come
allacciabili, e pertanto anche quelli di cui alle successive fasi
di espansione, per un totale complessivo di 41 stabili, e quindi
entro la settimana ci sarà l'approvazione della delibera e
conseguentemente la firma del contratto. Per quanto concerne
l'Amministrazione regionale, gli stabili allacciati attualmente
sono 9, li ho già citati prima; ne rimangono fuori 3 perché saranno
poi allacciati conseguentemente.
La seconda domanda:
"a quanto e in che percentuale ammonta il
risparmio sul riscaldamento per gli edifici regionali allacciati
alla rete"
, allo stato attuale abbiamo appena spento gli
impianti, la stagione termica è appena conclusa e non è ancora
possibile effettuare dei raffronti, però mi impegno a far esaminare
al più presto una tabella; probabilmente le bollette non sono
ancora tutte pervenute, ma a titolo indicativo avevo già
evidenziato nella delibera di Giunta 939 del 24 maggio 2013 che
rispetto ad una stagione standard (si è presa come riferimento
quella del 2012) il risparmio calcolato con tutti e 12 gli stabili
allacciati è di 166 mila euro all'anno, quindi il 19,40 percento di
risparmio rispetto alla simulazione di spesa che la Regione avrebbe
dovuto affrontare per quella stagione con la gestione diretta delle
centrali che comprendono i costi di manutenzione e l'acquisto del
carburante da CONSIP. Partendo da questa indicazione di risparmio,
il contratto stipulato con Telcha prevede che la società garantisca
annualmente alla Regione uno sconto appunto del 19,40 percento
rispetto ai costi derivanti dall'applicazione delle tariffe CONSIP.
Infatti sul contratto è esplicitamente previsto che entro il 30
giugno di ciascun anno venga redatto e presentato per la successiva
verifica ed approvazione da parte del cliente un
report
dal
quale si evinca chiaramente il rispetto delle condizioni economiche
pattuite mantenendo come minimo il ribasso appunto complessivo del
19,40 percento; questo rispetto alle tariffe calcolate a prezzi
CONSIP e ai valori complessivi IVA compresa, e provvedendo
eventualmente ad eventuali conguagli a favore del cliente (in
questo caso la Regione). Nel conteggio del risparmio si tiene conto
non solo dei costi diretti di acquisto di carburante, ma anche
delle manutenzioni sullo scambiatore di calore installato da
Telcha, di quelle sugli altri macchinari della centrale termica e
delle quote di accantonamento che la Regione dovrebbe altrimenti
prevedere per le future sostituzioni delle centrali termiche.
Quindi nel corso del 2015 verranno allacciati i rimanenti stabili,
il cui collegamento alla rete è stato approvato sempre con la
delibera 939 del 2013, e cioè la Biblioteca regionale, la Caserma
dei Vigili del fuoco in corso Ivrea, l'Assessorato delle attività
produttive. È in corso da parte dei tecnici la valutazione di
convenienza economica al fine di procedere all'allacciamento di
ulteriori edifici: si parla del Teatro Splendor, del Palazzo
Vietti, dell'Istituto per Geometri, del Palazzo Cogne, della Scuola
IPR, dell'ex Maternità (questa, però, nel 2016) che sono situati in
prossimità della rete di teleriscaldamento in corso di estensione
sulla base della quale verrà valutata l'opportunità di deliberare
per procedere alla stipula di nuovi contratti.
Per quanto riguarda l'importo pagato dalla società Telcha al
Comune di Aosta, ci comunicano che l'importo per l'occupazione del
suolo pubblico per i lavori ammonta a 67 mila euro, di cui 36 mila
515 già interamente versati.
Al punto 4, l'unico tratto di marciapiede asfaltato è quello
lungo l'asse di via Torino e quello di Palazzo regionale. Qui ci
sono dei dati importanti che vanno evidenziati. Ci riferiscono
anche l'obbligo previsto dalla convenzione per il ripristino del
sedime interessato della posa delle tubazioni, come appunto nel
caso del marciapiede di fronte al Palazzo regionale:
"A seguito
degli accordi intercorsi con il Comune, sarà oggetto di asfaltatura
anche il marciapiede di via Torino, anche se non è stato realmente
interessato dalla posa delle tubazioni. Da sottolineare che,
nell'ottica della massima collaborazione con il Comune, Telcha si è
fatta carico di riasfaltare oltre 2 mila metri quadrati di strade
in più rispetto agli obblighi previsti dalla convenzione"
.
Grazie.
Presidente -
Per la replica, la parola al Consigliere
Gerandin.
Gerandin (UVP) -
Merci Président. La ringrazio,
Assessore, ha dato alcuni elementi assolutamente importanti, per
cui ci permette di fare alcune valutazioni più di carattere
generale.
La Regione ha proceduto così com'era nel cronoprogramma di
allacciamento dei fabbricati (gliene do atto) e il Comune di Aosta
queste rassicurazioni...poi adesso vedremo l'atto di Giunta che lei
mi ha anticipato per la prossima Giunta comunale, lo vedremo se poi
sarà una diretta conseguenza, perché di annunci pubblici fatti da
rappresentanti del Comune di Aosta che ci annunciavano
l'immediatezza dei collegamenti e la valutazione di carattere
economico noi ne avevamo già sentiti nel passato. Le dico questo,
Assessore, perché nell'illustrazione, lei, dicendomi che non era
ancora in grado di dirmi quali erano i risultati, i risparmi
effettivi ottenuti, ha fatto comunque riferimento ad un accordo che
la Regione si è premurata di sottoscrivere con Telcha e, devo dire,
accordo che penso sia anche economicamente sostenibile, perché
comunque fa riferimento ai prezzi riferiti dal MEPA, che è il
mercato della pubblica amministrazione, con dei ribassi legati a
quella che viene chiamata comunemente la "tariffa binomia", vale a
dire quota consumi/quota potenza con delle percentuali diverse, per
cui penso che ai fini dell'allacciamento dei fabbricati della
Regione indubbiamente ci possa essere anche un risparmio. Ho
qualche dubbio (e probabilmente questa è la base di questo ritardo
dell'allacciamento per quel che riguarda il Comune di Aosta): che,
ahimè, all'atto della firma della convenzione, non si è premurato
di avere gli stessi vantaggi dal punto di vista del pagamento di
questa quota consumi/quota potenza. Di tutta questa operazione chi
ne esce veramente male rispetto alle ipotesi...si parlava di 300
edifici privati allacciati, e penso che in questo momento siano 77
gli edifici privati allacciati, quindi probabilmente ci sarà da
valutare se è un'operazione così importante in termini di
investimento sia pubblico che privato (ma io direi soprattutto
pubblico, perché ha ottenuto il 50 percento di quanto era la spesa
ammissibile) abbia quel ritorno di carattere sia ambientale che
economico, di risparmio effettivo. Detto questo, sarebbe
interessante poi capire quali possano essere nel futuro gli
sviluppi, i cronoprogrammi che si vogliono mettere in campo per
fare ulteriore rete, per allacciare ulteriori fabbricati.
Per quello che riguarda l'occupazione del suolo pubblico, io le
chiedevo due dati, e uno è legato chiaramente a quello che noi
pensavamo fosse l'occupazione del plateatico, vale a dire il suolo
pubblico dove viene depositato il materiale, dove vengono occupati
dei macchinari. Lei mi pare che abbia risposto che sui circa 67
mila euro 37 mila circa sono stati pagati...ecco, vorremmo capire
come mai non è stato pagato anche il resto, tenuto conto che
comunque c'è sempre difficoltà per quello che riguarda le casse
comunali e...non dico altro. Era interessante capire anche
l'occupazione del sottosuolo, ma a questo non è stato risposto. Noi
gradiremmo magari se riuscisse a risponderci in tal senso, perché
nella convenzione che ha siglato con il Comune di Aosta c'è un
passaggio molto preciso per quello che riguarda l'occupazione del
sottosuolo. Apprendo che una buona notizia alla fine c'è, perché
probabilmente, anche a seguito dell'impatto visivo che dà questo
marciapiede rimesso a nuovo davanti a Palazzo regionale, è stata
manifestata questa volontà di fare lo stesso lavoro per via Torino.
Io penso che sia un bel gesto, lo dico pubblicamente, che sia un
bel gesto di senso di responsabilità per una via che ha patito
particolarmente le conseguenze dal punto di vista di carattere
economico. Non sarebbe male farlo magari anche per altre vie più o
meno intersecanti (vedi via Garibaldi o quant'altro), che
potrebbero avere in futuro lo stesso occhio di riguardo, e sarebbe
un bel messaggio! Grazie.
Presidente -
Punto 21 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK