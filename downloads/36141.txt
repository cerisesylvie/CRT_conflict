Consiglio Regionale della Valle d'Aosta - Oggetto del Consiglio n. 405 del 12 febbraio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 405 del 12 febbraio 2014 - Resoconto
OBJET N° 405/XIV - Communications du Président du Conseil
régional.
Président -
Point 1 à l'ordre du jour. Collègues, je vous
communique qu'à partir du 28 janvier les réunions suivantes ont eu
lieu:
- le Bureau de la Présidence: deux fois;
- la Conférence des Chefs de groupe: une fois;
- la I
e
Commission: une fois;
- la II
e
Commission: une fois;
- la V
e
Commission: une fois.
Venerdì 7 e sabato 8 febbraio scorso, unitamente al
Vicepresidente del Consiglio André Lanièce, ho partecipato alla
seduta plenaria della Conferenza dei Presidenti delle Assemblee
legislative delle Regioni e delle Province autonome. Tra i temi
all'ordine del giorno vi erano la posizione delle Assemblee
regionali sulle riforme costituzionali attualmente in discussione,
quali Camera delle autonomie e Titolo V; l'autoriforma del sistema
regionale e delle Assemblee; il programma degli eventi regionali in
preparazione del semestre di presidenza italiana dell'Unione
europea e la presentazione del rapporto sulla legislazione
2014.
Come Consiglio regionale della Valle d'Aosta, abbiamo assunto
una posizione molto forte, unitamente anche ai colleghi delle altre
Regioni a statuto speciale, riguardo alla bozza di lavoro e di
proposta avanzata dalla Lombardia. L'argomento sarà comunque
riaggiornato e riesaminato nel corso della riunione del 20 febbraio
prossimo. Nel corso della seduta sono stata, inoltre, nominata nel
Comitato paritetico di raccordo tra la Conferenza delle Assemblee
delle Regioni, il Senato e la Camera dei deputati.
In occasione del Giorno del ricordo, celebrato il 10 febbraio,
data della firma del Trattato di pace di Parigi del 1947, in
memoria della tragedia degli italiani e di tutte le vittime delle
foibe nel secondo dopoguerra, una delegazione di studenti degli
istituti superiori valdostani si è recata a Trieste dal 10 al 12
febbraio 2014 per una visita alla Risiera di San Sabba alla foiba
di Basovizza e a Redipuglia, sacrario monumentale delle 1° Guerra
mondiale, dove sono sepolti più di 100 mila soldati. Questo
pomeriggio, invece, un gruppo di studenti valdostani, sempre delle
scuole superiori valdostane, appunto, salirà sul Treno della
memoria in viaggio per Cracovia, per un percorso di approfondimento
guidato dei campi di concentramento di Aushwitz e di Birkenau, del
ghetto ebraico della città e del Museo Schindler. Le due iniziative
sono organizzate dal Consiglio regionale, dalla Presidenza della
Regione e dall'Assessorato dell'istruzione e cultura nell'ambito
della Giornata della memoria e della Giornata del ricordo. Offrire
ai giovani la possibilità di visitare i luoghi della memoria e di
entrare nelle vicende storiche, anche dolorose del nostro Paese è
un modo concreto di coltivare la memoria stessa.
La Presidenza del Consiglio ha ricevuto copia dell'ordinanza con
la quale il Consiglio di Stato ha respinto il ricorso in appello
promosso dall'avvocato Manuela Ghillino per ottenere la riforma
dell'ordinanza n. 26 del 16 ottobre 2013 resa dal TAR della Valle
d'Aosta sul ricorso riguardante l'avviso di rinnovo integrale del
Co.re.com Valle d'Aosta del 30 luglio 2013. A giudizio del collegio
non ricorre il
periculum in mora
in considerazione della
fissazione al 6 febbraio 2014 dell'udienza per la trattazione del
ricorso al TAR Valle d'Aosta. Proprio nel corso di quest'udienza il
TAR ha disposto il rinvio della trattazione in questione al 10
aprile 2014, dato che la ricorrente ha depositato motivi aggiuntivi
di ricorso per l'annullamento della deliberazione consiliare del 26
novembre 2013, che ha disposto il rinnovo del Co.re.com. Copia
dell'ordinanza è disponibile presso la Segreteria generale del
Consiglio.
Ha chiesto la parola il collega Bertin.
Bertin (ALPE)
- Grazie Presidente.
Sono settimane ormai che il dibattito politico italiano è
concentrato nel discutere di riforme costituzionali, in particolare
dell'istituzione del cosiddetto "Senato delle autonomie" e di una
revisione del Titolo V della Costituzione, argomenti strettamente
legati alla nostra autonomia, ma in Valle d'Aosta poco si parla e
poco si sa di questi argomenti, né il Consiglio regionale, né la I
Commissione si sono mai occupati di questi aspetti, anche i
Parlamentari non sono pervenuti da questo punto di vista...un po'
come la meteo, non pervenuta... Adesso lei ci accenna alla
questione dell'Assemblea dei Presidenti dei Consigli regionali,
peraltro in quel contesto la Lombardia ha presentato alcune sue
proposte, che saranno discusse a breve nel Consiglio lombardo. Tra
l'altro, in tutte queste proposte la Valle d'Aosta è destinata a
scomparire a beneficio delle Macroregioni. Evidentemente il
superamento del bicameralismo perfetto è un fatto positivo e
aspettato da tanto tempo, ma l'istituzione di un fantomatico Senato
delle autonomie è comunque qualcosa che va valutato attentamente
nel merito. Da quel poco che si sa, si vorrebbe una composizione
mista di questa nuova Assemblea, Enti locali e Regioni, anche se i
primi hanno soltanto funzioni amministrative e le seconde anche
funzioni legislative; in pratica poi si vorrebbe che a
rappresentarli siano soltanto i rappresentanti degli esecutivi, una
sorta di fotocopia della Stato-Regioni o poco di più, niente a che
fare con un modello di tipo Senato federale. In nessun altro Paese
occidentale esiste qualcosa del genere. Personalmente credo che,
sul modello di quanto avviene negli altri Paesi, l'unica soluzione
praticabile sarebbe un Senato formato su base regionale.
A parte le valutazioni personali, credo che questo Consiglio, la
Valle d'Aosta dovrebbe comunque pronunciarsi su questi argomenti,
la nostra Regione dovrebbe dire qualcosa, dare un segno di vita ed
avere l'iniziativa politica. Su questi dossier, come su molti
altri, manca totalmente l'iniziativa politica. Si va avanti, quando
si va avanti, per inerzia, un atteggiamento pericoloso. Tra
l'altro, il pregiudicato più famoso d'Italia, l'ex Senatore
Berlusconi, e il Segretario del Partito Democratico annunciano
imprecisate e radicali modifiche al Titolo V della Costituzione. Mi
auguro che questo non voglia dire rottamare le Regioni per vendere
qualche illusione di cambiamento, ma, a parte questo, anche su
quest'aspetto dovremmo dire qualcosa. Bisogna registrare una
preoccupante mancanza di iniziativa politica da parte della nostra
Regione su questi argomenti e, a mio avviso, è molto rischioso.
Grazie.
Presidente
- Ha chiesto la parola la collega Morelli,
prego.
Morelli (ALPE)
- Merci Présidente.
Chers collègues
, per desiderio di completezza di
informazione, il gruppo ALPE ritiene corretto portare a conoscenza
in modo ufficiale questo Consiglio regionale riguardo alle
notificazioni che sono state fatte dalla Procura della Repubblica
di Aosta alla sottoscritta, ad Albert Chatrian, agli ex colleghi
Robert Louvin e Pino Cerise di un avviso di conclusione delle
indagini preliminari ed informazioni di garanzia. Nell'inchiesta
sono coinvolti anche la collega Chantal Certan, già Segretaria di
ALPE e Carlo Perrin in qualità di ex Coordinatore del movimento. I
reati che ci vengono contestati sono il peculato e il finanziamento
illecito al partito. Per quanto ci riguarda, pur non celando una
comprensibile preoccupazione, siamo fiduciosi di poter spiegare
quanto ci viene contestato. Lo scrupolo che ha caratterizzato
l'inchiesta della Procura trova rispondenza nello scrupolo con cui
il gruppo ALPE ha sempre documentato ogni voce di spesa sostenuta
con il contributo ai gruppi consiliari, previsto dalla legge
regionale 6 del 1986, ritenendo che tutto fosse pertinente al ruolo
politico-istituzionale svolto dal gruppo stesso, niente è stato
speso a fini personali. Questo è quanto ci pareva corretto
comunicare in attesa di chiarire le nostre posizioni nelle sedi
competenti, che è quanto ci apprestiamo a fare nei prossimi giorni.
Ora lasciamo che la Procura faccia il suo lavoro con i tempi
necessari.
Noi però qui all'interno di quest'Assemblea legislativa dobbiamo
interrogarci e dobbiamo interrogarci tutti su come sia stato
possibile che la legge regionale per il finanziamento dei gruppi
consiliari abbia potuto dare adito ad una tale varietà di
interpretazioni, perché una legge non chiara è una legge inefficace
e non è giusto, come accade ora, che i fondi dei gruppi consiliari
previsti dalla legge rimangano inutilizzati per paura di
interpretare la stessa legge che il Consiglio si è data in modo non
corretto. Noi riteniamo che sia urgente la revisione di questa
legge per andare a precisare, per andare a puntualizzare, in modo
da tutelare i Consiglieri che vogliono fare il loro lavoro e dare
garanzie ai cittadini che il denaro pubblico è ben utilizzato e
lei, Presidente Rini, deve farsi carico di quest'obiettivo urgente
assieme al Consiglio, perché questa vicenda serva a migliorare,
perché, ahimè, molto sovente queste vicende poi fanno più danno
alla buona politica e a chi vuole svolgere il suo ruolo di politico
in modo corretto. Vi ringrazio.
Presidente
- Grazie. Vi ricordo come la Conferenza dei
Capigruppo sta già avviando un puntuale lavoro di riforma per
andare appunto a specificare meglio, chiarire meglio questa
normativa.
Ha chiesto la parola il collega Perron.
Perron (UV)
- Grazie Presidente.
Intervengo a seguito di una sua comunicazione per, da una parte,
chiedere forse lumi, ma anche per fare due considerazioni su
un'eventuale anche solo prospettata ipotesi avanzata dalla Regione
Lombardia, circa eventualmente un riaccorpamento da un punto di
vista costituzionale delle Regioni del nord, o perlomeno un
ridisegno, insomma, per quello che concerne i profili futuri delle
Regioni. Se questo fosse, sembra di risentire delle politiche fatte
in altri tempi: dalla proposta della Lega della Macroregione del
nord, dove in tempi passati la nostra Regione rischiava in qualche
modo di non avere più una sua connotazione, o delle Macroregioni
proposte all'epoca da fondazioni che avevano dei ragionamenti non
di natura costituzionale o di rispetto delle diversità, ma di
natura unicamente ed esclusivamente economica. Ha ragione il
collega Bertin e ce ne facciamo carico che, se così fosse, la
politica, al di là delle singole posizioni di maggioranza e di
minoranza in questo Consiglio, su questo deve e dovrà reagire.
Presidente, noi le chiediamo di seguire, con la massima attenzione
l'evoluzione di questa situazione e, qualora ci fossero delle
novità, di coinvolgere se possibile in un ragionamento la I
Commissione, la Commissione che vede presenti tutti i gruppi
politici presenti all'interno di questo Consiglio. Penso sia bene
che, qualora si ventilasse anche solo un'ipotesi di un ridisegno
dove la nostra Regione non conserverebbe più la sua autonomia, non
conserverebbe più la sua esistenza, ma verrebbe addirittura
inglobata in un'altra Regione, io penso che la politica valdostana
tutta, nel suo intero, al di là delle singole posizioni all'interno
di questo Consiglio di maggioranza e di minoranza, debba portare
avanti una lotta e una battaglia a difesa delle nostre prerogative,
a difesa della nostra esistenza non soltanto giuridica ed
amministrativa, ma anche dell'esistenza politica di questa Regione.
Grazie.
Presidente
- Grazie collega Perron.
Giustamente la questione che pone ha particolare rilievo per
tutta quest'Assemblea, tant'è che è stata mia premura comunicare
subito alla riunione dei Capigruppo quest'incontro che abbiamo
avuto a Roma, che ricordo è stato un primo incontro interlocutorio
nel quale una singola Regione ha portato alla nostra attenzione
questa proposta, che, peraltro, visto che entriamo nel dettaglio,
prevedeva tre tipologie di ipotesi, di cui una, invece, conservava
e manteneva le cinque Regioni autonome. Come Regioni a statuto
speciale, abbiamo preso una posizione fortissima, forse anche sopra
le righe visto che stavamo comunque parlando di una bozza, tant'è
che avete potuto vedere il comunicato sia mio, ma anche del
Presidente Dorigatti, il Presidente della Provincia di Trento, e su
questo devo dirvi che c'è un buon lavoro, corale, di squadra,
ammettendo...soprattutto con le Regioni a statuto speciale del
nord, quindi le due Province autonome, la Regione Trentino Alto
Adige e del Friuli Venezia Giulia. Naturalmente non abbiamo ancora
chiesto un incontro formale con la I Commissione perché si tratta
di una bozza che verrà ridiscussa, peraltro, nella giornata del 20,
che sarà preceduta da un incontro il 19 delle Regioni a statuto
speciale, dei Presidenti dei Consigli delle Regioni a statuto
speciale. In quella sede noi abbiamo annunciato che saremo presenti
a quel tavolo solo ed esclusivamente nella condizione in cui, come
premessa, ci sarà il riconoscimento e il punto di partenza chiaro,
fermo, inequivocabile del riconoscimento della fondatezza, peraltro
costituzionale, delle Regioni a statuto speciale. Su questo quindi
siamo stati particolarmente fermi.
La parola al collega Donzel.
Donzel (PD-SIN.VDA)
- Grazie Presidente.
Tre distinti punti su cui vorrei fare alcune precisazioni. Il
primo attiene alle indagini in corso, comunico qui, come abbiamo
fatto tramite un comunicato stampa, che io personalmente, la
collega Fontana, l'ex Consigliere Gianni Rigo abbiamo ricevuto un
avviso di garanzia che attiene alle indagini in corso sulle spese
dei gruppi del Consiglio regionale. In questa sede tengo a
precisare che mi ha fatto piacere che la Procura abbia riscontrato
la totale attinenza delle dichiarazioni rese dalla documentazione
resa con la veridicità di quello che era stato dichiarato e colgo
l'occasione per rivendicare che siamo stati il primo gruppo in
Italia a pubblicare tutte le spese e sia sul nostro giornale di
partito, sia sul web, perché riteniamo e riteniamo ancora oggi, in
assenza, perché in questo momento non c'è...siamo in una fase di
vacanza normativa, da mesi sono impegnati i Capigruppo con la
Presidenza del Consiglio a cercare di scrivere una legge che si
occupi dei costi, che sia in grado di dire come spendere questi
soldi che vengono utilizzati dai gruppi, questo ha fatto sì che
alcuni gruppi, non per paura, ma per buon senso - perché se non c'è
una legge riconosciuta da tutti, non c'è nessun indirizzo di
spendere - non stiano neanche utilizzando questi soldi. Intendo
quindi precisare che la strada della trasparenza, la strada della
puntuale rendicontazione, per quanto possa in prima battuta creare
un certo imbarazzo e dire che probabilmente ha generato dei
problemi, resterà sempre la via maestra da seguire per venirne
fuori, perché solo attraverso una spesa che è pubblica, trasparente
davanti ai cittadini si può in qualche modo essere certi di essere
sulla buona strada. Noi quindi nelle sedi opportune chiariremo la
ragione di queste spese, il nesso corretto con l'attività politica
che abbiamo espletato.
Quanto ad alcune ipotesi di peculato, intendiamo precisare che
nel dubbio interpretativo che si era venuto a creare più di un anno
fa questo denaro è stato restituito per intero al gruppo ed è stato
speso in maniera tale che la Corte dei Conti ha potuto dire che è
stato speso per spese inerenti all'attività prevista dai gruppi.
Questa è la nostra situazione, che intendiamo rappresentare
qui.
Secondo punto molto delicato e importante, e ringrazio il
collega Ego Perron che ci ha anticipato, noi chiederemmo davvero
alla Presidenza del Consiglio di informarci puntualmente su queste
informazioni che lei ha e, per fortuna, acquisisce a nome di tutto
il gruppo...di tutto il Consiglio regionale, quindi direi che uno
stretto lavoro di collaborazione con la I Commissione, come
prospettato dai colleghi Bertin e Perron, è auspicato anche da
parte nostra. Vorrei però dire ai colleghi che devono anche
affrontare questa situazione non solo in una maniera difensiva e di
paura nei nostri confronti, ma anche con un certo coraggio, con una
certa ambizione. Parliamoci chiaro: l'abolizione del Senato e del
bicameralismo ci offre la straordinaria opportunità di andare verso
il Senato delle autonomie, dove la proposta unica in questo momento
in campo darebbe l'opportunità alla Valle d'Aosta, unica Regione in
Italia, di raddoppiare il numero dei suoi rappresentanti, perché
l'unica proposta che circola prevede che sia presente il Presidente
della Regione e il Sindaco di Aosta nel Senato, nessuno in Valle
d'Aosta ne parla e coglie questa come una straordinaria
opportunità. Mentre tutti gli altri o vanno a pari o vanno in
riduzione del numero dei rappresentanti Senatori, la Valle d'Aosta
ha un'opportunità. Non è detto che si vada in questa direzione
precisa, però, ripeto, se sapremo cogliere quest'opportunità,
daremo una risposta positiva ai valdostani.
Concludo brevemente ringraziando la Presidente per aver oggi qui
ricordato in questa sede, anche se siamo a qualche giorno di
distanza, il Giorno del ricordo, appunto, l'importanza di
coinvolgere gli studenti in queste manifestazioni: è fondamentale,
perché soltanto attraverso la piena coscienza di quei fatti, lo
studio puntuale si ha la vera memoria, si ha il vero ricordo. Cito
qui il professor Cacciari:
"è solo la conoscenza che ci può
permettere di avere vera memoria"
, quindi non semplicemente una
giornata di commemorazione e basta, ma una giornata di
approfondimento e di continua ricerca della verità, che non può
essere sottaciuta, che dev'essere chiara a tutti e quindi, da
questo punto di vista, il costante coinvolgimento delle nostre
scuole e le iniziative che vengono fatte anche nelle scuole
elementari sono la strada maestra affinché queste giornate non
siano soltanto giornate commemorative, ma siano giornate che
rafforzano le istituzioni e la democrazia nel nostro Paese.
Presidente
- Grazie collega. Ha chiesto la parola il
collega Borrello.
Borrello (SA)
- Grazie Presidente.
Approfitto di questo spazio e individuo subito qual è l'oggetto
del mio intervento, mi riconduco alle comunicazioni e alla
questione posta in essere dal collega Bertin in merito all'attacco
all'autonomia. È da tempo che noi diciamo che l'autonomia
valdostana se è tutelata dal punto di vista normativo e
costituzionale, è stata svuotata nei contenuti, è stata svuotata
dal punto di vista economico. In questo momento abbiamo questa
situazione che è da fronteggiare dal punto di vista prettamente
normativo e costituzionale, la modifica del Titolo V che si
prospetta a livello del Governo centrale risulta essere sicuramente
un elemento di preoccupazione. Abbiamo detto, lo ribadiamo, quindi
riteniamo che l'invito che è stato prodotto dal collega
appartenente alla I Commissione, anche su sollecitazione dei
colleghi presenti in I Commissione, sia non solo opportuno, ma
congruo e necessario. Noi quindi diamo la disponibilità per andare
ad affrontare queste tematiche in maniera coordinata e condivisa,
perché risulta una delle preoccupazioni principali per andare a
tutelare quelle che sono le caratteristiche e le peculiarità della
nostra regione. Grazie.
Presidente
- Altri? Non ci sono altre richieste di
intervento? Ha chiesto la parola il collega Bertschy. Prego.
Bertschy (UVP)
- Grazie.
Come sempre, nelle comunicazioni si articola un dibattito che
poi, purtroppo, si riferisce a più argomenti. Ecco, quindi,
bisognerà probabilmente parlarne anche un po' in Conferenza dei
Capigruppo, perché sono temi che poi vengono difficilmente legati
nelle varie dichiarazioni.
Io, a nome del gruppo UVP, voglio commentare e ringraziare i
gruppi ALPE e PD per aver chiarito e dato un'informazione in aula,
che, sotto il profilo politico, evidenzia come ci sia volontà di
fare un percorso chiaro, trasparente, che è anche un deciso
cambiamento di rotta rispetto ad altri procedimenti, nei quali noi
abbiamo sentito nota nelle fasi di avvio legislatura. Facciamo
politica in un momento molto difficile, dove la politica deve
ritrovare la sua forza anche di rassicurare che si è qui per dare e
portare avanti le difficoltà che la società vive con la massima
attenzione. Si è conclusa un'indagine lunga e difficile, si è
conclusa una prima fase dell'indagine lunga, difficile complessa,
credo pesante anche per chi l'ha dovuto subire, anche per chi ci ha
lavorato. Quindi, è una fase che ci permette, tra l'altro, come è
stato ben detto dai due Capigruppo, di fare anche un po' il punto
della situazione rispetto alla legge che oggi regolamenta questi
finanziamenti, rispetto a come siamo stati diretti sotto il profilo
amministrativo, come politici, perché questi fondi sono regolati
anche dai nostri uffici. Soprattutto mi ha fatto piacere la
discrezione con la quale si sono raccontati i fatti, anche ieri in
conferenza stampa, ma si è evitato di fare dei nomi, anche se poi,
purtroppo, questo non ha ottenuto l'obiettivo che la Procura si era
dato. Perché siamo in una fase ancora di completamento, di tutta
una serie di informazioni.
Per quello che ci riguarda, quindi la confusione che c'è ancora
intorno all'argomento è tanta, i tre elementi, la veridicità, la
correttezza e la buona fede, sono quelli che devono guidare chi si
è ad oggi occupato di utilizzare questi fondi. È facilmente
riconducibile tutto questo ad una buona gestione, quando dietro a
questi due primi elementi c'è la buona fede. La buona fede
sicuramente l'ha dimostrata chi ha rendicontato in maniera
puntuale, purtroppo, come è stato anche detto ieri, a volte la
puntualità ha creato anche poi capi di imputazione, però nel
rendicontare in maniera così trasparente non si può almeno non
riconoscere la buona fede che sta dietro a tutto questo. Da parte
del nostro gruppo c'è la volontà di non essere né accusatori e
neanche assolutori, non è il compito che ci spetta, la nostra
intenzione è di partecipare ad un momento sicuramente di attenzione
politica e di riflessione su quest'argomento, ad un percorso di
miglioramento dell'attuale legge e soprattutto a fare in modo che
si possano evitare situazioni come queste. Certo che la fase di
quest'indagine ha anche cominciato a differenziare l'utilizzo di
questi fondi e ci sono, come è stato evidenziato ieri, fatti
diversi fra di loro, utilizzi diversi fra di loro, avremo modo di
capire alla fine cosa sta dietro, a tutto questo e quanta
attenzione è stata data a seguire quanto meno la correttezza che le
linee guida avevano indicato. L'attenzione oggi va a sostenere che
tutto questo si concluda, si concluda in maniera positiva almeno
perché ci permetta di lavorare in futuro tutti più serenamente e
soprattutto che ci permetta di far sì che non si venga tutti messi
sullo stesso piano, che si abbia la possibilità, oltre a questi
fondi, di capire che l'utilizzo delle risorse pubbliche,
giustamente, va fatto con il massimo dell'attenzione e su
quest'argomento come su altri argomenti che ci troviamo sempre a
rappresentare. Da parte nostra quindi, e concludo, c'è la volontà
di sostenere soprattutto la revisione di queste linee guida e
sostenere un percorso che permetta a tutti di far sì...che si
capisca nella comunità valdostana che non c'è la volontà di andare
oltre a quelle cose che sono state ben raccontate da parte di
alcuni gruppi e speriamo che ci sia la possibilità da parte di
altri gruppi di chiarire invece vicende che rimangono ancora da
chiarire. Grazie.
Presidente -
Grazie collega Bertschy. La parola al
collega Cognetta.
Cognetta (M5S) -
Grazie Presidente.
Mi associo anch'io a quanto detto dal collega Bertschy e quindi
noi, come Movimento Cinque Stelle, al di là delle questioni
giuridiche, che non sono ancora state chiarite e per le quali
aspettiamo chiaramente un approfondimento definitivo, ci associamo
al fatto che la questione dei costi della politica, della gestione
dei fondi è stata sempre una battaglia che noi abbiamo combattuto,
contro la quale, rispetto alla chiarezza e all'utilizzo di questi
fondi, se ne è parlato a livello locale e nazionale per tantissimo
tempo. Ora, noi non vogliamo dare nessun giudizio, perché non
abbiamo ancora nessun tipo di quadro definitivo in mano. Certo
notiamo in quest'aula un'enorme differenza tra maggioranza ed
opposizione, l'opposizione sta cercando in qualche modo di spiegare
o quanto meno di riferire all'aula, abbiamo notato che fino a
questo momento che la maggioranza invece ha glissato
tranquillamente. Ne prendiamo atto, ognuno è libero politicamente
di esprimersi come crede, certo è una cosa che ci lascia abbastanza
perplessi. Credo alla fine, rispetto a tutto quello che potremo
dire o non potremo dire, che sono gli elettori che poi
decidono.
Devo solo aggiungere una cosa. Ho notato in passato, nelle
passate legislature, in tutto quello che è accaduto fino ad oggi
che gli elettori poi decidono non sulla base di queste vicende
giudiziarie, questo è sotto gli occhi di tutti, è inutile
nascondercelo, quindi alla fine poi magari noi diamo un'importanza
eccessiva a certe cose quando poi chi vota dà importanza a
tutt'altro, no. D'altronde, fino a quando non crescerà anche la
coscienza politica e civile dentro la popolazione, potremo star qui
a discutere di costi, non di costi, di problemi, di chi se li mette
in tasca e di chi invece li usa per il partito, non cambierà
assolutamente nulla. Questo è quanto avevamo da dire rispetto a
quest'argomento. Grazie.
Presidente
- La parola al collega Ferrero.
Ferrero (M5S) -
Grazie Presidente.
Io volevo fare alcune considerazioni in relazione al fatto che
ci è stato consegnato il rapporto per il 2014 sul programma di
attività del Co.re.com.. Il Co.re.com., per chi non lo sa e magari
ci ascolta, è quell'organismo che dovrebbe effettuare un controllo
sulle trasmissioni radiotelevisive in Valle d'Aosta. In questo
rapporto vedo una serie di progetti che sono tutti di facciata,
progetti di forma: progetto di educazione ai
mass media
,
rapporti con altri organismi francofoni europei, tutela e
valorizzazione del patrimonio linguistico e culturale della Valle,
ma in effetti non ritrovo nulla riguardo a quelli che sono i
compiti istituzionali del Co.re.com.. La cosa mi salta all'occhio,
perché di recente è stato pubblicato sul sito del Co.re.com. un
monitoraggio sul pluralismo politico, che riguarda una settimana di
dicembre del 2013...e beh direi che da questa statistica ci sono
dei dati che sono inquietanti perché effettivamente ci troviamo con
l'Union Valdôtaine che ha un tempo di notizia e di parola che
arriva a 817 e per fare un confronto il Movimento Cinque Stelle,
rispetto agli 817, ha 112. Questo è il pluralismo politico sulla
Rete 3 regionale, che dovrebbe essere messo sotto la lente da parte
del Co.re.com.. Allora qui dobbiamo riuscire a capire se il compito
del Co.re.com. è quello di fare i monitoraggi, di prenderli e di
buttarli lì, come è successo per il monitoraggio delle emittenti
locali della Valle d'Aosta, fatto dall'11 aprile al 26 maggio 2013,
che non è ancora stato reso pubblico e che contiene dei dati che
sono sorprendenti. Quando noi abbiamo fatto quella specie di
riunione, che riguardava le trasmissioni della Rete 3 e il
pluralismo in Valle d'Aosta, qualcuno sorrideva, ma noi qui abbiamo
delle emittenti locali che in campagna elettorale hanno dato il
93,5 percento di tempo all'Union Valdôtaine. Abbiamo il TG3 che ha
dato il 26,8 percento di tempo all'Union Valdôtaine, quando gli
altri partiti hanno circa l'8 percento e via dicendo. Abbiamo
addirittura un'emittente locale, che, tra l'altro, viene anche,
diciamo, foraggiata da contributi del Co.re.com., che ha dato il
100 percento del tempo all'Union Valdôtaine. Dobbiamo allora
veramente riuscire a capire quali sono i compiti del Co.re.com..
Vorrei avere anche una risposta per sapere se la persona che
attualmente è Presidente del Co.re.com., come dice qualcuno, era
tra i delegati del Congresso dell'Union Valdôtaine, perché qui si
parla di indipendenza dei componenti del Co.re.com. e poi ci
troviamo le persone che sono riconducibili direttamente ai partiti.
Dato che io mi ritengo ancora libero di dire quello che ritengo
all'interno di quest'Assemblea, come ovviamente il Presidente del
Consiglio è libero di fare ciò che crede, e mi deve permettere di
sottolineare come ai suoi frequenti viaggi di rappresentanza in
mezzo mondo, ultimo quello in Canada, ai prossimi chissà dove...ai
suoi comunicati stampa su quanto succede giù a Roma, perché bisogna
occuparsi di quello che succede giù a Roma...che riguardano le
cosiddette "aggressioni verbali" alla Boldrini, ma dimenticano le
aggressioni fisiche alla Deputata Lupo del Movimento Cinque Stelle
in nome di quella Scuola della democrazia improntata ad una
sinistra proletaria
radical chic
, una specie di monopoli
della democrazia affidata ad ex magistrati militanti di sinistra
come Luciano Violante, democrazia che ricorda quella dell'ex Unione
Sovietica, 100 mila euro buttati...ecco, io preferirei una
Presidente del Consiglio veramente presente sui problemi di questo
Consiglio valdostano, che difenda non solo sulla forma i diritti
dei colleghi, che sappia dirmi subito se una fattura di spesa del
gruppo emessa nel 2013 e pagata nel 2014 può essere rendicontata
adesso che ci ha chiesto di fare il rendiconto e non sappiamo cosa
fare e magari ci troviamo anche noi con un avviso di garanzia per
queste cose. Peccato che le telecamere non la inquadrino alle
volte, puntualmente quando abbassa gli occhi, abbassa gli occhi per
cercare lo sguardo del maschio dominante alla faccia dei ruoli e
dell'indipendenza delle donne tanto strombazzata a parole!
Concludendo, lei è certamente libera di comportarsi come crede,
di fare ciò che vuole, tuttavia, lei finora ha rivestito un mero
ruolo di rappresentanza all'interno di quest'aula, di questo
Consiglio regionale, ma di rappresentanza della maggioranza,
rinunciando al suo ruolo istituzionale di arbitro e di punto di
riferimento di tutta l'Assemblea. I suoi richiami frequenti ai
toni, al rispetto dell'aula in cui lavoriamo suonano come note
veramente stonate di quello che ormai appare sempre di più come un
teatrino della politica che dovrebbe finire, terminare
immediatamente. La richiamiamo quindi veramente ad occuparsi di
nuovo del Consiglio regionale, che è un Consiglio in difficoltà, è
un Consiglio che non è in grado di fare i suoi compiti, perché non
dispone di documenti, non può disporre di documenti nelle
commissioni consiliari e, di conseguenza, è impossibilitato ad
andare avanti.
Presidente
- Grazie collega. Non intendo naturalmente
rispondere al suo sarcasmo, perché si commenta da solo, quindi non
è il mio compito commentare, davvero.
Per quanto riguarda la questione che ha sollevato del
Co.re.com., le comunico che il Comitato del Co.re.com. è stato
audito in Ufficio di Presidenza, dove, come lei ben sa, non è
presente solo la maggioranza, ma ci sono membri anche di minoranza,
dove abbiamo puntualmente, in maniera compiuta, audito e commentato
quello che è il programma e dove abbiamo posto l'accento in maniera
puntuale sulla funzione del monitoraggio, funzione che è presente
all'interno della relazione e sulla quale durante
quest'audizione...poi sarà nostra premura, se lo ritiene
necessario, fornirle anche quello che è il resoconto di
quest'incontro, dove abbiamo posto l'accento sull'importanza che
quest'Ufficio di Presidenza, nella sua coralità, vuole dare alla
funzione propria che è quella del monitoraggio.
Ci sono altri? La parola al collega Chatrian.
Chatrian (ALPE) -
Grazie Presidente, buongiorno a
tutti.
Senza entrare nel merito, ho letto, Presidente Rini, la sua
presa di posizione dura il 10 di febbraio.
"durante l'Assemblea
ho assunto una posizione estremamente ferma, unitamente al
Vicepresidente Lanièce e ai colleghi delle autonomie speciali,
dichiarando tutto il mio sgomento di fronte a proposte gravemente
lesive delle nostre prerogative e ribadendo in maniera chiara,
senza "se", senza "ma", la necessità di un pieno rispetto
dell'architettura costituzionale, della validità del nostro sistema
regionale"
. Premetto che condivido queste sue affermazioni
Presidente Rini, le chiederei però di usare la stessa fermezza a
tutela di noi Consiglieri e faccio tre esempi a mio avviso
importanti. Il primo: due settimane fa, a porte chiuse, abbiamo
audito il Signor Frigerio, Amministratore unico, i
sottoscritti...abbiamo chiesto della documentazione, dopo due
settimane nulla ci è stato inviato, non ne sappiamo nulla. Ecco, le
chiediamo ad esempio...questo è un esempio, fermezza, presa di
posizione a tutela di noi tutti Consiglieri.
Secondo, Presidente Rini, cari colleghi, ho posto un quesito al
gruppo CVA e a Vallée d'Aoste Structure per il tramite...per il
primo al Presidente della Regione e il secondo al collega Marquis,
stessa domanda puntuale. Vallée d'Aoste Structure, Presidente Rini,
ci ha risposto nel merito, dato che il nostro articolo 116 comunque
dà la possibilità a tutti i Consiglieri, senza interferire con la
regolarità dei servizi, di ottenere anche dalle società da esse
direttamente e indirettamente partecipate
"le informazioni utili
all'espletamento del loro mandato e di ottenere copia gratuita dei
documenti amministrativi"
. Stessa domanda, abbiamo avuto un
parere, una risposta nel merito di Vallée d'Aoste Structure; stessa
questione, stessa domanda posta al gruppo CVA, la risposta ci è
stata nuovamente negata a seguito di diversi solleciti a firma del
Presidente della Regione, Prefetto, Augusto Rollandin. Al riguardo,
nel prender atto di quanto rappresentato, si conferma quanto già
precedentemente espresso nelle precedenti note ivi richiamate, non
potendo null'altro rivelare per quanto di competenza allo scrivente
Presidente. Allora o uno, o l'altro o di uno o l'altro chiediamo a
lei, Presidente Rini, di farci da garante a noi Consiglieri e non
capiamo perché un gruppo si rifiuta di rispondere ai nostri quesiti
e un'altra società partecipata al 100 percento ci risponde nel
merito. La domanda era molto semplice, puntuale: il riepilogo delle
assunzioni a tempo determinato e a tempo indeterminato, indicando
anche il nominativo del personale assunto. Riteniamo che debba
essere di dominio degli azionisti, dei Consiglieri tutti, perché
altrimenti iniziamo veramente a pensare male e gli intrecci che più
volte abbiamo descritto in quest'aula...a questo punto forse il
dubbio aumenta, invece di dare delle risposte puntuali. Non capiamo
perché una società ci risponde nel merito e perché invece la più
grande società, che in questo momento gestisce centinaia di milioni
di euro pubblici non ci risponde nel merito.
Termino col terzo tema. Nel mese di settembre avevamo audito i
vertici della casa da gioco a seguito anche di documentazione che
l'Assessore Baccega ci aveva fornito e avevamo richiesto per le vie
brevi dei documenti, documenti rispetto alle previsioni e sono
emerse sottostime progettuali che hanno comportato la necessità di
adeguare i prezzi originariamente previsti. L'impresa aveva
avanzato richieste per 3 milioni e 300 mila euro. In merito alla
transazione con il Consorzio della casa da gioco, che è il
consorzio che ha ristrutturato...i lavori...la risposta che ci fu
data il 26 settembre 2013 - termino Presidente Rini - fu questa:
"atteso il chiaro disposto della norma, allo stato attuale a
tutela della casa da gioco non siamo oggi in grado di trasmettere
quanto richiesto"
. Ho sollecitato l'Assessore Baccega, che il
17 gennaio ha scritto all'Amministratore unico Frigerio dicendo:
"con riferimento alla richiesta di Chatrian, una volta concluse
le attività di collaudo, il nostro responsabile unico del
procedimento direzione lavori sarà a vostra disposizione per
illustrare compiutamente questa documentazione riservata,
dettagliatissima, che è una transazione tra il costruttore e la
casa da gioco"
. Ecco, ad oggi...almeno il Presidente Rollandin
ci risponde:
"non sono fatti vostri"
...noi a ventisette
giorni da questa richiesta e a seguito della lettera dell'Assessore
Baccega nulla sappiamo, almeno la cortesia... Le chiediamo quanto
meno non solo di salvare la forma, ma penso che sia importante che
un Consigliere richieda un documento di transazione, di una
documentazione riservata del direttore lavori a lavori conclusi; ad
oggi noi, dopo cinque mesi, questa relazione riservatissima di una
transazione per un importo di 1 milione 618 mila euro...noi non
abbiamo tale documentazione. Allora se avevamo dei dubbi, scusi,
Presidente Rini, ma i dubbi aumentano ancora di più, si faccia da
garante e, per favore, nel primo pomeriggio ci faccia avere questa
documentazione, che è un nostro completo e totale diritto per
espletare al meglio il nostro mandato che gli elettori ci hanno
dato per questo quinquennio di legislatura. Grazie.
Presidente
- La parola alla collega Certan.
Certan (ALPE) -
Grazie Presidente.
Chiedo scusa per la mia voce molto poco piacevole, ma è così.
Voglio aggiungere a quanto detto dai colleghi un altro fatto,
proprio per portarlo a conoscenza, di quanto a volte sia anche
difficile lavorare con buon senso e svolgere il nostro ruolo di
Consiglieri. Dieci giorni fa, a seguito proprio di una necessità di
informazioni per le interpellanze per questo Consiglio, ho chiesto
ad una segretaria del Consiglio di farmi avere il numero degli
alunni delle scuole elementari per l'anno scolastico, scuole
primarie, per l'anno scolastico 2013-2014. Credo che non sia un
dato sensibile, penso che sia un dato molto facilmente reperibile e
credo anche che sia un dato che i Consiglieri possano avere anche
senza dover chiedere documentazione scritta, anche perché nelle
riunioni di commissione continuiamo a sentirci dire che noi stiamo
facendo perdere tempo, quindi nella logica del buon senso, ho
chiesto per vie, diciamo, più brevi e per telefono alla segretaria
di fornirmi questi dati. Mi è stato risposto da una dipendente
della Sovrintendenza se avevo bisogno di questi dati, di farne
richiesta scritta.
Vorrei allora solo capire cosa dobbiamo fare, se siamo allo
sbando totale o se ci sono delle indicazioni a seconda dei vari
Assessorati, a seconda delle varie strutture, a seconda di non so
che cosa. Certo è che io non ho chiesto il nome di ogni singolo
alunno, la data di nascita, i genitori o altri dati che potevano
essere nella privacy, ho chiesto il numero totale degli alunni
della scuola primaria. Penso che sia importante che anche i
cittadini sappiano che noi ci ritroviamo in queste condizioni e io
credo che tutte le strutture stiano operando e debbano operare e le
chiedo veramente di essere in questo intransigente, perché non
possiamo continuare ad andare avanti così! Nelle riunioni di
maggioranza, ma anche nelle riunioni con il Governo quindi
chiaritevi quali sono le procedure che dobbiamo seguire, perché o
facciamo perdere tempo e, se cerchiamo delle vie più brevi, ci
viene risposto in questo modo. Credo che tutte le strutture e tutti
i dipendenti regionali siano al sevizio non di qualcuno, come ha
già detto il collega Ferrero, ma che siano al servizio della
collettività valdostana. Io quindi le chiedo veramente anche su
questo fatto...che di per sé è molto piccolo e non così rilevante
da un punto di vista istituzionale e politico, ma che, da un punto
di vista procedurale, però è una bella seccatura, che dimostra
veramente quanta poca coordinazione ci sia. Grazie.
Presidente
- La parola all'Assessore Viérin, prego.
Viérin M. (SA) -
Grazie Presidente.
Per una comunicazione visto che il Capogruppo e il Vice
Capogruppo dell'ex gruppo Stella Alpina non sono in quest'aula in
questa legislatura. Per essere chiari e anche trasparenti come
hanno fatto i colleghi dell'opposizione, che ringrazio e li citerò
anche nel mio intervento...per dire che qui non è che noi vogliamo,
come anche i colleghi, dimostrare chi è stato più bravo o più
cattivo. Mi sembra che qui ci sia un discorso da fare, una
valutazione anche per il futuro, soprattutto per il presente, molto
precisa.
Ringrazio altresì, cosa che non hanno fatto tutti gli organi di
stampa, il Procuratore della Repubblica, che più volte ha ribadito
che qui non siamo nel mondo di Fiorito, non perché non ci sono i
fiori, ma non siamo nel mondo dei Fiorito e la ringrazio veramente
per questa sensibilità, perché tutti noi abbiamo famiglia, figli e
amici, no? E dobbiamo avere anche questo riguardo nei loro
confronti. Abbiamo preso atto quindi, come gruppo, delle
contestazioni della Procura, che non condividiamo chiaramente,
perché sappiamo cosa abbiamo fatto. All'ex gruppo non è stato
contestato né il finanziamento pubblico ai partiti, né il reato di
malversazione, tanto per essere chiari anche in questo, invece ho
sentito che anche il nostro gruppo avrebbe tutti i capi di accusa,
quindi non ha né il finanziamento pubblico ai partiti, né
malversazione. Abbiamo sempre agito secondo la legge in conformità
alle istruzioni ricevute dai competenti uffici sulla legge
regionale vecchia, d'altronde gli uffici non potevano fare
diversamente, e qui apro un capitolo, che condivido con quello
della Morelli e anche con l'intervento di Ferrero, per una parte,
non voglio entrare nell'altra parte, che ci sono problemi già sulla
nuova legge. La nuova legge, che decorre dal 1° gennaio 2013,
quindi crea già dei problemi, ha già creato dei problemi. Abbiamo
la Corte dei Conti che contesta quel semestre già ai vecchi
Capigruppo e contesterà anche ai nuovi Capigruppo, che sono in
quest'aula, prossimamente credo, perché se il filone è quello, è
chiaro. Qui l'interrogativo che dobbiamo porci è come possiamo far
sì di fare una legge che sia oggettiva e non soggettiva sia per noi
che per altre istituzioni? Questa è lo domanda che ci dobbiamo
porre. Ecco, ricordo poi anche...un'informazione a nome di tutti
credo...la Corte dei Conti per il periodo 2009-2012 ha già detto
che nulla è contestato in alcun verso e in alcuna definizione al
gruppo Stella Alpina, tanto per essere chiari. Anche qui noi
abbiamo già un passaggio, che è quello della Corte dei Conti, che
ci dice che in quel periodo nulla è contestabile al gruppo Stella
Alpina e credo anche a tanti altri gruppi. Noi quindi abbiamo
sempre avuto correttezza sulle linee guida che sono state, diciamo,
definite dalla normativa, parliamo della vecchia normativa, perché
oggi siamo fino al 2012, dall'altra parte credo che sarà, per
correttezza, il Capogruppo o l'ex Capogruppo Salzone che dovrà poi
farsi interprete anche per le successive fasi a precisare meglio la
posizione dell'ex gruppo, perché correttezza vuole che io non parli
a nome e per suo conto.
Ringrazio quindi anche i colleghi, e chiudo, che sono
intervenuti prima, perché il problema vero, lo ribadisco, è di come
riuscire a fare una legge per poter spendere...qualcuno ha detto
con paura...io dico invece senza aver paura, perché, Donzel, il
problema è che qui, con questa caccia che c'è stata, c'è paura di
spendere, è come dire: "dobbiamo fare i lavori o dobbiamo fare
qualcos'altro e c'è paura", non dobbiamo nasconderci! Oggi non si
spende perché c'è paura, non si sa ancora come interpretare una
cosa piuttosto che l'altra e questa paura ci è venuta per concetti
che sono stati estrapolati dal 2009 al 2012, lo sappiamo
perfettamente. Noi quindi non dobbiamo nasconderci sulle nostre
paure, questa paura fa solo bene perché fa capire anche alla gente
che non è facile poi agire secondo quello che a volte si
scrive.
Presidente
- Ci sono altre richieste di intervento?
Passiamo al punto 2 all'ordine del giorno...ah, scusi collega
Viérin, non avevo visto la prenotazione, prego.
Viérin L. (UVP) -
Presidente Rini, per tornare su un
argomento che è stato in parte sollevato da altri colleghi. Noi ci
saremmo aspettati nelle sue comunicazioni, di avere così...almeno
citare la richiesta di convocazione del Consiglio straordinario.
Noi non sappiamo quali siano i criteri nella sua scelta delle
comunicazioni al di là delle sue nomine nei vari organismi
nazionali, ma crediamo che, al di là di ciò che è stato reso
pubblico con una conferenza stampa, l'argomento della convocazione
di un Consiglio straordinario, in base al Regolamento interno, sia
un dato di discussione per questo Consiglio stesso, al di là del
Consiglio straordinario. Le chiediamo quindi se sia un refuso, se
sia anche questa una dimenticanza, che in qualche modo vuole
sottrarre il dibattito a questo Consiglio. Al di là di questo,
questa richiesta è arrivata con un percorso un po' travagliato, il
collega Chatrian ha già ricostruito una parte sulla quale io non
ritornerò, ma esiste, Presidente Rini, un'intera Commissione
presieduta dal collega Leonardo La Torre, che si è fatta carico di
una serie di problemi perché ci siamo trovati in commissione, ma
tutti i colleghi della commissione, in difficoltà nel capire il
ruolo della commissione stessa. Mi sembra che queste nostre
preoccupazioni, al di là poi dei percorsi diversi...le opposizioni
hanno deciso di chiedere attraverso conferenza stampa di rendere
poi noto alla comunità...di richiedere un Consiglio straordinario,
dopo mesi in cui noi le chiediamo di essere interprete di questo
disagio, quindi questa nostra...l'estrema
ratio
, in base
all'articolo del Consiglio, è stata: "beh, discutiamo in Consiglio
di questo rapporto tra gli azionisti, cioè il Consiglio regionale e
le società partecipate e certe società partecipate".
La commissione ha avuto comunque un percorso condiviso, che si è
tradotto in una lettera che il Presidente La Torre le ha trasmesso,
con delle richieste specifiche, che noi vorremmo conoscere prima
della convocazione eventuale del Consiglio straordinario che, tra
l'altro...di cui si vocifera addirittura probabilmente in questi
prossimi giorni.
Noi allora - e questa è una questione preliminare - vorremmo
capire, prima di qualsiasi tipo di convocazione o di discussione
sulla data, se lei sa darci già qualche risposta sul ruolo delle
commissioni, perché in parte noi crediamo che quell'impegno ad
avere le informazioni derivasse da questo Consiglio e nel nostro
Regolamento interno, al di là del ruolo dei commissari nei
confronti delle società partecipate, e sono equiparati a quelli dei
membri dei consigli di amministrazione delle società partecipate
stesse come potere, diciamo, di inchiesta, piuttosto che di
richiesta di informazioni, esistono delle previsioni codificate dal
nostro Regolamento interno: dalle indagini conoscitive alle
commissioni di indagine, commissioni di inchiesta, commissioni
speciali...allora noi vorremmo capire come Consiglio come
orientarci, perché se ci si trincera dietro: "ma effettivamente non
possiamo dare queste risposte, perché dovevate chiedere una
commissione d'inchiesta", cioè che ci viene detto dalla società
partecipata...poi questo fa anche sorridere... Noi la prossima
volta non abbiamo problemi, probabilmente l'intero Consiglio
accetterà di formare una commissione di inchiesta, se è la
commissione di inchiesta che ha quei poteri straordinari, super
speciali per sapere quattro informazioni su questa società;
l'indagine conoscitiva come la vogliamo applicare...visto che
prevede l'autorizzazione dell'Ufficio di presidenza, salvo un
mandato dell'intero Consiglio, che è arrivato in questo caso,
perché questo Consiglio ha richiesto, con un nostro impegno di
ritirare o di non mandare avanti la questione della commissione
d'inchiesta, di fare un lavoro approfondito.
Ora, Presidente Rini, per tornare a quello che ricordava il
collega Ferrero, lei dall'inizio di questa legislatura...e
all'inizio si era presentata, anche perché un po' emozionata dal
mancato ottenimento dei voti necessari - probabilmente aveva
bisogno di avere un atteggiamento anche buonista nei confronti
dell'opposizione -, come garante di quest'aula. Lei, al di là di
tutto ciò che è stato detto, non sta garantendo l'equilibrio nei
confronti di tutte le forze politiche! Lei sta rappresentando,
anche in modo, secondo noi, scorretto, la maggioranza! Noi ci
chiediamo quindi, Presidente Rini, quale sia poi il nostro prossimo
passo, noi, ai termini del Regolamento, possiamo chiedere Consigli
straordinari avendo un terzo dei Consiglieri...noi chiederemo
Consigli straordinari su ogni argomento se questo ci potrà servire
a stanarla, nel senso di farle dire almeno qualcosa sul ruolo che
lei ricopre, perché oggi lei si sta occupando di tantissimi
argomenti, ma non si sta occupando di questo Consiglio Valle! Noi
siamo preoccupati, al di là degli argomenti stessi, che questa
gestione dell'aula sia fatta in modo equilibrato
, super
partes
, che lei sia garante effettivamente di tutti e non di
una parte, al di là di chi sia il rappresentante di questa parte, e
questo è l'impegno che lei nel suo discorso che aveva preparato e
che poi ha dovuto leggere in seconda battuta davanti a
quest'aula...lei attraverso il suo discorso si era fatta garante di
tutti questi aspetti. Noi, Presidente, aspettiamo questa sua
risposta oggi, perché questa sua risposta è veramente una questione
pregiudiziale nei confronti del prosieguo di questa legislatura e
nei rapporti in parte tra il Consiglio e il Governo e soprattutto
tra l'intero Consiglio e tutto il mondo che ruota attorno a questa
Regione e al Consiglio Valle, che è espressione dei cittadini che
ci hanno eletto anche soprattutto per questo. Grazie.
Presidente
- Grazie collega. Non posso che condividere
quelle che sono le caratteristiche che ha ben elencato e che io
pienamente condivido sul ruolo che sono chiamata a ricoprire. Sarà
mia premura, come ho peraltro anche annunciato in Conferenza dei
Capigruppo, farvi pervenire quella che sarà la nota, che
naturalmente, con il supporto delle strutture del Consiglio
regionale, stiamo predisponendo di risposta al Presidente della
commissione, quindi, per conoscenza, ai componenti della
commissione proprio sul tema in questione.
Ha chiesto la parola il collega Bertschy, prego.
Bertschy (UVP) -
Per tornare su quest'argomento e sulla
Conferenza dei Capigruppo. Vorrei solo chiarire una volta per tutte
che non siamo per conoscenza...ma siamo membri attivi e crediamo
anche abbastanza protagonisti di questa fase. Vorremmo avere quanto
meno lo stesso trattamento degli altri colleghi, come ho detto
l'altro giorno, abbiamo difficoltà a capire quando si dice "noi",
se si dice noi Ufficio di Presidenza, o noi membri di maggioranza.
Il presidente della commissione è il presidente della commissione
di tutti, non è il presidente della commissione della maggioranza,
è il presidente della commissione di tutti e quindi intanto le
chiedo di non inviarci la nota per conoscenza, ma in forma
diretta.
La questione poi legata alla convocazione del Consiglio è stata
affrontata e già verbalizzata e le date indicate sono o il 21 o il
24, quindi si poteva già annunciare che probabilmente ci saremmo
riferiti a quelle date lì la prossima settimana per arrivare a fare
il Consiglio, si doveva decidere quale delle due date poteva andar
bene, quindi queste informazioni potevano già essere rese. Non
abbiamo notizie di altre Conferenze di Capigruppo, quindi speriamo,
ecco, di non essere convocati, come al solito, tra cinque minuti
per venire a sapere cose che magari sono già state decise qualche
giorno fa.
Ribadisco, come ha detto il collega Laurent Viérin, che ci
aspettiamo veramente uno scatto d'orgoglio a difesa di tutti, ma
soprattutto del ruolo del Presidente, che non è nominativo, è un
ruolo istituzionale. Sappiamo che lei, quando vuole, lo sa
rappresentare bene fuori dalla Valle d'Aosta, le chiediamo di
rappresentarlo bene nell'aula, le chiediamo soprattutto di essere
garante dei diritti che non sono di qualcheduno, ma di tutti noi.
Aspettiamo allora una comunicazione formale per sapere se il
Consiglio sarà il 21 o il 24, o se qualcuno ha già deciso che non
sarà né il 21, né il 24. Grazie.
Presidente
- La parola al collega Chatrian.
Chatrian (ALPE) -
Grazie Presidente.
Su questo tema le chiederei, Presidente Rini, tanta attenzione e
soprattutto la forma diventerà sostanza e le chiedo sinceramente,
dato che il Presidente della II Commissione le ha fatto un quesito
scritto, di risponderci prima della convocazione del Consiglio,
perché io penso che sia diritto dei diciassette Consiglieri che
hanno richiesto il Consiglio straordinario...perché non abbiamo
informazioni, documentazioni e perché non possiamo operare, perché
il passaggio grave è che noi non possiamo espletare il nostro
mandato politico che i valdostani ci hanno conferito. Le chiederei
quindi veramente prima di convocare il Consiglio...noi vorremmo
avere una risposta, perché comunque i vertici nominati del gruppo
CVA si sono rifiutati di rispondere ad un quesito, scritto nero su
bianco, a firma del Presidente di commissione. Per noi questo è
gravissimo, quindi, prima di convocare il Consiglio straordinario -
e non per conoscenza, come diceva bene il collega Bertschy, ma
direttamente -, noi vogliamo avere la risposta per poi programmare
ed organizzare il prosieguo. Grazie.
Presidente
- Grazie. Il collega Viérin ha chiesto la
parola, prego.
Viérin L. (UVP) -
Sì, Presidente, per ringraziarla per le
sue precisazioni. Prendiamo atto che lei è d'accordo con noi, ma
vorremmo avere qualche informazione in più, ecco, non ci basta
l'enunciazione di principio. Le vorremmo semplicemente chiedere, al
di là di quello che gli uffici le prepareranno, qual è la sua
posizione nei confronti di quello che è successo in commissione.
Insomma lei, prima di essere Presidente, è stata anche Consigliere,
è stata nell'Ufficio di Presidenza e, assumendo il ruolo di
Presidente del Consiglio, immaginiamo che abbia avuto una vaga idea
di ciò che è il ruolo di Presidente del Consiglio e immagino anche
che lei si sia fatta un'idea del ruolo delle commissioni. Ora,
quello che noi le chiediamo oggi davanti a quest'aula è una sua
idea, una sua interpretazione o, meglio, ciò che lei pensa in
merito a ciò che è successo in commissione, perché quello che è
successo in commissione non è mai successo. In una società di un
gruppo...al di là di tutti i 116 negati di cui lei doveva essere
garante e di cui non si è fatta garante, e noi continueremo a
scrivere e le scriveremo direttamente come prevede il Regolamento
interno, poi lei darà corso al tutto, al di là di questo, qui la
questione è molto più grave, perché nell'espletamento del nostro
mandato, come membri di commissione e anche come Consiglieri
regionali, noi non abbiamo potuto aver accesso a certe informazioni
in commissione. Lei ci deve dire, Presidente Rini, che idea ha in
merito, perché ciò che lei doveva fare subito era difendere il
Consiglio nei confronti delle società in oggetto, senza bisogno che
un Presidente di commissione, o che noi rilevassimo la questione in
aula, o che ci fosse una corrispondenza, lei è garante tutti i
giorni di quest'aula.
Lei, anche se sui giornali dice che è stata informata così
attraverso la convocazione stessa, tutti i giorni si deve informare
di ciò che succede nelle commissioni, di ciò che è il lavoro dei
commissari, come di ogni Consigliere regionale e lei fuori deve
difendere quelle che sono prerogative che sono garantite dallo
Statuto di autonomia al di là e prima ancora del Regolamento
interno. Al di là del fatto di dire: "beh, ma sì siamo d'accordo
con voi, mi farò garante di questa cosa", noi non stiamo vedendo da
otto, da sette mesi nessuna azione che vada nella direzione di
tutelare il ruolo del Consiglio, che lei presiede, quindi di sé
stessa. È questa la questione grave che noi oggi poniamo di fronte
a quest'Assemblea, al di là del Consiglio straordinario, al di là
di tutte le azioni che noi continueremo a mettere in atto per
difendere il ruolo di Consigliere e non di opposizione o di
maggioranza, del Consigliere regionale, altrimenti facciamo prima
altro che di ridurre la discussione che c'è il 25, 20, 19...ma
aboliamo il Consiglio regionale, facciamo un organo monocratico
dove uno decide o un gruppo decide per tutti e risolviamo il
problema, altrimenti anche questi sono i costi della politica, ma
cosa ci stiamo a fare qui se non possiamo sapere che appalti fa
CVA, quante assunzioni ha fatto, o al casinò se è vero o meno che
il figlio di un Assessore ci lavora, ma cosa ci stiamo qui a fare!
Presidente, questo è il suo ruolo, noi non possiamo rivolgerci al
Presidente Rollandin o al Governo, non è il loro ruolo: il loro
ruolo è quello di garantire la parte operativa e di un loro
programma che stanno portando avanti, lei invece deve garantire
tutti noi.
Presidente -
Solo per risponderle sulla questione della
tutela relativamente all'accesso agli atti del 116, dove credo che
la mia posizione sia sempre stata chiara, tra l'altro, assunta in
quest'aula, ogni volta che siamo stati informati, lì dobbiamo
essere informati, di una mancata comunicazione, abbiamo provveduto
tempestivamente a richiedere, con i mezzi che ci sono messi a
disposizione, quindi su questo credo...
Per quanto riguarda, invece, la questione delle commissioni,
come le ho già detto prima, e lo ripeto, sto facendo degli
approfondimenti, richiede degli approfondimenti che abbiano anche
un fondamento giuridico per poter dare risposta puntuale, per poter
chiarire nella maniera più comprensibile, anche per quella che sarà
l'attività futura e proprio nella tutela dell'interesse per lo
svolgimento migliore del ruolo di tutti e di ognuno, la questione;
sarà mia premura prontamente farvi pervenire una risposta, che
appunto deve essere ponderata e deve avere alla base anche un
approfondimento puntuale.
Bene, possiamo passare...su questo io ricordo che nelle
comunicazioni abbiamo un intervento a testa, abbiamo derogato,
perché i temi erano tanti, quindi, oltre i due interventi, vi
chiedo, però, colleghi, stiamo...
(interruzione di alcuni Consiglieri, fuori microfono)
...va bene, io vi ringrazio. Ha chiesto la parola il collega
Ferrero, prego collega.
Ferrero (M5S)
- Grazie.
Mi unisco a quanto hanno detto i colleghi di minoranza, noi
gradiremmo, e pensiamo sia un nostro diritto, avere prontamente
delle risposte in merito ai quesiti che sono stati posti, se
continuiamo a parlare di pareri legali, di interpretazioni...c'è un
Regolamento del Consiglio che almeno per questo punto è
chiarissimo: prevede che il diritto di accesso sia incondizionato
anche per quanto riguarda le società partecipate e che non possono
essere opposti motivi di privacy per esibire o far avere dei
documenti ai Consiglieri regionali, che sono tenuti al segreto, se
si tratta di dati sensibili, e quindi di che cosa stiamo parlando?
Stiamo cercando di menare ancora il can per l'aia e di portare
avanti la questione. Stesso discorso per quanto riguarda la data
del Consiglio straordinario. Abbiamo fatto una commissione di
Capigruppo, sono venute fuori due date, insomma, avevamo raggiunto
un accordo, erano quelle le due date di riferimento, adesso
sentiamo altre voci, allora che ci sia detto una volta per tutte se
andiamo a fare la presenza, il teatrino tanto per fare quel
tot
di riunioni, oppure se decidiamo nelle sedi che sono
deputate a queste decisioni quello che dobbiamo decidere, se decide
qualcun altro, evitiamo di perdere tempo. Noi vogliamo quindi solo
avere, diciamo, la situazione attuale, in questo momento, qual è,
quali sono le risposte, non vogliamo avere la solita dilazione nei
tempi che riporta in avanti tutto quello che deve essere deciso.
Grazie.
Presidente
- La parola al collega Donzel.
Donzel (PD-SIN.VDA)
- Grazie Presidente.
Brevissimo perché, come ha ricordato lei, il Regolamento ci
consente un solo intervento, quindi la ringrazio per questa
cortesia, però ci tengo a precisare quanto ho già avuto modo di
esprimerle ed esprimere ai colleghi Capigruppo nella riunione dei
Capigruppo, che, secondo me, siamo in una situazione molto strana,
nel senso che su qualsiasi argomento noi dobbiamo andare a fare
degli approfondimenti giuridici per conoscere il nostro
Regolamento. Io francamente non conosco nessuna assemblea, dal
Parlamento europeo fino alla pro loco di paese, che possa
funzionare se non sa qual è il Regolamento interno. Ci deve cioè
essere qualcuno che è garante di questo Regolamento interno, che si
prende la responsabilità di dire: "la linea è questa" e poi si
fanno gli approfondimenti giuridici, poi ci sono i ricorsi, i
controricorsi, ma non può esserci una
vacatio legis
,
un'assenza di norma in cui viviamo in un limbo. Noi dobbiamo sapere
che...e poi, se mi consente, la prassi, glielo avevo suggerito, ci
ha suggerito alcune esperienze. Nella passata legislatura i 116
chiedevano delle cose ben precise, non è che non c'erano i 116
nella passata legislatura, c'erano meno Consiglieri di minoranza,
ce n'erano meno, ma addirittura discutemmo di un caso qui, in
Consiglio regionale, di una fuga di notizie derivata da un 116. Non
era quindi in discussione lo strumento 116, ma il fatto che il
Consigliere dovesse avere la cura di mantenere riservata la
notizia. Adesso, invece, sta entrando in specie l'istituto del 116
ed è questo che io non accetto che lei non esca pubblicamente a
dire: "il 116 non si tocca", poi facciamo tutti gli approfondimenti
giuridici di ogni 116, per vedere se c'è qualcuno che ha chiesto
chi è la fidanzata dell'amministratore tal dei tali, chi ha fatto
delle domande non corrette, ma l'istituto del 116 è inviolabile.
Io, Presidente del Consiglio, fossi lei, direi: "non si deve
toccare". Quale interpretazione giuridica deve arrivare? Quale
norma dobbiamo andare a scavare? Io attendo con ansia, per tempo,
tutte queste delucidazioni che chissà quale leguleio, chissà quale
studio legale andrà a scrivere per limitarci tutti, cari colleghi
di maggioranza, per limitarci tutti. Per andare a dire che le
nostre commissioni consiliari sono un po' meno commissioni
consiliari di quelle del Piemonte, noi che siamo autonomia a
Statuto speciale, che deriviamo la prerogativa di Consiglieri da
una legge costituzionale, siamo un po' meno del Consigliere
dell'Umbria, che è un po' meno del Consigliere del Veneto, che due
o tre Consiglieri arrivano in aula e dicono: "vorremmo una
commissione speciale su quella cosa lì", "subito, avanti, non c'è
niente da nascondere" nelle altre Regioni, qui da noi sta
diventando un caso mondiale. Ci avete detto: "non facciamo
commissioni di inchiesta perché le commissioni consiliari non hanno
limiti", ci fu un dibattito in cui io portai tutta una serie di
considerazioni, si disse: "no, che commissione di inchiesta, qui le
commissioni possono sfrondare e vedere tutte le questioni!",
benissimo, se c'è qualche Consigliere regionale che viola la
privacy, che fornisce informazioni in modo non corretto, quello va
sancito, ma che un Consigliere regionale abbia diritto all'accesso
agli atti...non aspetto nessun parere legale, Presidente del
Consiglio, le ribadisco quello che ho avuto modo...e lo dico in
modo garbato, secondo me, abbiamo veramente bisogno di qualcuno che
in questo momento difenda le nostre prerogative. Vorrei che lei
fosse l'interprete di questo sentire che, devo dire, è di tutti i
35 Consiglieri regionali, non può essere che un dipendente nega al
suo datore di lavoro l'accesso agli atti, ma è ridicolo! Perdiamo
cioè due anni in questioni legali su questa vicenda? Spero di
no.
Presidente
- Grazie collega Donzel. Possiamo andare
avanti? Ha chiesto la parola ancora il collega Gerandin, prego.
Gerandin (UVP)
- Merci Madame la Présidente.
Sì, era solo per riprendere un po' il senso del suo intervento,
quando lei dice: "noi dobbiamo approfondire", beh, noi ci
preoccupa, ecco, che ci sia necessità di approfondire qualcosa che
a noi pare che il Regolamento sia chiarissimo, poi le chiediamo
semplicemente di far applicare il Regolamento, non di
approfondirlo. Ci preoccupano questi approfondimenti, anche perché
comunque abbiamo sentito anche le dichiarazioni del Presidente
della Giunta, che diceva che le commissioni consiliari hanno potere
consultivo e non ispettivo. Noi l'abbiamo sentito in diretta ad una
radio, ecco, per cui non vorremmo che quest'approfondimento andasse
nella direzione di trovare alcune scappatoie per condividere il
pensiero del Presidente e dico questo quando...perché noi i quesiti
che abbiamo posto li abbiamo posti a delle società partecipate,
dove il 100 percento è pubblico. Noi l'avremmo accettata una norma
interpretativa se avessimo chiesto ad una società privata di dirci
qual era l'indirizzo, qual era il metodo di assunzione e
quant'altro, noi lo abbiamo chiesto a società pubbliche. A me
veramente allora mi viene difficile capire come mai ci sia
necessità di approfondire quando si chiede un percorso chiaro, che
quest'aula ha condiviso mediante delle mozioni che vanno in questa
direzione, si è impegnata con delle mozioni che vanno in questa
direzione, per cui veramente non riusciamo a capire che cosa ci sia
da approfondire. Noi gradiremmo che lei schiacciasse il tasto e che
dicesse: "su questo non c'è nulla da approfondire, da adesso in
avanti se qualcuno non rispetta questo, io, in quanto Presidente,
non mi limito a sollecitare la trasmissione di documenti, io
comunico a chi ha nominato questi vertici che prenda
provvedimenti", questo è il passaggio da fare. Io, veramente, avrei
sperato che qualcuno della maggioranza, qualche presidente di
commissione prendesse la parola e dicesse che in questo momento si
sta mortificando il ruolo dei Consiglieri, si sta mortificando
anche il ruolo della maggioranza! Si vede il disagio, si legge il
disagio, anche qualcuno vuole magari provare a mascherarlo quando
c'è una cosa del genere e condivido quando il Presidente La Torre
dice: "a me, nella mia vita politica, non è mai successo un fatto
del genere, mai successo!". Penso allora che ci sia qualcosa che
non funziona in tutto questo, non c'è nulla da andare ad
approfondire, c'è solo da prendere delle decisioni, dire che il
Regolamento non è interpretativo, il Regolamento si applica e
soprattutto che da adesso in avanti si cambia marcia. Si comunica
che chi non è stato in grado di dare questa trasparenza non deve
più rimanere ai vertici di queste società. Allora, semplicemente,
per dire, veramente, Presidente, le chiediamo uno sforzo in più,
perché se lei, come ci ha detto, vuole essere il Presidente di
quest'Assemblea e, come ci ha detto prima sul passaggio relativo al
discorso del Senato delle Regioni, vuole essere il portatore del
pensiero dell'autonomia, beh, le faccia rispettare queste autonomie
e rispettare l'autonomia significa rispettare quelli che sono i
contenuti del nostro Statuto, del nostro Regolamento! Questo è
quanto, ecco, non è...ci pare veramente l'ABC, nel senso che non
c'è nulla da interpretare, ma solo da fare rispettare. Grazie.
Presidente -
Guardi in parte condivido quello che ha
detto, tant'è che non abbiamo mai messo in discussione l'articolo
116 e in ogni occasione è sempre stata nostra premura, la premura
di questa Presidenza fare rispettare quest'articolo, che, come lei
ben dice, non è interpretabile. Altra questione invece è l'accesso
agli atti, dove giustamente, anche per la copiosa giurisprudenza in
materia, stiamo portando avanti degli approfondimenti su questo
tema.
Ha chiesto la parola il collega La Torre, prego.
La Torre (UV)
- Grazie Presidente.
Giustamente sono stato chiamato in causa e credo che debba
intervenire in qualità di Presidente della commissione, che poi è
l'oggetto della discussione, ma innanzitutto io ribadisco - e credo
che l'aula mi potrà dare atto di questo - che, come Presidente
della commissione, io ho cercato di essere il Presidente di tutta
la commissione, così come ho cercato anche di tutelare e di
rispettare quelli che sono gli uditi. Sto parlando in generale,
complessivamente, di tutti quelli che abbiamo udito. È evidente che
ci siamo trovati in una fase di
impasse
, che è derivata
probabilmente da quella che può essere anche una diversa
valutazione o interpretazione che è avvenuta tra la commissione e
una delle partecipate, che era stato...
Io non ho dubbi sul Regolamento, sul 116 e quindi sul ruolo
delle commissioni: secondo me, è chiarissimo sia il 116 che il
ruolo delle commissioni. Non sono neanche così preoccupato,
diciamo, di quella che dovrebbe essere la risposta del Presidente
del Consiglio, perché, in effetti, in una lettera mi ha già
risposto dicendo che puntualmente in tempi brevissimi mi darà delle
precisazioni.
Come Presidente, sì, mi sono preoccupato e l'ho anche messo a
verbale quando ho chiesto per favore alla commissione di udire, la
commissione non voleva udire, diciamo, la partecipata, in questo
caso la CVA, io ho chiesto invece di udirla e ho fatto mettere
anche a verbale, facendo rilevare alla CVA stessa che la lettera di
risposta rientrava probabilmente nella loro facoltà di rispondere,
ma che, se non voleva rispondere alle domande, doveva dire: "non
rispondiamo alle domande", perché molti dei passaggi nella lettera
di risposta, che sembra scritta da un avvocato, e questo dà un po'
di fastidio onestamente, perché il rapporto che ci dovrebbe essere
tra una commissione della Regione e una partecipata della Regione
dovrebbe essere un rapporto...come dire? anche contraddittorio, ma
sicuramente sempre basato su un rapporto costruttivo, e quindi
alcuni passaggi della lettera, a mio avviso, non erano opportuni.
In questo senso, proprio perché la commissione stessa ha
evidenziato questa difficoltà, ho scritto al Presidente del
Consiglio. Devo anche dire, con la stessa onestà, che io ho fatto
presente anche alla commissione che alcune delle domande - mi dovrà
dare atto Chatrian - io non le condividevo, nel senso che erano,
secondo me, troppo cariche di implicazioni anche in termini di
risposte di impegno, nel senso che le domande dovrebbero essere più
semplici e più, diciamo, facilmente rispondibili, ciò detto, non
vuol dir niente, nel senso che io devo essere al di sopra delle
parti. In questo senso quindi ribadisco che, per quello che mi
riguarda, io credo di sapere perfettamente qual è il compito della
commissione, però, siccome c'è stata una
impasse
, c'è stato
un momento di difficoltà, forse se solo ci diciamo tutti insieme,
approfittando anche del Presidente del Consiglio: "facciamo un buon
lavoro insieme", così ci capiamo e poi lo spieghiamo bene a tutti e
vediamo se le cose funzionano.
Presidente
- Possiamo passare al punto...ha chiesto la
parola il collega Guichardaz. Invito solo a prenotarvi così
possiamo programmare i lavori.
Guichardaz (PD
-
SIN.VDA)
- Grazie Presidente.
Solo per farle un
refresh
di memoria, come lei ha
dichiarato di non aver mai, diciamo, negato la corretta procedura
alle nostre richieste di chiarimenti sul 116, io le ricordo che
almeno una volta è successo, non ricordo se il 116 riguardava
notizia circa il dottor Ferrari o il Signor Rusci, ma le ricordo,
Presidente, che le dovetti sollecitare un intervento entro i
termini riguardo ad una risposta del Presidente Rollandin, che
considerava la mia richiesta di domande come una sorta di opinioni
personali sulle quali non era dovuta nessun tipo di risposta. Lei
non inviò entro i cinque giorni che il Regolamento prevede la
richiesta di chiarimento al Presidente Rollandin, tanto che gliela
dovetti sollecitare e il Presidente Rollandin non ricordo neanche
più se mi rispose nei successivi 10 giorni, fatto è che quella
volta ci fu quanto meno non so se una dimenticanza, o una
violazione, poi, se vuole, ci confrontiamo sui termini, ma sono del
tutto sicuro, solitamente sui tempi ho abbastanza, insomma, la
memoria lunga.
Riguardo poi alla questione della mancata risposta da parte dei
vertici di CVA ad alcune nostre domande, secondo me, imbarazzanti
per loro, ma imbarazzanti probabilmente anche per qualcun altro e
per qualcuno che evidentemente non aveva interesse che si
rispondesse. Io voglio fare due considerazioni: intanto il dottor
Trisoldi, Presidente di CVA, risponde in quella lettera non sulla
pertinenza o meno delle nostre domande, ma su quella lettera dice
che CVA è stata sufficientemente collaborativa e corretta nei
nostri confronti, che quella collaborazione e quella correttezza
non rientravano, diciamo, nei suoi compiti istituzionali e che
quindi dovevamo evitare di continuare a rompergli le scatole
sostanzialmente, perché, nel momento in cui il Presidente di una
controllata al 100 percento, anche se per tramite di Finaosta, e
qua abbiamo poi fatto tutte le filosofie sulle scatole cinesi che
in qualche maniera interrompono una continuità con il
Consiglio...beh, io credo che un Presidente di una controllata e
partecipata e i dirigenti non possano in una lettera ufficiale dire
che loro si stanno comportando correttamente e che noi della
commissione, che i commissari gli stanno facendo perdere tempo e
stanno creando problemi ai loro uffici amministrativi per reperire
il materiale, perché ciò che è stato scritto in quella lettera. Gli
stiamo provocando delle diseconomie a causa delle nostre continue
richieste di chiarimenti. Se le richieste di chiarimenti fossero
evase per tempo e se la collaborazione non fosse solo ostentata, ma
fosse una reale collaborazione, probabilmente il Consiglio e la
commissione consiliare non avrebbe bisogno di insistere così
pedantemente.
Altra questione tanto per inviare un messaggio a chi di
dovere...i presidenti delle partecipate e controllate non possono
entrare nel merito di questioni e di scelte politiche di questo
Consiglio. Il Presidente Trisoldi nella sua lettera ha fatto tutta
una disquisizione sull'opportunità e l'inopportunità della
commissione di inchiesta...e il fatto che fosse stata rigettata,
reiettata la commissione di inchiesta implicava, diciamo, uno
smorzamento, un annacquamento del significato della nostra azione
consiliare...beh, un invito al Presidente del Consiglio di
riprendere - perché questo è un ruolo che lei può esercitare,
Presidente - chi si permette di mettere il naso, chi si permette di
disquisire in questioni che competono solo ed esclusivamente il
Consiglio, le commissioni ed eventualmente le istituzioni.
Grazie.
Presidente
- La parola alla collega Morelli.
Morelli (ALPE) -
Merci Présidente.
Giusto per dare il mio contributo a quest'interessante
dibattito, che forse sta trasformando proprio un po' questo
Consiglio nel Consiglio sulle partecipate. Anch'io ho fatto delle
richieste 116 alle società partecipate direttamente ed
indirettamente dalla nostra Regione e nella fattispecie ho fatto
una richiesta al Casinò di Saint-Vincent molto più semplice
rispetto a quella che contestava un po' il Consigliere La Torre,
che diceva essere molto complessa, quella fatta a CVA. La mia
domanda era molto secca e molto semplice...in Consiglio regionale
avevo sollevato il problema del fatto che la Casinò avesse fatto
pubblicità per sé stessa sui giornali locali, contravvenendo, a mio
parere, al disciplinare e ho fatto una richiesta, che naturalmente
non è arrivata in tempo per la data in cui tale argomento è stato
discusso in Consiglio, ma ho fatto una richiesta molto semplice:
chiedevo al Casinò di conoscere le spese sostenute per l'acquisto
di spazi pubblicitari comparsi su tutte le testate locali, cartacee
e on line, comprese le pagine regionali delle testate nazionali,
per gli anni 2010-2011-2012-2013, una domanda molto semplice e
secca per la quale hanno sicuramente la risposta. Ecco, la risposta
mi è stata fornita corredata da una lettera, che non saprei come
definire se non intimidatoria, perché viene ricordato, ancora una
volta, che
"la società non rientra tra i soggetti che hanno
caratterizzazione pubblicistica neppure se si tiene conto del
concetto esteso a soggetti privati gestori di servizi pubblici in
concessione. Essa svolge un'attività imprenditoriale, pertanto
l'ipotesi di accesso alle informazioni e ai suoi atti, che
attengono alla sua gestione imprenditoriale, alle scelte
strategiche, alla gestione del patrimonio...
- eccetera -,
a
nostro sommesso avviso, è estranea ai legittimi controlli demandati
ai Consiglieri regionali
- per una richiesta di questo tipo,
eh... -
tale potere di controllo, a nostro avviso, nel caso di
specie deve subire una legittima restrizione e non può essere
estesa alle società che hanno la nostra natura, in quanto la
conoscenza di dati aziendali riservati potrebbe pregiudicare la
resa economica dell'attività imprenditoriale esercitata,
avvantaggiare i diretti concorrenti"
. Per una richiesta di
questo tipo, mi è stata fatta questa risposta, io credo che si
commenti da sola. Forse è il caso di ricordare che l'articolo 116
del Regolamento del Consiglio dice chiaramente:
"i Consiglieri,
senza interferire con la regolarità dei servizi, hanno diritto di
ottenere dall'Amministrazione regionale, dagli enti pubblici non
economici, dalle agenzie e dalle aziende dipendenti dalla Regione e
dalle società da essa direttamente o indirettamente partecipate, le
informazioni utili all'espletamento del loro mandato e di ottenere
copia gratuita dei documenti amministrativi richiesti"
. Ecco, è
questo, Presidente Rini, che noi le chiediamo di tutelare, è questo
diritto dei Consiglieri regionali.
Approfitto anche per ribadire la richiesta di quanto è
stato...della documentazione di cui si era richiesta copia al
Signor Luca Frigerio quando è venuto in audizione in Consiglio
regionale, che ancora non è pervenuta e che lo stesso aveva
garantito sarebbe stata trasmessa.
Presidente
- Grazie. Non ci sono altri? Possiamo passare
al punto 2 all'ordine del giorno? Scusi, collega Grosjean, non
avevo visto, vi chiedo per quello di prenotarvi prima, onde evitare
di togliere la parola. Prego collega Grosjean, ha la parola.
Grosjean (UVP) -
Grazie Presidente.
Non mi sono prenotato, perché aspettavo delle risposte. È un'ora
e mezza che stiamo formulando delle domande e le risposte non so, o
io proprio sono assente, oggi forse è un giorno un po'...e la mia
testa non ancora collegata, ma di gran risposte su tutte le
richieste non ne ho avute. Almeno su alcune cose pratiche, cioè la
data del prossimo Consiglio, del Consiglio straordinario che
abbiamo richiesto, almeno una cosa ci risponda, di tutto il resto
vedo lei annuisce, però di risposte niente. Non siamo qui a perdere
tempo, continuiamo a rinviare, dice: "sì, sì", però mi sembra che
stiamo veramente perdendo tempo in questo Consiglio.
Presidente -
Mi auguro che nessuno qui in quest'aula
pensi che stiamo perdendo del tempo, perché ogni dibattito è
costruttivo e, collega Grosjean, credo che anche quello di
stamattina lo sia. Per quanto riguarda le risposte, quelle che sono
nella mia disponibilità, io le ho fornite puntualmente alle
questioni che sono state sollevate. Peraltro ho richiesto e
comunicato che sto facendo degli approfondimenti e che, appena avrò
risposte più puntuali e precise, proprio nel rispetto di tutti e di
ognuno, ve le fornirò. La parola al collega Chatrian per mozione
d'ordine, prego.
Chatrian (ALPE) -
Gradiremmo avere risposta da lei se
questo pomeriggio, finalmente, avremo la documentazione del Signor
Frigerio, ecco, perché si era impegnato due settimane fa in questo
Consiglio. Gradirei avere una risposta puntuale da lei, Presidente,
perché mi ricordo, due settimane fa avevo chiesto a lei di far da
garante su questa richiesta fatta in aula...segreta.
Presidente
- Collega, sarà mia premura, naturalmente
sollecitare questa documentazione. Dipendesse direttamente da me,
potrei darle una risposta precisa, per quel che mi riguarda, le
assicuro che immediatamente, forse così è più chiaro, provvederò a
richiederla, va bene collega? E poi le comunicherò. Non ci sono
altri?
Punto n. 2 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK