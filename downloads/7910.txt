Consiglio Regionale della Valle d'Aosta - Oggetto del Consiglio n. 2330 del 12 novembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2330 del 12 novembre 1986 - Resoconto
OGGETTO N. 2330/VIII - CONTROLLI SULL'ESECUZIONE DEI LAVORI
DI REALIZZAZIONE DEL PROGETTO DI REGIMAZIONE IDRAULICA DELLA DORA
BALTEA. - (Interrogazione)
PRESIDENTE:
Do lettura dell'interrogazione presentata dal
Consigliere Viberti:
INTERROGAZIONE
VISTO
il progetto di regimazione idraulica della Dora
Baltea;
NEL RIBADIRE
il proprio giudizio negativo sul tipo di
intervento previsto, in particolare per quanto riguarda le
"ciclopiche" arginature previste;
PREOCCUPATO
del fatto che nel corso dei lavori si
possano verificare massicce esportazioni di materiali (ghiaia,
sabbia, pietre, ecc...) dal corso del fiume;
il sottoscritto Consigliere regionale
INTERROGA
l'Assessore ai Lavori Pubblici nonché l'Assessore al Turismo,
Urbanistica e Beni Culturali per conoscere:
1)
quali misure sono state adottate per un accurato
controllo sull'esecuzione dei lavori di "regimazione idraulica"
della Dora Baltea;
2)
a chi è stata affidata la direzione dei lavori dei
vari lotti;
3)
quali direttive sono state date per impedire che si
verifichi una asportazione di materiale (ghiaia, sabbia, pietre,
ecc...) dal corso del fiume interessato ai lavori di cui in
premessa.
PRESIDENTE:
Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
Il Consigliere Viberti vuole sapere quali
misure sono state adottate per un accurato controllo
sull'esecuzione dei lavori di "regimazione idraulica" della Dora
Baltea. Rispondo dicendo che i lotti attualmente in corso di
esecuzione sono 7 e per ogni lotto, da parte della Regione, è stato
nominato un geometra, libero professionista, come assistente ai
lavori. Si tratta in genere dello stesso geometra che aveva già
provveduto ad eseguire i rilievi e ad effettuare le espropriazioni
e che quindi ha una tale conoscenza della situazione dei luoghi che
gli consente di seguire i lavori dallo stato di fatto sino al loro
completamento finale.
"A chi è stata affidata la direzione dei lavori dei vari lotti?"
Essa è stata affidata all'ingegnere libero professionista che aveva
provveduto alla loro progettazione. Per la precisione 6 lotti sono
stati affidati ad un professionista, l'ing. Devoti, e 1 lotto
all'ing. Vallacqua che per l'appunto aveva provveduto alla
progettazione del settimo lotto.
"Quali direttive sono state date per impedire che si verifichi
una asportazione di materiali (ghiaia, sabbia, pietre, ecc...) dal
corso del fiume interessato dai lavori di cui in premessa?" Da
parte dell'Ufficio Opere Idrauliche dell'Assessorato sono state
date precise indicazioni ai direttori dei lavori ed agli assistenti
perché i lavori siano eseguiti rispettando i progetti. Posso dire
che ogni 10 metri è stata inserita nel corso del fiume una modina
che può permettere di effettuare controlli e misurazioni. Noi
riteniamo di poter fare il più scrupoloso ed intenso controllo
affinché tutta l'esecuzione dei lavori avvenga nel modo più
regolare possibile. Aggiungo solo che il Consigliere Viberti nelle
premesse dell'interrogazione ribadisce il suo giudizio negativo
sulle "ciclopiche arginature previste". Come ho già dichiarato in
una precedente seduta, io torno a ribadire che si tratta di opere
progettate per rispondere a precise esigenze tecniche di carattere
progettuale che tengono conto di una corretta funzione di
protezione e di regimazione della Dora.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Anche questa richiesta di informazioni
era rivolta all'Assessore ai Lavori Pubblici nonché all'Assessore
al Turismo, Urbanistica e Beni Culturali. Però anche in questa
occasione "sua eccellenza" si è ben guardato dal fornire delle
spiegazioni per la parte di sua competenza. Noi terremo nel debito
conto questo atteggiamento, perché riteniamo che l'Assessore Borbey
ci avrebbe anche potuto dire qualche cosa a proposito delle
autorizzazioni concesse in base alla legge n. 431.
Una delle condizioni poste per la concessione del visto per
l'esecuzione dei lavori consiste nell'avere una particolare
attenzione nei confronti di due spalle di un ponte romano, a suo
tempo segnalato da un pescatore e poi opportunamente individuato
dagli uffici della Sovraintendenza.
Per quanto concerne la risposta dell'Assessore Fosson gradirei,
sempre se possibile, che mi segnalasse anche i nomi dei 7 liberi
professionisti oppure, più semplicemente, le delibere con le quali
erano stati incaricati e dalle quali è possibile ricavare i nomi
degli stessi. Noi siamo preoccupati perché riteniamo che alcune
delle ditte vincitrici degli appalti dei vari lotti senz'altro
cercheranno di approfittare del fatto di lavorare lungo il corso
d'acqua per servirsi per altri fini del materiale che potranno
ricavare. Siccome nel progetto è previsto invece che non sia
asportato alcunché, io mi permetto di insistere con l'Assessore ai
Lavori Pubblici affinché il controllo, effettuato dai 7 liberi
professionisti, nei limiti del possibile e compatibilmente con gli
impegni che già hanno gli uffici che si occupano del problema, sia
fatto in modo da controllare effettivamente che le imprese, durante
l'esecuzione delle difese spondali, si limitino ad eseguire dei
lavori e non a lucrare altrimenti. Tutti sappiamo perché certe
difese spondali siano state eseguite in quella particolare forma e
credo che possiamo continuare a ribadire il nostro giudizio
negativo, a prescindere dal fatto che da un punto di vista
progettuale sia stato individuato in quella tipologia costruttiva
il miglior sistema d'intervento.
Comunque il nostro giudizio negativo non è rivolto al tipo di
progetto scelto, ma alla scelta effettuata, che è conseguente alla
decisione di eseguire l'autostrada che, in questo tratto, viene
definita "tangenziale", anche se tangenziale non è.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK