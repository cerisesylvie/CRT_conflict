Consiglio Regionale della Valle d'Aosta - Oggetto del Consiglio n. 471 del 5 aprile 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 471 del 5 aprile 1984 - Resoconto
OGGETTO N. 471/VIII - NECESSITA' DI RIFINANZIAMENTO
DELL'INTERVENTO REGIONALE RELATIVO ALLA COSTITUZIONE DI FONDI DI
ROTAZIONE PER IL COMMERCIO. (Interpellanza).
PRESIDENTE:
Do lettura dell'interpellanza presentata dal
Consigliere Berti:
INTERPELLANZA
CONSTATATO come la crisi industriale abbia portato alla
ricerca di nuove attività lavorative;
VISTO che i più intraprendenti in questi tempi si sono
inseriti nelle attività turistico-commerciali incrementando il
numero delle imprese commerciali operanti in Valle d'Aosta puntando
non solamente sulla quantità ma soprattutto sulla qualità dei
propri esercizi;
il sottoscritto Consigliere
INTERPELLA
l'Assessore regionale all'Industria, Commercio, Artigianato e
Trasporti per sapere se non ritiene urgente ed improrogabile il
rifinanziamento della legge 101 del 30.12.1982 relativa alla
costituzione di fondi di rotazione per il commercio (unica fonte
creditizia agevolata per il commercio) e l'immediata accettazione
delle domande che tuttora vengono respinte per mancanza di
fondi.
PRESIDENTE:
Ha chiesto di parlare il Consigliere Berti,
ne ha facoltà.
BERTI - (Art. e Comm. vald.):
Più o meno artigiani e
commercianti viaggiano parallelamente e quindi il problema penso
che qui sia ancora più grave di quello del settore artigianale,
perché se una volta esauriti i fondi della legge 101 per
l'artigianato l'Assessore ha avuto modo di indirizzare i vari
richiedenti agli Istituti di Credito per attingere
all'Artigiancassa che è il fondo nazionale, nel settore commerciale
questo purtroppo non esiste. Ho atteso che l'Assessore portasse il
rifinanziamento di questa legge e purtroppo sono passati alcuni
mesi, poi gli uffici preposti hanno avuto ordine di non ritirare
più le pratiche.
Vorrei dire che soprattutto in questo momento nel settore
commerciale c'è una lievitazione, c'è un certo movimento anche
perché, collegandomi alla questione di crisi industriale, i più
intraprendenti, mettendo un po' le mani avanti, vedendo come va la
Cogne nel settore siderurgico, prevedono un avvenire negativo e, se
capita l'occasione di intraprendere una certa attività commerciale,
tentano a proprio rischio.
Vorrei ricordare che nel 1983 c'è stato un incremento di 200
aziende commerciali rispetto all'anno precedente, e questo è un
dato significativo di cui va tenuto conto.
Ho notato che il settore commerciale in questi ultimi anni, si
sta qualificando con un maggior aggiornamento dei locali e per
portare un certo tipo di professionalità nel settore
commerciale.
Quindi questo è un altro aspetto, direi positivo, che
l'Assessore dovrebbe tenere presente, facendo un ulteriore sforzo
per rifinanziare quanto prima a legge, per riprendere le domande
dei richiedenti che se le vedono in questo momento respinte e per
dare avvio a tutta la parte formale di esame delle domande.
C'è un altro particolare che va aggiunto per la legge del
commercio, che è stato anche ribadito in una recente assemblea alla
quale erano presenti il sottoscritto e l'Assessore Pollicini, e
cioè che c'è una certa disparità nel dare questi soldi.
Anziché il 100% come negli altri settori, per il settore
commerciale si finanzia un 70% dell'acquisto, non so come mai ci
sia questa differenza rispetto agli altri interventi finanziari, e
che si voglia al commerciante soltanto concedere un 70% degli
acquisti, scorte ecc. Comunque l'Assessore deve sapere che il
commerciante non ha altre fonti di credito a tasso agevolato se non
quella dei fondi di rotazione; perlomeno quando c'era la legge 59
sul commercio, prima dell'entrata in vigore dei fondi di rotazione,
quella legge era più snella ed elastica nel concedere il
credito.
Ora il discorso è collegato con quello degli artigiani verso la
Finaosta dove - dice bene l'Assessore Pollicini - c'è una
Commissione preposta e composta dalle categorie produttive che, di
conseguenza, valuta in una certa maniera l'erogazione o meno del
contributo. Però questo contributo viene poi rifiutato dal
Consiglio di Amministrazione della Finaosta, il quale "taglia" le
pratiche (posso portare degli elenchi della Commissione che
delibera di concedere alla azienda, sia artigiana che commerciante
che cooperativa).
D'altronde, si è visto lo scorso anno, per la Cooperativa con
10-12 soci ha dovuto intervenire la Regione con una fideiussione di
100 milioni; a 10 soci, in una cooperativa, la Finaosta non ha
ritenuto di erogare 100 milioni.
Quindi, nonostante l'Assessore dica che la Commissione dà delle
indicazioni e delibera, però in maniera non vincolante, nel
Consiglio di Amministrazione della Finaosta molte pratiche vengono
tagliate, forse perché vi sono i Direttoti di banca (non so se è
perché la Regione ha voluto dare questo sgambetto portando via del
denaro dalle banche con la costituzione della Finaosta o per altri
motivi).
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI - (Féd. DP-UVP):
Apprezzo la poliedrica
attività del Consigliere Berti, perché quando dice che artigiani e
commercianti viaggiano parallelamente, non ha detto tutto, è
modesto, perché io all'Assemblea della Confidi Industriali ho
trovato presente il Consigliere Berti, quindi devo dargli atto di
questa visione a 360° del mondo dell'economia regionale.
E' stata una sorpresa anche per me trovarlo lì, prestigioso
esponente della categoria imprenditoriale valdostana: di questo ne
prendiamo atto e gliene siamo riconoscenti, specialmente in un
momento di crisi come questo.
Per quanto riguarda la domanda specifica dell'interpellanza, che
era molto limitata rispetto all'illustrazione del Consigliere
Berti, debbo dire che la proposta di legge di rifinanziamento della
101 è già stata presentata in Giunta, la quale l'ha già mandata
avanti ed arriverà.
Altre osservazioni però non mi hanno convinto. Prima di tutto
non c'è nessun ordine di non ritirare le pratiche della legge 101
per il settore del commercio. In secondo luogo, il rapporto fra
quello che viene deliberato dalla Commissione che esamina le
pratiche e l'adesione finale della Finaosta è solo in direzione
delle garanzie del denaro pubblico. Noi non spendiamo denaro nostro
per cui è chiaramente necessario che la Finaosta, che viene tutto
sommato alla fine responsabilizzata di amministrare denaro
pubblico, quello regionale, deve valutare la possibilità quasi
certa di ottenere il rimborso del denaro prestato. Questo è un
parametro che una sana Amministrazione non può mai dimenticare che
deve seguire. Quindi i tagli, se ci sono, sono in virtù di mancate
garanzie di copertura, che non sono certamente le garanzie di
copertura richieste dalle banche; è un diverso modo di operare,
anche perché alla Finaosta accettano tutta una serie di elementi
non accettati dalle banche.
Tornando al discorso dell'Artigiancassa, dove continuiamo a
lasciar languire miliardi che non usufruiamo e per cui sono
richieste le stesse garanzie che sono richieste in sostanza per la
Finaosta,l'ammontare del contributo è identico, il tasso pure - 12%
l'uno e l'altro - riteniamo che sia una politica saggia utilizzare
denaro esterno prima del nostro, mentre invece il Consigliere Berti
spinge perché la gente si indirizzi esclusivamente verso la
Finaosta. Non è vero che occorrono 5-6 mesi dall'inizio della
pratica al ricevimento del denaro; io dico che non trascorrono più
di 3 mesi alla Finaosta dal momento dell'inizio della pratica a
quello della consegna del denaro.
Infine un discorso che non posso accettare è quello che c'è una
trascuratezza del settore artigianale e commerciale da parte della
Regione: questa è una forma di pubblicità politica che il
Consigliere Berti si può fare, ma che il Consigliere Berti per
primo non è in grado di poter sostenere. Non mi pare serio
utilizzare elementi di carattere propagandistico quando si devono
rigorosamente esaminare dati e fatti precisi.
Non è neanche vero che la legge 101 sia l'unica fonte di
finanziamento del commercio, perché c'è anche la legge 517 per la
quale c'è una disponibilità di contributo pari a 6 miliardi, che
possono essere utilizzati dal settore commerciale. Riteniamo
opportuno utilizzare prima questo denaro e poi quello
regionale.
PRESIDENTE:
Ha chiesto di parlare il Consigliere Berti,
ne ha facoltà.
BERTI - (Art. e Comm. vald.):
Mi posso dichiarare
soddisfatto per la prima parte della risposta dell'Assessore quando
dice che ha già portato all'attenzione della Giunta l'approvazione
e rifinanziamento del settore commerciale, inviterei però
l'Assessore a dare disposizione agli uffici di ritirare le
pratiche, perché fino al momento in cui ho presentato questa
interpellanza le domande non venivano ritirare.
Voglio rispondere all'Assessore che si vuole ostinare a fare
rientrare i finanziamenti con le leggi statali. Abbiamo visto
l'agonia di quelle ditte (che sono state 430-440), che hanno avuto
dei contributi statali e poi si sono viste raddoppiare il tasso di
interesse: per far passare una legge in Consiglio siamo andati
avanti più di un anno! A tutt'oggi non hanno ancora avuto i soldi e
quindi, soprattutto in questo momento, strumentalizzare
incoraggiando questo intervento anziché quest'altro, quando le
imprese sono rimaste già scottate una volta, è ben difficile, anche
dal punto di vista psicologico.
Lo stesso si può dire per quello che riguarda la legge statale
per il commercio, che è peggio ancora.
Comunque se questa questione va avanti, e si dà la disponibilità
di ritirare le pratiche al commercio, mi ritengo soddisfatto per
quanto riguarda questa materia.
In un successivo incontro con le categorie produttive
solleciterei l'Assessore per un invito al settore terziario,
lasciando perdere l'industriale; dalla campagna di stampa e da
dichiarazioni dell'Assessore, parlando come sta facendo del settore
industriale, si viene sempre a penalizzare almeno moralmente il
settore terziario.
Il piccolo imprenditore che non chiede niente a nessuno, nè alla
Regione nè allo Stato e rischia sulla propria pelle, sente poi che
la Regione è propensa di intervenire a miliardi a pioggia purché
qualcuno assuma 20-30 persone. Ma se qui facciamo una politica
seria delle aziende, che sono 7-8000 in tutta la Regione, facciamo
un Convegno e diciamo che la Regione è disposta ad intervenire
purché ci sia una garanzia occupazionale, sono convinto che 3-4-500
posti sempre spezzettati nelle varie industrie li possiamo
raccimolare, ma ci vuole una politica diversa.
Concludo, penso di essermi spiegato e di avere dato la mia idea
alla Giunta ed al Presidente della Giunta che ho visto seguiva il
problema attentamente. Mi auguro che quanto prima si arrivi a
migliorare questa questione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK