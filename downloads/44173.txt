Consiglio Regionale della Valle d'Aosta - Oggetto del Consiglio n. 1235 del 9 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1235 del 9 febbraio 2022 - Resoconto
OGGETTO N. 1235/XVI - Interrogazione: "Informazioni sul
raggiungimento degli obiettivi inseriti nel piano dei rifiuti
2016-2020".
Bertin (Presidente) -
Punto n. 10. Per la risposta, la
parola al Presidente della Regione.
Lavevaz (UV) -
Confesso che non capivo bene quale fosse
l'obiettivo perché le questioni, i quesiti posti e le informazioni
che sono richieste sostanzialmente sono informazioni che lei
conosce bene perché erano contenute in parte nel piano rifiuti
vecchio, in parte nel piano rifiuti nuovo che è in analisi,
comunque le darò i dati che lei ha richiesto. Si chiede
in
primis
"quali obiettivi erano stati posti nel piano rifiuti
2016-2020 rispetto ai seguenti parametri: riduzione della
produzione pro capite dei rifiuti, percentuali di raccolta
differenziata, percentuali di recupero di materie, percentuali di
recupero del ciclo organico, quantità e tipologia degli impianti di
compostaggio". Per quanto riguarda gli obiettivi del piano
richiesti nella prima domanda, sono rinvenibili, come dicevo nel
volume 1 capitolo 10: la riduzione della produzione pro capite di
rifiuti era pari circa a 20-30 chilogrammi per abitante all'anno a
regime. La percentuale di raccolta differenziata tra il 65 percento
e il 70 percento, fase 1, era il periodo 2016-2018, fase 2 nella
fase successiva, eccetera, la percentuale di recupero di materia
era del 50 percento, la percentuale di recupero del riciclo
dell'organico tra il 50 e il 70 percento di quantità intercettata e
la quantità e tipologia degli impianti di compostaggio: nessuno,
nel senso che era previsto solo nella fase 3, cioè dopo il
2020.
Seconda domanda: "se e in quale misura gli obiettivi di cui al
punto 1 sono stati raggiunti e come si spiegano gli scostamenti che
ci sono stati". I risultati conseguiti sono invece consultabili in
questo caso nel volume 1 della proposta di aggiornamento del piano
rifiuti nuovo, che ovviamente è a disposizione di tutti, non solo
dei Consiglieri; in questo caso la produzione pro capite dei
rifiuti urbani è aumentata di circa 40 chilogrammi per abitante
all'anno. La percentuale di raccolta differenziata ha raggiunto il
65 percento in fase 1, la fase 2 è stata avviata soltanto il 1°
gennaio 2022, in ritardo rispetto alle previsioni. La percentuale
di recupero di materia ha raggiunto il 58 percento, dato che però
riguarda la percentuale di materiale inviata al recupero, che non
coincide con la percentuale effettivamente recuperata dai consorzi
a causa delle contaminazioni presenti nel rifiuto. La percentuale
di recupero e di riciclo dell'organico intercettato ha raggiunto il
46 percento della frazione organica e il 90 percento del verde
biodegradabile, di queste il 100 percento, com'è noto, è inviato
fuori Valle e recuperato, complessivamente viene intercettato e
recuperato il 65 percento dell'organico.
Come si può vedere, i risultati ottenuti, correlati anche con le
intrinseche variabilità connesse al settore dei rifiuti, sono in
linea con le previsioni del piano. È da rimarcare la crescita di
circa diciassette punti percentuali della raccolta differenziata
nel quinquennio 2015-2020, mentre permane la criticità collegata
alla produzione pro capite, dato che si ricorda risente anche della
vocazione turistica del territorio e del conseguente aumento di
presenze in Valle d'Aosta.
Per quanto concerne il mancato raggiungimento di alcuni
obiettivi, si evidenzia dapprima che le variabili e le incertezze
intrinsecamente legate alla definizione dei piani regionali di
revisione dei rifiuti fanno sì che raramente tali pianificazioni
possano tradursi in puntuali raggiungimenti degli obiettivi posti.
È tuttavia fondamentale che tali piani riescano a innescare
processi di miglioramento continuo che tendano al raggiungimento
degli indicatori ipotizzati. Le concause sono numerose: ad esempio,
si può evidenziare che tre
Unités
sono rimaste al di sotto
dell'obiettivo minimo per la raccolta differenziata del 65
percento, mentre le rimanenti sono vicine al valore del 70
percento. La
performance
sulla raccolta differenziata ha
risentito anche dell'efficacia delle scelte fatte a livello locale
per i sistemi di raccolta. Su tale performance ha anche pesato il
ritardo dell'avvio di impiantistica di seconda fase dovuta in
particolare alla complessità della procedura di gara. Non sono
state sicuramente condotte a termine o avviate tutte le azioni
collegate alle campagne per la riduzione dei rifiuti previste nel
piano vigente.
Terza domanda: "quali erano le disposizioni e previsioni del
piano 2016-2020 relativamente alle discariche dei rifiuti speciali
di Pompiod e Chalamy e se tali disposizioni sono state applicate
coerentemente". Il riferimento in questo caso è al volume 2 del
piano 2015-2020 e in particolare il capitolo 6.1 dice: "la
realizzazione di nuove discariche per lo smaltimento dei rifiuti
speciali inerti non è al momento prevedibile, ciò anche in
considerazione della rallentata attività edilizia conseguente alla
crisi economica. Alla luce comunque delle volumetrie residue
rilevate nel 2014 - qua siamo nel piano vecchio - delle discariche
attualmente in esercizio, e nella previsione che possa essere
avviato l'esercizio di una grossa discarica di titolarità privata
avente una volumetria importante - qua si parlava della discarica
di Issogne in località Mure - si ritiene che al momento l'offerta
di impianti risulta essere sufficiente anche per i prossimi cinque
anni". La discarica di Pompiod è semplicemente richiamata nella
tabella relativa al censimento degli impianti con la dicitura
"esercizio sospeso". Non vi sono pertanto specifiche disposizioni
in merito alle due discariche in questione ma credo di aver detto
cose che lei conosceva.
Presidente -
Per la replica, ha chiesto la parola la
consigliera Minelli.
Minelli (PCP) -
Le chiarisco subito la motivazione di
queste domande: il piano 2016-2020 è un piano pubblico, così come
il nuovo piano, la bozza di piano, che stiamo esaminando è
pubblica. Io sono convinta che, per fare un lavoro corretto e ben
fatto, sia necessario avere un quadro dei risultati ottenuti in
precedenza e nella bozza di piano il quadro dei risultati relativi
al piano rifiuti 2016-2020 non è assolutamente così nitido come ci
si dovrebbe aspettare per poter poi fare dei ragionamenti su quella
che deve essere la politica dei rifiuti successiva. Ci sono delle
informazioni sparse, lei ne ha citate alcune, che occorre
ritrovare, ma non è assolutamente così agevole e le stesse persone
al di fuori di noi, che abbiamo avuto un po' più di tempo e forse,
come lei dice, qualcuno conosceva anche degli elementi... le stesse
persone che hanno provato ad analizzarlo - parlo anche di tecnici,
di persone che hanno delle competenze - in queste 911 pagine della
bozza che abbiamo in questo momento si stanno perdendo. Io credo -
e l'ho già detto anche nelle audizioni di Commissione - sia
necessario avere un quadro riassuntivo di quella situazione e che
questi dati vengano resi noti perché non ci siamo solo noi, c'è una
popolazione al di fuori di qui che si occupa qualche volta anche di
questioni che non sono solo per addetti ai lavori. Di fatto gli
obiettivi del piano 2016-2020 non sono stati raggiunti e questo è
un problema anche per la futura pianificazione.
C'è stato un aumento notevole della produzione pro capite dei
rifiuti urbani, ce l'ha detto anche lei, in pratica è aumentata del
doppio rispetto a quello che si prevedeva di ridurre perché c'era
stata una previsione di riduzione da 20 a 30 chilogrammi e i dati
ci dicono che abbiamo aumentato di 40 chilogrammi. È ovvio che se
aumenta la produzione pro capite, aumentano anche i quantitativi
generali, e quindi su questo deve essere fatta una valutazione. Non
soltanto, si continua a dire che siamo virtuosi per quello che
riguarda la raccolta differenziata ma il minimo di legge che
bisognava raggiungere era del 65 percento, noi in media siamo al
64,53 percento, con punte di alcune
Unités
a oltre 70
percento, di fatto però anche questo obiettivo non è stato
raggiunto. Non solo, lei adesso ci ha detto che questo è stato
dovuto anche a scelte a livello locale che non hanno permesso di
raggiungere gli obiettivi e proprio in questi giorni discutiamo
della possibilità di arrivare a un ATO unico, oppure no, e ci si
dice che arrivare a un atto unico può creare dei problemi proprio
in questo senso, cioè che qualcuno si deresponsabilizzi ancora di
più... Ma se nella situazione attuale, con i cinque ATO, qualcuno
non è riuscito ad arrivare agli obiettivi previsti e qualcun altro
sì, occorre una riflessione che invece ponga degli obiettivi più
sfidanti per tutti, che devono essere raggiunti. Ovviamente questi
dati devono pesare sulla pianificazione che stiamo mettendo a punto
adesso, dobbiamo per forza recuperare quegli obiettivi mancati e
costruire un piano che sia più incisivo; bisogna moltiplicare gli
sforzi, fare un salto di qualità e avere anche degli
step
cronologici più stringenti, ma attualmente, nelle tabelle che
abbiamo visto, non ce ne sono. Il problema è che se non ci mettiamo
in quell'ottica, ci porteremo dietro per tanto tempo i ritardi
precedenti e ne accumuleremo degli altri. È questo il motivo per
cui riteniamo che non bisogna - lo abbiamo detto in Commissione -
porsi l'obiettivo della tariffazione puntuale dell'ATO unico al
2026 come ultimo
step
, bisogna prevedere delle tappe
intermedie.
Su Pompiod e Chalamy, lei lo ha detto, non c'era niente nel
piano precedente, non c'era praticamente niente, si prendeva atto
della della discarica, basta; e nel piano attuale, nel volume 2 che
riguarda i rifiuti speciali e nel volume 4, che è quello sulle aree
idonee e non idonee, non c'è praticamente di nuovo nulla, malgrado
sia un anno che noi chiediamo di intervenire, abbiamo fatto delle
proposte, nel programma di legislatura c'era un impegno a colmare
il vuoto normativo! Ci siamo anche sentiti dire che un momento dopo
la sentenza della Corte costituzionale di marzo ci si sarebbe messi
a lavorare e si sarebbero presi dei provvedimenti. È passato quasi
un anno da quel marzo del 2021 e non c'è niente! E non mi si venga
a dire, per cortesia, ancora una volta che la causa di questi
ritardi è da imputare alle mie dimissioni perché francamente
sarebbe ridicolo! Spero che su questo almeno si abbia il pudore di
non continuare a ripetere la stessa solfa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK