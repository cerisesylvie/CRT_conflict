Consiglio Regionale della Valle d'Aosta - Oggetto del Consiglio n. 1380 del 13 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1380 del 13 luglio 2005 - Resoconto
OGGETTO N. 1380/XII - Spese di rappresentanza e di ospitalità da
parte dell'AIAT di Aosta. (Interrogazione)
Interrogazione
Premesso:
·
che un'indagine della Magistratura, avviata nell'autunno
2003, ha evidenziato numerose irregolarità nel censimento dei dati
turistici da parte dell'AIAT di Aosta;
·
che, anche se l'inchiesta giudiziaria non ha ravvisato
l'esistenza di precise responsabilità penali, è comunque emersa una
situazione di totale disordine all'interno dell'AIAT di
Aosta;
·
che il gruppo consiliare de La Casa delle Libertà ha
proposto alcune iniziative ispettive sin dal dicembre 2003;
·
che, rispondendo a una recente interrogazione presentata
dal medesimo gruppo, l'Assessore delegato, ha confermato un eccesso
di spese di rappresentanza e di ospitalità in seno a tale ente,
definendo "sorprendente la disponibilità finanziaria in merito,
tanto che superava quella di molti assessori regionali";
ciò premesso, i sottoscritti Consiglieri regionali
Interrogano
l'Assessore delegato per sapere:
1) se i revisori dei conti hanno evidenziato l'eccesso di
spese di cui si narra in Premessa, formulando rilievi in
merito;
2) quali sistemi di controllo aveva adottato l'assessorato
per ridimensionare e circoscrivere questo fenomeno;
3) a quanto ammontavano, nei rispettivi esercizi finanziari,
i fondi per accoglienza e ospitalità, chi erano gli ospiti e su
quali motivazioni si fondavano gli inviti e inoltre se, in tali
fondi, sono state incluse anche le spese per le trasferte del
presidente di Unionturismo;
4) qual è stata l'incidenza dei rispettivi ammontari sui
bilanci dell'ente.
F.to: Tibaldi - Lattanzi
Président - La parole au Président de la Région, Caveri.
Caveri (UV) - Per un fatto di coerenza rispetto alla prima
risposta, sarò io a rispondere, anche se in futuro la questione
sarà di competenza del collega Pastoret.
Rispondo per la seconda volta alle richieste del collega
Tibaldi, precisando come si debbano dare per buoni alcuni elementi.
Il primo elemento, l'articolata risposta alla scorsa
interrogazione; secondo, abbiamo "brevi manu" fornito al collega
Tibaldi altra documentazione; terzo, da parte mia non c'è stata
nessuna logica di "fumus persecutionis", ma personalmente prendo la
distanza da certe spese così come sono state evidenziate nella
relazione del Collegio dei revisori che ha analizzato ampiamente la
documentazione.
Venendo alle risposte puntuali alle domande poste, credo che ai
4 quesiti si possa rispondere in questo modo.
Primo quesito: nella relazione effettuata dai revisori dei
conti, già fornita agli interroganti in occasione della precedente
interrogazione, non viene espresso alcun giudizio di eccedenza, in
quanto la verifica è stata effettuata secondo quanto previsto in
relazione ai compiti istituzionali dei revisori, quindi si tratta
di una verifica contabile e amministrativa, dalla quale esula
qualsiasi valutazione di merito rispetto al sostenimento delle
spese. I fondi sono stati gestiti nell'ambito degli stanziamenti di
bilancio approvati dall'assemblea, in totale autonomia sulle
motivazioni e sul merito delle scelte, trattandosi di enti che
hanno una personalità giuridica di diritto pubblico e autonomia
amministrativa, gestionale, patrimoniale, contabile e
finanziaria.
Secondo quesito: essendo le spese effettuate con l'utilizzo di
appositi capitoli di bilancio finanziati in totale autonomia
dall'ente stesso, relativamente alla valutazione dell'importo da
inserire in essi, l'espressione di ridimensionare o circoscrivere
un eventuale fenomeno di spesa risulta inadeguato e non pertinente.
Non è un compito dell'Assessorato la gestione dell'ente, secondo
l'autonomia di cui lo stesso gode ai sensi di quanto già esposto,
né il controllo amministrativo o contabile dell'azienda. La Regione
esercita nei confronti delle stesse esclusivamente un controllo
preventivo di legittimità e solo su alcuni atti, quali le
deliberazioni concernenti lo statuto, il bilancio di previsione, il
rendiconto. Le deliberazioni specifiche delle singole spese
effettuate non devono infatti essere presentate all'Assessorato, in
quanto non esiste alcun obbligo in tal senso, pertanto la gestione
dell'ente avviene in totale autonomia.
Terzo quesito: i fondi previsti dal bilancio sono stati pari a
70 milioni nel 2001, per una incidenza sul totale del bilancio
relativamente alla parte spese pari al 3,54, nel 2002 le spese
individuate sono state 45.700 euro per una incidenza del 3,72%, per
il 2003 le spese sono ammontate a circa 41.500 per una incidenza
pari al 3,28%. Naturalmente sono stanziamenti non indifferenti, e
questo credo che sia evidente. Per quanto riguarda gli ospiti, da
quanto esposto nella verifica effettuata dai revisori, a volte
emerge il nominativo dell'ospite, altre volte vengono utilizzate
dizioni generiche, e in ogni caso non è dato sapere quali siano le
motivazioni, le quali rimangono scelte di merito effettuate ad
esclusiva responsabilità e autonomia degli amministratori
dell'azienda. Né in sede di controllo amministrativo-contabile
effettuato dai revisori dei conti, né tantomeno in sede di semplice
controllo preventivo di legittimità della predisposizione del
bilancio preventivo e consuntivo è previsto tale tipo di competenza
e valutazione di merito.
Quarto quesito: dall'esame degli schemi forniti dal Collegio dei
revisori dei conti e, inoltre, già in possesso degli interroganti,
non si evincono spese relative a trasferte fuori Valle nelle vesti
di Presidente di Unionturismo. Questa la risposta nella "freddezza
burocratica".
Credo che un problema che la Giunta - in particolare il collega
Pastoret - si dovrà porre, è fare buon insegnamento da questi
avvenimenti nella riforma del turismo che potrà essere pronto da
qui alla fine dell'anno; in questo lascio il testimone
all'Assessore Pastoret di un lavoro che è in fase di avanzato
studio. In quell'occasione bisognerà riflettere sulla bontà della
formula amministrativa prescelta, sulla questione di maggiori
controlli e, proprio leggendo la parte conclusiva del rapporto dei
revisori, restano una serie di problematiche la cui assunzione di
responsabilità è tutta dell'assemblea dell'Azienda di soggiorno di
Aosta, che nel tempo ha considerato accettabili le spese in passato
compiute.
Président - La parole au Conseiller Tibaldi.
Tibaldi (CdL) - Grazie, Presidente Caveri, per la risposta che
non ci esime dal fare alcune considerazioni. Questa nostra indagine
retrospettiva non vuole perdere tempo dietro a fatti che si sono
consumati nel triennio 2001-2003 ad Aosta, ma serve ad evidenziare
una situazione che non deve ripetersi, non solo ad Aosta, ma
neppure in altre AIAT valdostane.
Lei ha sottolineato un passaggio comportamentale, dicendo:
"questa è la freddezza burocratica". Abbiamo notato anche noi una
certa distanza, il trattare con i guanti e la maschera un qualcosa
che non è propriamente pulito; però non possiamo dimenticare che le
AIAT sono enti che hanno una loro autonomia e responsabilità
propria, ma sono anche enti che beneficiano di risorse pubbliche,
in prevalenza regionali. Sappiamo che l'AIAT di Aosta ha dovuto
rinunciare a una parte delle sue risorse a seguito di controlli
effettuati e ha dovuto restituire dei soldi alla Regione, proprio
perché la gestione pregressa è stata disastrosa e ciò è stato
evidenziato anche nella relazione fatta dal Magistrato inquirente
in merito all'inchiesta dei dati dei flussi turistici.
Per quanto riguarda le risposte fornite, la relazione dei
revisori dei conti sottolinea, soprattutto nella parte conclusiva
che lei ha citato sorvolandola, l'inosservanza di alcuni
fondamentali principi nella gestione contabile e amministrativa
dell'ente: il principio dell'inerenza, ovvero se l'ente poteva
sopportare determinate spese che venivano fatte dai suoi
amministratori, e il principio della competenza, ovvero se l'ente
aveva titolo di diluire le spese in un esercizio piuttosto che in
quello considerato.
Se il Presidente Caveri avesse avuto l'opportunità di verificare
le tabelle allegate alla relazione dei revisori dei conti, avrebbe
visto che ci sono una serie di spese per ospitalità fatte
dall'allora Presidente dell'AIAT che coniugava l'incarico di
Presidente dell'ente e l'incarico di Presidente di Unionturismo,
che a nostro avviso appaiono difficilmente giustificabili e
introducibili in un bilancio come quello dell'ente turistico
aostano. Troviamo spese di ospitalità, di ristorazione, di consumo
di bevande che, a guardarle, non sai se ridere o rabbrividire! È
naturale che poi si raggiungano somme considerevoli come quelle che
lei ha citato che, sì, avranno un'incidenza relativa in termini
percentuali su quello che è il bilancio nel suo complesso, ma si
parla di 70 milioni di lire nel 2001, 45.700 euro nel 2002, 41.500
euro nel 2003! Sappiamo che tra i revisori dei conti sono sempre
stati designati professionisti autorevoli, peraltro questo incarico
lo hanno ricoperto per un certo periodo di tempo, anche personaggi
come l'attuale Assessore Marguerettaz, che oggi è responsabile del
Dicastero delle finanze regionali; sono professionisti che hanno
firmato le relazioni e presumo che abbiano anche visto la
contabilità e i flussi di denaro che venivano amministrati
dall'AIAT aostana.
Crediamo che sia necessario intervenire in maniera più attenta
nei confronti delle gestioni di enti come questi: per esempio se,
da un lato, l'AIAT di Aosta ha brillato in questi 3 anni per spese
di ospitalità gratuita a personaggi anche di rilievo, anche a
giornalisti, ma vediamo che ospitare giornalisti gratis in Valle
d'Aosta è diventata una moda da qualche anno a questa parte,
dall'altro, essa ha trascurato di fare una promozione mirata
dell'offerta turistica aostana. Escluso l'opuscoletto "Dove, come,
quando", oggi non esiste una guida delle offerte turistiche della
città e delle sue bellezze. E ciò fa riflettere e significa che gli
scopi istituzionali di questo ente hanno lasciato il posto agli
obiettivi di qualche personaggio che ha gestito con una certa
disinvoltura le finanze del medesimo ente. Auspichiamo che episodi
di questo genere non abbiano a ripetersi, in futuro, e che
parimenti non si riproponga una situazione deprecabile come quella
che abbiamo potuto evincere dalla lettura dei documenti contabili e
dalla relazione dei revisori dei conti!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK