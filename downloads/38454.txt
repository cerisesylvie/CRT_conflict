Consiglio Regionale della Valle d'Aosta - Oggetto del Consiglio n. 1982 del 5 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
SPORT E TEMPO LIBERO
Sport invernali
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1982 del 5 aprile 2016 - Resoconto
OGGETTO N. 1982/XIV - Interpellanza: "Interventi presso la
società Cervino S.p.A. per una proroga della prospettata chiusura
anticipata dei comprensori sciistici di Chamois, Torgnon e
Valtournenche".
Viérin M. (Presidente) -
Punto n. 35 dell'ordine del
giorno. Prego, collega Chatrian.
Chatrian (ALPE) -
Grazie Presidente.
Sta terminando la stagione 2015-2016 a livello sciistico e, dopo
un avvio difficile per la mancanza di neve, i primi dati che si
stanno raccogliendo nei vari comprensori sono buoni, in certe
comunità, zone, vallate più che buoni, in altre hanno tenuto, in
altre ci sono delle criticità che bisogna affrontare. La sintesi
che potrei fare nelle premesse è che, nonostante la poca neve
iniziale, la stagione è stata più che buona. A monte indubbiamente
ci sono grandi investimenti che la Regione ha fatto, i Comuni hanno
fatto, grandi investimenti anche negli impianti di innevamento
artificiale che sono stati fatti negli anni Novanta, i primi, e poi
successivamente, e che hanno permesso di innevare a fine
dicembre-primi di gennaio quasi tutti i comprensori, quindi grossi
investimenti sono stati fatti e il beneficio è per quasi tutte le
comunità: comunità più grandi, comunità medie, comunità più
piccole.
Assessore Marguerettaz, abbiamo fatto quest'iniziativa perché
riteniamo importantissimi diversi elementi: il primo, la
possibilità di garantire i posti di lavoro nel comparto,
soprattutto quelli stagionali, quindi cercare di trovare la
migliore soluzione per garantire mesi di lavoro a chi non ha un
lavoro a tempo indeterminato, ma un lavoro a tempo determinato; in
secondo luogo una grande stazione come la Cervino S.p.A., che ha
fatto rispetto all'anno scorso incassi nettamente superiori con un
trend
che va oltre il 10 percento, io dico - e più volte
l'ho detto al Presidente Rollandin in quest'aula la scorsa
legislatura e in questa legislatura - facciamo solo attenzione che
i colossi, i grandi numeri dove c'è la trippa, dove ci sono
comunque grandi potenzialità aiutino comunque le comunità più
piccole, quelle meno fortunate, più fragili, le comunità dove i
numeri sono ridotti. Abbiamo presentato quest'iniziativa perché sul
territorio...e faccio l'esempio della Valtournenche, i tre
comprensori più piccoli: Valtournenche, Chamois, Torgnon, rispetto
al Breuil, oggi 5 aprile sono ancora innevati grazie allo sforzo
che il pubblico ha fatto in questi ultimi 25-30 anni, sono ancora
innevati perché si è deciso di investire in quella direzione.
Sabato io ero presente al convegno a Emarèse, dove si parlava di
differenziare, di altro turismo, di trovare nuove soluzioni, tutto
vero. Qui però quello che sto cercando di spiegare è che gli
investimenti pubblici sono già stati fatti, a Chamois, a
Valtournenche, a Torgnon e al Breuil-Cervinia sono stati fatti.
La domanda che vogliamo porre al Governo regionale...c'è stato
lo sforzo pubblico, c'è stato l'investimento pubblico, c'è stato un
investimento anche in questi mesi legato all'innevamento
artificiale, soprattutto nei comprensori più piccolini, i tre che
vi citavo...ci chiediamo questo, le associazioni sul territorio si
chiedono questo, gli attori principali sul territorio si chiedono
questo, i dipendenti che sono già a casa perché qualcuno ha deciso
che durante la settimana a Chamois si chiude, a Torgnon si chiude
il 28 e a Valtournenche si chiude il 10 aprile, nonostante la
neve...tutti si chiedono chi deciderà se prorogare o meno, se abbia
senso, se è economico, se ha senso per l'indotto. E qui apro una
parentesi che il Presidente Rollandin io penso conosca molto meglio
di me: gli introiti lordi degli impianti a fune nel mercato normale
vengono considerati così, e faccio un esempio. Per la stagione
invernale 2015-2016 tutto il sistema Valle d'Aosta incasserà circa
70 milioni di euro, 68-70, l'indotto che questo crea è 1:6, 1:7,
vuol dire 500 milioni di euro indotto indiretto e diretto; in
Südtirol, nella provincia di Trento ma soprattutto nella provincia
di Bolzano questo raffronto viene portato a 1:8, 1:8,5, ma non
voglio soffermarmi su quello, perché sono quisquilie. Il
ragionamento è, Assessore Marguerettaz, quali sono le motivazioni
per cui la Cervino S.p.A. non ha accettato la proroga delle date di
chiusura come richiesto da tantissimi operatori del settore senza
neppure dare una risposta agli interessati? Le faccio l'esempio di
Valtournenche, non voglio scomodare la piccola Chamois di cui
parleremo probabilmente in altri momenti e neanche di Torgnon
perché altrimenti "ah, è di Torgnon, fa la domanda su Torgnon...",
ne parleremo in un altro momento, Assessore, ma gli imprenditori, i
commercianti, gli
hôtelier
di Valtournenche si chiedono
veramente chi ha deciso questo.
Seconda domanda. Chiediamo a Marguerettaz "quali sono le
intenzioni del Governo riguardo a tali istanze e quali sono le
disposizioni che si intendono prendere per le prossime stagioni
sciistiche" Diciamo questo perché, oltre ai posti di lavoro a tempo
determinato negli impianti, che devono andare a casa e quindi non
lavorano più per magari due o tre settimane, c'è tutto il comparto
privato, perché io commerciante se ho 10 dipendenti e mi chiudono
gli impianti, 5 forse li mando a casa; forse se ho un hôtel, avevo
15 dipendenti, 5 devo metterli o in cassa integrazione o
qualcos'altro. È quindi tutta una visione generale di valutare
l'interesse globale, totale, io penso che tocchi al pubblico.
Allora mi pongo una domanda. Il Cervino, che quest'anno introiterà
più di 22 milioni di euro senza Chamois e Torgnon, non ha 30-50
mila euro per allungare di 10 giorni il comprensorio di
Valtournenche, dove ci sono 15 hôtel, 50 maestri di sci, ci sono
attività commerciali, seconde case, affittacamere? E l'indotto
diretto e indiretto? E non ha 20 mila euro per fare una settimana
in più a Torgnon? La domanda è prettamente politica. È Finaosta che
decide questo? È il Presidente della Cervino? Per i piccoli
comprensori e i piccoli numeri, chi li compensa, chi decide tutto
ciò?
L'ultima domanda che poniamo è: "se si intende chiedere alla
Cervino S.p.A., visto che sussistono ancora i tempi tecnici utili,
di prorogare, per il 2016, la chiusura del comprensorio, e in caso
negativo, le motivazioni del non prolungamento". Indubbiamente a
questo punto solo di Valtournenche per il 2016, perché il termine
non è stato prorogato, scadrebbe il 10 aprile, cioè fra 5 giorni,
siamo ancora in tempo utile ad arrivare magari al ponte del 25,
anche perché il Breuil comunque chiude il 1° maggio, ma neanche,
perché farà ancora tre weekend fino a fine maggio.
Se le cose funzionano, se le cose vanno abbastanza bene, in più
se i conti tornano, io penso che sia obiettivo di tutti far
ricadere anche sulla fiscalità dei privati. Il pubblico investe,
lasciamo che i privati possano fare le loro azioni e aumentare il
margine operativo lordo della propria azienda, senza dimenticarsi
dei posti di lavoro. Io penso che tre o quattro settimane in più
nel pubblico, nel privato o nel parapubblico consentano a tutti di
dare delle risposte in un momento di grande difficoltà. La domanda
è tutta politica, Assessore Marguerettaz, indubbiamente. E avremmo
potuto fare l'esempio anche di La Thuile, ma non ci stava
all'interno di quest'iniziativa, avremmo dovuto farne una seconda.
La Thuile chiude fra pochi giorni, mi sembra che affittiamo a La
Rosière tre impianti, perché c'è un sacco di neve...ha grandi
investimenti, ma noi da questa parte nel sistema Valle d'Aosta
chiudiamo. Queste sono un po' le domande che vogliamo porre al
Governo regionale. Ripeto: la stagione sta finendo per quest'anno,
ma che serva soprattutto per un altr'anno e che ci sia anche
quell'autonomia delle comunità più piccole locali che possano
decidere, anche perché hanno delle percentuali all'interno di
questi colossi e i Comuni hanno investito parecchi milioni di euro
negli anni passati per poter far funzionare il traino soprattutto
invernale. Grazie.
Presidente -
La parola all'Assessore Marguerettaz.
Marguerettaz (UV) -
Grazie Presidente.
Il collega Chatrian pone all'attenzione dell'aula un tema non
nuovo, nel senso che direi con una periodicità quasi annuale
arriviamo in questa stagione e si sviluppa non necessariamente in
Consiglio regionale una discussione dove ci si chiede se sia giusto
o meno chiudere gli impianti. Anche perché, al di là dei concetti
che sono particolarmente cari al collega Roscio sui cambiamenti
climatici, direi che negli ultimi anni abbiamo assistito a delle
precipitazioni nevose particolarmente importanti nel fine stagione.
Sicuramente il tema della neve può essere un indicatore, collega
Chatrian, dovremmo interrogarci anche su un altro dato
quantitativo, cioè se ci sono gli sciatori, perché sicuramente
possiamo avere della neve, ma potremmo avere della neve e non avere
gli sciatori.
Rispetto a quest'argomento, un punto che è stato particolarmente
approfondito è la programmazione, l'abbiamo affrontato e voi stessi
l'avete posto sul tavolo in altre occasioni che non si possono
prendere decisioni all'ultimo minuto, perché se tu hai delle
indicazioni, ti programmi in un certo modo. Le date di chiusura e
le date di apertura, per intenderci, quindi sono stabilite dal
consiglio d'amministrazione con una programmazione annuale in modo
tale che gli alberghi possano assumere dipendenti, possano
programmare le loro attività, coloro che hanno gli impianti hanno i
bar, i ristoranti sulle piste sanno quando devono assumere, quando
devono licenziare, cioè c'è una programmazione. Negli ultimi anni
abbiamo sempre visto che, pur in presenza di un innevamento
importante, i dati purtroppo delle casse sono dei dati
assolutamente infelici, nel senso che non parliamo su settimana,
che ci sono più addetti che sciatori, ma abbiamo tutta una serie di
dati che portano a dire che l'esercizio in quel periodo è
deficitario. Abbiamo avuto...io le definisco delle
best
practice
, cioè delle situazioni positive dove gli albergatori,
i Comuni hanno detto: "vogliamo aprire" e hanno contribuito
mettendo dei quattrini, faccio l'esempio di Gressoney. Ne abbiamo
parlato, con il collega Laurent allora avevamo vissuto questo
percorso, quindi "a fronte di una richiesta, noi albergatori
rispetto ad un deficit, noi Comune rispetto ad un deficit, siamo
disposti a contribuire", ed è questa una possibile strada.
Per quanto riguarda i dati che lei mi chiede sul fatto che il
comprensorio di Valtournenche chiuderà il 10 aprile, mentre il 28
marzo sono stati chiusi quelli di Chamois e Torgnon, non voglio
andare a prendere delle circostanze che possono essere felici o
meno, la informo che - non so se l'hanno informata - il pistone di
Valtournenche oggi è chiuso perché sono tre giorni che piove, è
impraticabile. Da questo punto di vista, quindi, quando abbiamo
questa stagione, le condizioni anche delle piste da sci sono delle
condizioni non particolarmente interessanti, anzi ci sono degli
incidenti, ci sono delle situazioni che sono molto pesanti. Mi
creda, collega, poi lei è maestro di sci, conosce molto bene la
situazione, quindi è un'operazione non particolarmente
interessante, diverso è un settore che è in grande fase di
crescita: lo sci alpinismo. In questo momento potrebbero essere
prese delle strade molto interessanti rispetto a questo tema e
parlo di una stazione che è invece nella mia vallata, se lei va
laddove ci sono gli impianti di sci, il parcheggio è quasi tutto
pieno di persone che fanno sci alpinismo e quindi creano quel
volano per gli esercizi, per i ristoranti, per i bar.
Non credo che possa essere il Governo regionale ad intervenire,
anche perché andremmo a sovvertire tutte le regole, nel senso che
c'è un consiglio d'amministrazione, si deve prendere le
responsabilità, nel momento in cui dovesse esserci un soggetto
esterno che interviene, deresponsabilizziamo il consiglio
d'amministrazione e diciamo che il deficit che viene prodotto o
procurato deve pagarlo qualcuno. Io quindi ritengo che l'attività
di programmazione debba essere fatta esattamente come viene fatta
oggi, ovvero una programmazione anticipata, una condivisione da
parte degli albergatori e degli Enti locali in modo tale che tutti
sappiano cosa succede.
L'anno scorso lei si ricorderà che, essendo la Pasqua tardiva, è
stato un bagno di sangue, nel senso che tutti si erano programmati
per tenere aperto fino a Pasqua, laddove c'era neve, ed è stato un
bagno di sangue perché le perdite sono state numerose. Quando
arriva questa stagione, la gente probabilmente non vuole andare a
sciare, ma d'altra parte lei può fare una lettura al contrario,
collega - ma l'abbiamo già detto -, tutti gli impiantisti, tutte le
società di gestione ci chiedono di fare dei bacini artificiali, ci
chiedono di potenziare l'innevamento perché l'obiettivo primario è
quello di aprire prima, quindi riuscire a dare una garanzia
all'inizio di dicembre-a fine novembre: questo è quello che
chiedono, vogliono aprire gli impianti prima e dicono che nel
periodo più tardi della stagione, per accontentare probabilmente
una clientela fidelizzata, si fanno delle perdite importanti. Torno
a dire che gli albergatori sapevano esattamente quando si
chiudeva.
Rispetto a quello che mi dice della chiusura del comprensorio
della Cervino, c'è stato un confronto con il Comune di
Valtournenche e, rispetto a questo, il Comune di Valtournenche non
era ovviamente disponibile alla copertura dei maggiori costi che si
sarebbero dovuti sostenere e quindi, a seguito di quella verifica,
non vi è stata la prosecuzione, per cui possiamo anche ritornare
nella programmazione 2016-2017 su queste cose, però mi creda, io
concentrerei veramente se abbiamo delle risorse per potenziare
nostri impianti affinché venga garantita l'apertura all'inizio di
dicembre: questo è fondamentale per la stagione dello sci. Le code
della stagione non sono mai particolarmente produttive.
Presidente -
La parola al collega Chatrian.
Chatrian (ALPE) -
Grazie Presidente.
In pochi minuti non si può indubbiamente replicare e analizzare
nel dettaglio le domande che abbiamo posto. Sfonda una porta aperta
sul discorso di programmazione, non possiamo essere contrari alla
programmazione, qualsiasi società deve programmarsi e a maggior
ragione se offre servizi ad un potenziale ospite, quindi su questo
sfonda una porta aperta.
Maestro di sci o non maestro di sci, non è quello, qui stiamo
parlando di ricadute su delle comunità, dei territori. Quest'anno,
nonostante i grandi investimenti che abbiamo fatto negli ultimi
20-30 anni per quanto riguarda gli impianti di neve artificiale, in
tanti comprensori non abbiamo potuto accontentare l'ospite che
vuole iniziare la stagione invernale subito perché ha voglia di
freschezza, di neve, di sciate - Assessore, è così - per difficoltà
oggettive legate alle temperature.
Al di là di questo, mi è spiaciuto che lei mi abbia fatto un
minestrone. Le ho fatto tre domande puntuali molto semplici, la
programmazione è la prima cosa, ci siamo, ci mancherebbe! Ma si
possono valutare, nel settore turistico dobbiamo essere elastici.
Se ci sono ancora le condizioni...lo sapevo, Assessore, non glielo
ho detto nelle premesse, vivo in quella zona, non solo al sabato
pomeriggio, vivo in quella zona, sapevo che il pistone è chiuso, ma
andiamo oltre il pistone chiuso oggi perché piove, non penso che a
Crévacol oggi ci fosse il parcheggio pieno, come lei ha citato.
L'ordine era un altro. L'obiettivo di quest'iniziativa era
un'asticella un po' più alta: era per dire l'investimento è stato
fatto, la neve è stata fatta, ci sono ancora delle ricadute per i
due, tre comprensori più piccoli? Valutiamolo. No, abbiamo chiesto
al Comune di Valtournenche se compensava. Ma siamo matti? La
Cervino S.p.A. quest'anno chiuderà con un utile dignitoso...
(interruzione dell'Assessore Marguerettaz, fuori
microfono)
...scusi, Assessore, io l'ho ascoltata, mi lasci finire...e non
abbiamo 20 mila euro a fronte di 25 milioni di introiti per tenere
15 giorni in più il pistone aperto e la conca della Valtournenche
fino al 25 aprile? Per un indotto diretto e indiretto di centinaia
di persone? Centinaia, perché poi lei mi ha detto se ci sono gli
sciatori, ma creiamo noi le condizioni per gli sciatori. Nel
momento in cui io sono certo che diversi
hôtelier
avrebbero
garantito il loro servizio, che vuol dire per noi posti di lavoro,
che vuol dire per noi far vivere queste comunità e la stessa cosa
Torgnon magari per una settimana. L'obiettivo di quest'iniziativa
però era: il consiglio d'amministrazione il 1° novembre ha deciso
queste date, quest'anno c'è tanta neve, ci sono ancora le
condizioni a dei costi minimi, che lo valutino. Io non voglio che
sia il Governo o il Presidente Rollandin che prende il telefono e
dice al Signor Maquignaz di tenere aperto fino al 25 aprile, ma ci
sono dei momenti dove ci vuole un po' di elasticità se vogliamo
fare turismo. Se invece vogliamo chiudere, perché così è stato
scritto sei mesi fa, a fronte di perdite di posti di lavoro a tempo
determinato, ci dispiace, perché poi le ricadute sono locali. Lo
dicevamo questa mattina con il Presidente Rollandin che sui
rapporti Stato-Regione è tutta nostra fiscalità: i ristoranti, gli
hôtel. A Valtournenche fanno ancora 15 giorni in più e danno 50
posti di lavoro in più? È tutta fiscalità nostra. È tutto grasso
che cola. Valutiamo serenamente senza essere né i primi della
classe o contro la programmazione. La programmazione c'è stata.
L'anno scorso ci sono state 90 firme a Valtournenche di attori del
turismo, quindi proprietari di hôtel, affittacamere, commercianti,
liberi professionisti che hanno chiesto una proroga. Quest'anno è
stato chiesto nuovamente, non siamo capaci, non siete capaci a dare
gambe ad una cosa del genere? Io lo spero, l'auspicio è che per il
prossimo anno ci sia quel minimo, questo è l'auspicio dal punto di
vista politico proprio in una visione generale, non miope: se da
una parte c'è lo sci alpinismo o dall'altra c'è lo sci di discesa o
dall'altra ancora si investe su qualcos'altro, evviva, l'auspicio è
che ci sia quel buon senso del padre di famiglia che se ci sono le
condizioni, le ricadute poi per il privato sono molto più alte che
non la piccola compensazione di natura parapubblica. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK