Consiglio Regionale della Valle d'Aosta - Oggetto del Consiglio n. 437 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 437 del 20 febbraio 2019 - Resoconto
OGGETTO N. 437/XV - Interpellanza: "Costituzione di una
Commissione speciale d'inchiesta per l'analisi delle cause che
hanno determinato il fallimento della Cioccolato Valle d'Aosta
S.r.l.".
Rollandin (Presidente)
- Punto 32 all'ordine del giorno.
La parola al collega Ferrero.
Ferrero (MOUV')
- Sono qui di nuovo ad interloquire con
ormai il mio amico Assessore Testolin, al quale non più di due mesi
fa avevo espresso tutti i miei dubbi sulla questione della
Cioccolato Valle d'Aosta S.r.l., che è l'erede della Feletti e che
io vedevo sinceramente in brutte acque. L'Assessore mi aveva fatto
anche una battuta, mi aveva detto: "Ferrero si improvvisa un po'
come analista economico esperto di società" e io l'avevo ben
accolta. Però adesso mi vedo, mio malgrado, dopo che alcuni giorni
fa ho avuto notizia del fallimento di questa società, a chiedere
alcune cosette. Da non esperto di economia mi permetto solo una
cosa, dato che a me è sempre piaciuto il sottoportico del Palazzo
regionale con tutte quelle belle foto in cui si mettono
commemorazioni, inaugurazioni, tagli di nastri. Ecco, allora io le
ho preparato una cosa e poi deciderà lei se vorrà metterla in
bacheca oppure no. Ho preparato questo annuncio: "Si annuncia ai
valdostani che è precocemente ma non inaspettatamente scomparsa la
Cioccolato Valle d'Aosta S.r.l., amorevolmente assistita dalla
madre Finaosta e dalla sorella Regione autonoma Valle d'Aosta. Le
esequie avranno luogo presso il Tribunale fallimentare di Aosta.
Non fiori, né opere di bene, avete già dato". Questo è il messaggio
ai valdostani.
Torniamo a parlare di cose serie: il fallimento è arrivato. A
questo punto bisogna riuscire a capire intanto quanto ci abbiamo
rimesso - e io lo chiedo nell'interpellanza - e poi che cosa è
rimasto nei capannoni, perché da quello che sarà rimasto nei
capannoni dipende quello che riusciremo ad ottenere in seguito alla
vendita dei beni. Questo è fondamentale, dato che da notizie
giornalistiche risulterebbe che ci sono 5 milioni di debiti da
parte della Cioccolato Valle d'Aosta S.r.l., e qui, mi permetto,
"ci casca l'asino". Vedremo anche se le mie valutazioni da
sedicente esperto di economia riguardo al valore del fabbricato
saranno confermate, non lo so. Adesso non mi spingo oltre perché
quando si vince facile non mi piace. Per cui a questo punto,
secondo me, sarebbe il caso... è sempre un invito, poi gli inviti
non vengono presi in considerazione, ma non importa. Io continuo a
fare gli inviti, in maniera tale che un domani non mi si dica: "ma
tu potevi parlare, potevi dire, noi avremmo affrontato e ci saremmo
messi d'accordo". Io continuo a fare questi inviti anche se
cadranno nel vuoto. L'invito è: mettiamoci a un tavolo, non
facciamo il processo a nessuno, né a Finaosta, né alle scelte
fatte, ma cerchiamo di capire che cosa è successo. Lo dico perché,
quando la precedente maggioranza residua formata da MOUV' e Lega
aveva proposto di dare dei soldi direttamente ai valdostani
riguardo al
bon de chauffage
, qualcuno è insorto e ha detto:
"no, noi non li diamo per il
bon de chauffage
, perché è una
misura che non risolve i problemi strutturali, ma li daremo per gli
insediamenti industriali". In quel momento un brivido mi ha
percorso la schiena, perché ho detto: "Qui ci sono oltre venti
milioni di euro che vanno per insediamenti industriali? Ma con le
stesse leggi che hanno dato i risultati negli ultimi vent'anni?"
Direi che questo ve lo sarete posti anche voi, perché se qualcosa
non ha funzionato non necessariamente bisogna crocifiggere qualcuno
- qualcuno si potrebbe anche, non troppi -, però abbiamo un sistema
di leggi che non funziona bene. C'è una percentuale di
finanziamenti che dovrebbe andare a buon fine ed un'altra che - è
fisiologico - non dovrebbe andare a buon fine, succede così
dappertutto. Però mi pare, guardando la data del finanziamento e
l'esistenza in vita dell'impresa dopo cinque anni, che qui siamo a
livello di deserto... ci guardiamo intorno, ma la Bassa Valle...
sì, quando è andata bene sono rimasti i capannoni.
Tornando a bomba, se riuscissimo a fare una commissione, a
parlare seriamente, ad analizzare questa cosa... lo so, c'è già
l'indagine della Corte dei Conti, c'è già l'indagine della Guardia
di Finanza, ma se una volta la politica si facesse un'autoindagine
e cercasse di migliorare quei meccanismi che hanno generato queste
scelte arbitrarie, magari, secondo me, si potrebbe migliorare tutti
quanti.
Presidente
- La parola all'Assessore Testolin.
Testolin (UV)
- Collega Ferrero, non ho sorriso l'altra
volta e non mi permetto di sorridere neanche questa volta, perché
l'
entrée
è stata abbastanza lugubre e non troppo
apprezzabile, per quanto mi concerne. Se poi qualche collega ha
piacere di ridere, lo faccia. Mi permetto solo di fare una piccola
sottolineatura prima di entrare nel dettaglio delle risposte alle
domande che lei evidentemente ha tutto il diritto - e anche il
dovere, in questa circostanza - di porre e di avere la serietà
dovuta nelle risposte per quanto possano essere piacevoli o meno,
apprezzate o meno. Però non è neanche corretto che dai banchi
dell'opposizione si possano fare tutta una serie di disgressioni e
- mi permetta il termine - di illazioni sulle percentuali di buon
fine o non di buon fine, perché su questo bisognerebbe parlare con
qualche dato alla mano, per quanto mi concerne. Questo solo per
rispetto di tutte le cose positive che funzionano nell'ambito delle
erogazioni
in primis
in capo all'Amministrazione regionale e
quindi su tutti i fondi di rotazione che sono sul territorio e
andare a verificare se le percentuali di insolvenza si discostano
da quelle indicate fisiologicamente dal sistema in questo momento.
Poi possiamo parlare di cose anche un po' più tecniche o comunque
suffragate dai dati che ci vengono forniti dai tecnici.
Per quanto riguarda il punto n. 1 dell'interpellanza: "
a
quanto ammonta ad oggi il debito complessivo nei confronti
dell'Amministrazione regionale, compresi interessi, oneri e
accessori
", sono state richieste le informazioni necessarie
evidentemente alla Finaosta S.p.A. e si riporta di seguito la
risposta della finanziaria: "
I mutui erogati da Finaosta S.p.A.
in favore della Cioccolato Valle d'Aosta, oggi in liquidazione e
fallimento, non hanno generato alcun debito in quest'ultima verso
l'Amministrazione regionale. Si è trattato di due mutui cosiddetti
"di scopo", destinati a finanziare, l'uno, l'acquisto dell'immobile
industriale di Pont-Saint-Martin e, l'altro, l'acquisto di
macchinari e delle attrezzature aziendali che la Finaosta ha
concesso nell'ambito della cosiddetta "gestione ordinaria", ovvero
con mezzi propri e a proprio rischio, risultando così l'unica
creditrice dell'impresa
". Questo non per dire che non fa un
danno all'Amministrazione, perché poi evidentemente la sua
riflessione è quella, ma per dire che in questo caso, come le avevo
già accennato la scorsa volta, le risorse sono quelle in gestione
ordinaria e non filtrate da quella che è un'istruttoria o una legge
a monte che viene gestita direttamente dall'Amministrazione
regionale. La concessione è stata preceduta da un'istruttoria
dell'operazione condotta in conformità alle regole dettate dalla
normativa di vigilanza, applicabili a Finaosta S.p.A. quale
intermediario finanziario iscritto all'albo (ex articolo 106 del
Testo Unico Bancario). L'effettiva e corretta destinazione delle
somme è stata assicurata: quanto al finanziamento immobiliare di
euro 3.500.000,00, in sede di stipula del relativo contratto
concluso nella forma dell'atto pubblico notarile, versando
l'integrale importo del mutuo al netto delle spese di istruttoria a
mezzo assegni circolari di cui per complessivi euro 3.128.752,00
intestati direttamente al venditore Feletti 1882 S.r.l. in
liquidazione, a saldo del prezzo di acquisto del bene immobile
oggetto dell'atto di compravendita già repertoriato a rogito del
medesimo notaio; per euro 198.746,00 intestati alla parte
mutuataria a parziale rimborso dell'acconto di euro 771.248,00 già
versato e quietanzato dal venditore e per 170.000,00 euro intestati
al notaio a pagamento della relativa parcella degli oneri fiscali.
Per quanto al finanziamento mobiliare di euro 500.000,00,
l'effettiva e corretta destinazione delle somme è stata assicurata
in sede di stipula del relativo contratto preliminare, concluso
sempre nella forma dell'atto pubblico notarile, versando l'importo
di euro 400.000,00 al netto delle spese di istruttoria, a mezzo
assegni circolari intestati direttamente al venditore Feletti 1882
S.r.l. in liquidazione, a fronte di fatture di acquisto dei
macchinari e delle attrezzature descritte nell'allegato alla stessa
e già analogamente individuati nell'allegato dal preliminare di
vendita concluso tra le parti. In sede di erogazione a saldo per i
residui euro 100.000 destinati all'acquisto di due ulteriori
macchinari ceduti da altri fornitori a mezzo bonifici sul conto
corrente della parte mutuataria con delegazione vincolante al
pagamento a favore di questi ultimi, a fronte delle relative
fatture di acquisto e di una dichiarazione del Presidente del
Consiglio sindacale della società debitrice, a conferma della
regolare contabilizzazione e presenza in azienda degli stessi. Si
segnala che allo stato attuale l'operazione è al vaglio della Banca
d'Italia che, in occasione della periodica ispezione svolta negli
scorsi mesi presso Finaosta, ha acquisito la documentazione
relativa ai mutui in questione, trattandosi di un'operazione
importante conclusa dalla scrivente società nel corso del 2016,
nonché al vaglio della Corte dei Conti e, a seguito del fallimento,
della parte mutuataria degli organi della procedura concorsuale.
Finaosta S.p.A. insinuerà in tale procedura, in via privilegiata,
l'attuale esposizione di complessivi euro 3.946.069,57 garantita da
ipoteca sull'immobile industriale di Pont-Saint-Martin.
"
Quale sia l'attuale consistenza dei macchinari e
attrezzature che erano presenti presso la citata azienda ancora
pochi mesi orsono
". Anche in relazione al punto n. 2 sono state
richieste le informazioni alla Finaosta e si riporta nel seguito la
risposta: "
Come anticipato dal punto uno, Finaosta ha accertato
l'effettiva e corretta destinazione delle somme erogate versando
l'importo di euro 400.000,00 al netto delle spese di istruttoria,
direttamente nelle mani del venditore Feletti 1882 S.r.l. in
liquidazione, previa esibizione della relativa fattura e l'importo
di euro 100.000,00 alla parte mutuataria richiedendo in
quest'ultimo caso, oltre alle fatture di acquisto, una
dichiarazione del Presidente del Consiglio sindacale a conferma
della regolare contabilizzazione e presenza in azienda degli
stessi. L'attuale consistenza dei macchinari e delle attrezzature
presenti in azienda verrà accertato dal curatore della procedura
fallimentare in corso
".
L'ultimo punto: "
se è intenzione del governo regionale farsi
promotore della costituzione di una commissione speciale
d'inchiesta che analizzi puntualmente tutti gli aspetti della
vicenda al fine di individuare eventuali anomalie e
responsabilità
". Come già esplicitato parzialmente durante la
risposta all'interpellanza e come anche ipotizzato dal collega in
merito al primo punto della risposta, l'operazione è al momento al
vaglio della Banca d'Italia, che ne ha preso visione in occasione
della periodica ispezione svolta nei mesi scorsi presso Finaosta,
oltre ad essere al vaglio della Corte dei Conti e ad essere
soggetta alle regole e alle procedure fallimentari che potranno, se
del caso, evidenziare le eventuali anomalie. Alla luce di quanto
sopra, pertanto, non risulta a nostro avviso rilevante un'ulteriore
analisi rispetto a quella già in corso da parte degli enti preposti
e competenti.
Presidente
- La parola al collega Ferrero.
Ferrero (MOUV')
- Come si dice "
keep calm and be
Ponzio Pilato
", potremmo dire così, della serie: "ci sono già
gli altri e noi ce ne freghiamo".
Riguardo alla puntualizzazione dell'Assessore sul fatto che io
farei delle illazioni, io due mesi fa ho fatto a Finaosta una
richiesta di accesso agli atti - forse due mesi e mezzo, quasi tre
- in cui chiedevo: di avere un report delle aziende che hanno
finanziato negli ultimi 10-15 anni; quante sono ancora esistenti;
quante sono fallite; quante sono morose. Finaosta non mi ha dato
nulla, quindi non faccio delle illazioni. Io, sulla base dei dati
che non ho avuto, cerco di fare delle ipotesi che evidentemente non
farei se fossi in possesso dei dati, perché se ne fossi in possesso
parleremmo di qualcosa. Quindi non si venga a rimproverare a me una
cosa che è un'inadempienza della società partecipata.
Molto bella anche - e l'apprezzo, Assessore Testolin - la
questione della "gestione ordinaria". In pratica è come dire: "Ho
tirato fuori questi dieci o questi cento euro dalla tasca destra
invece che dalla tasca sinistra". Sono sempre denari
dell'Amministrazione! Per carità, sono tecnicamente disquisizioni
che possono essere accettabili, ma qui stiamo parlando di soldoni.
Stiamo quindi parlando di 4 milioni di euro che recupereremo e a
che prezzo recupereremo, perché poi lì bisognerà mettere degli
avvocati di mezzo e gli avvocati costano, costano anche parecchio.
I 100.000,00 di euro sfumano così, all'improvviso, e vanno ad
abbattere ancora la somma che possiamo recuperare. Che devo dire?
Come aveva già detto il collega che mi ha preceduto, io invidio la
vostra maniera imperturbabile di affrontare le cose: la Giunta del
"faccia finta di niente" continua a far finta di niente. Per
carità, sarà un metodo, magari durerete cinque anni, non lo so,
però il fatto di scaricare sistematicamente le responsabilità o di
aspettare sempre che arrivi o la Corte dei Conti o la Magistratura
o la Banca d'Italia o l'esercito della salvezza, di aspettare
qualcuno che arrivi e non prendere una volta tanto l'iniziativa...
ebbè, alla fine che cosa dimostra? Non faccio illazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK