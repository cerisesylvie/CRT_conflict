Consiglio Regionale della Valle d'Aosta - Oggetto del Consiglio n. 1339 del 24 maggio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 1339 del 24 maggio 1995 - Resoconto
SEDUTA ANTIMERIDIANA DEL 24 MAGGIO 1995
OGGETTO N. 1339/X Iniziative per eliminare la presenza di
edifici fatiscenti lungo le vie di comunicazione della Regione.
(Interrogazione)
Interrogazione Rilevato che chi percorre in autovettura o in
treno la nostra regione non può non essere colpito, in determinate
località, dalla deprimente visione di edifici fatiscenti o
diroccati adibiti un tempo ad alloggiamenti militari o a caselli
ferroviari;
Considerato che, per quanto riguarda il secondo caso in
particolare, l'intero percorso della linea ferroviaria
Pont-Saint-Martin - Aosta - Pré-Saint-Didier è ormai disseminato di
vecchi caselli in totale stato di abbandono tale da costituire un
motivo di vera e propria offesa ambientale;
Tenuto conto che molto spesso questi caselli vengono utilizzati
per i più svariati usi con grave rischio per l'incolumità (vedi
incendio scoppiato in un casello in località Mecosse di Arvier
qualche tempo fa);
tutto ciò premesso il sottoscritto Consigliere regionale
Interroga
l'Assessore competente per conoscere se è intenzione
dell'Amministrazione regionale, nel quadro delle iniziative già
intraprese, affrontare questa problematica al fine di addivenire o
all'acquisizione della proprietà di tali edifici per una eventuale
opera di ristrutturazione, qualora se ne ravvivasse l'opportunità,
oppure alla definitiva demolizione degli stessi anche a spese della
regione, se necessario, per eliminare quelli che ormai sono
divenuti degli elementi di turbativa ambientale.
F.to: Parisi
Presidente La parola all'Assessore all'ambiente, territorio e
trasporti, Riccarand.
Riccarand (VA) L'interrogazione riguarda due tipi di edifici, da
una parte gli alloggiamenti militari e dall'altro edifici
pertinenti alla struttura ferroviaria, in particolare i caselli e
si chiede se c'è un interesse da parte della Regione verso queste
strutture abbandonate e se c'è l'intenzione di acquisire questi
edifici per ristrutturarli o per demolirli.
In generale devo dire che da parte della Giunta c'è attenzione
verso questa reale problematica perché vi è tutto un patrimonio di
edifici che un tempo avevano una precisa utilizzazione e che ora
sono in disuso e a volte con un aspetto negativo.
C'è un interesse a ricuperare quello che è possibile e
intervenire in qualche modo per sistemare dal punto di vista
ambientale quegli edifici non più utilizzabili. Per quanto riguarda
gli edifici indicati dall'interrogante bisogna distinguere fra
quelli che sono strutture del Ministero della difesa che sono
presenti ancora in numero considerevole in Valle d'Aosta; su questo
punto c'è un gruppo di lavoro misto fra Regione e Stato che ha
identificato gli edifici militari che hanno ancora un interesse dal
punto di vista della difesa e che rimarranno di proprietà dello
Stato e invece tutta una serie di casermette, ricoveri vari che non
hanno più un interesse diretto dal punto di vista della difesa e
che quindi verranno trasferiti alla Regione. Il gruppo di lavoro ha
già concluso la sua attività, ci sarà un parere formale della
Regione e poi con un decreto del Presidente del Consiglio dei
Ministri verrà posta la parola fine a questa trattativa con
trasferimento al demanio della Regione di un centinaio di edifici,
fra cui numerose casermette, che saranno utilizzate a livello
comunale.
Quindi per gli alloggiamenti militari e strutture di questo tipo
è prossimo il trasferimento al demanio regionale e quindi la
possibilità di utilizzazione di quello che può essere ancora
favorevolmente utilizzato da parte della Regione e degli enti
locali. Per le strutture delle Ferrovie dello Stato il discorso è
diverso perché ci troviamo di fronte a una società per azioni
privata il cui patrimonio è gestito dalla società Metropolis che
ragiona in termini di una società per azioni. É già avviato un
discorso fra Regione Ferrovie e Metropolis in particolare per la
messa a disposizione di aree presso alcune stazioni importanti:
Arvier, Morgex, Châtillon, Verrès e Pont St.Martin. Nell'ambito del
contratto di servizio fra Regione e Ferrovie, le Ferrovie si sono
impegnate a mettere a disposizione dei comuni aree presso le
stazioni in modo che possano essere utilizzate per parcheggi di
scambio e per altre funzioni interessanti sia per la ferrovia sia
per il Comune.
Il discorso si allarga a una serie di strutture tipo i caselli
che invece non sono stati toccati perché hanno un ruolo più
marginale; ce ne sono alcune che possono essere utilizzate
nell'ambito del trasporto ferroviario, in particolare sulla tratta
Aosta - Pré St.Didier, dove la Regione intende potenziare la linea
e quindi intende istituire nuove fermate e in quest'ambito, penso a
Sarre, ci sono un paio di caselli che si prestano bene come
struttura di appoggio per realizzare fermate nell'ambito della
trasformazione in senso metropolitano del servizio tra Aosta e Pré
St.Didier. Altre strutture potranno avere una loro finalizzazione
in accordo con i comuni, anche una serie di stazioni chiuse
nell'alta Valle, un po' per volta è possibile, con l'accordo con
Metropolis, riutilizzarle con insediamento di attività commerciali
in modo da utilizzare edifici che hanno a volte un pregio
architettonico.
Per quanto riguarda l'insieme degli edifici la Regione non
intende fare una politica di acquisizione diretta perché sarebbe in
contrasto con la politica di alleggerimento di proprietà senza
valenza sociale e che quindi possano essere più positivamente
gestite da privati o da enti locali. L'orientamento è quello di
farsi tramite e favorire l'utilizzo di queste strutture dove è
possibile da parte dei comuni, quindi con accordi fra comuni e
Ferrovie dello Stato con la Regione con funzione di raccordo per
spuntare condizioni favorevoli. Laddove queste strutture non sono
più utilizzabili la richiesta è la sistemazione ambientale con la
loro demolizione.
Presidente La parola al Consigliere Parisi.
Parisi (VAP) Ringrazio l'Assessore e capisco che avendo parlato
prima di pane questo argomento non è molto sentito. Io avevo
presentato l'interrogazione prendendo spunto da un comunicato
apparso qualche tempo fa sugli organi di stampa che faceva
riferimento al rogo scoppiato in un casello vicino ad Arvier che
era stato occupato da immigrati e ho pensato che sarebbe stato
opportuno tener presente quello che avviene all'interno di questi
caselli. Esiste un discorso particolare di quelle strutture
abbandonate da anni che vengono utilizzate a fini utili da parte di
chi è interessato allo sfruttamento di questi spazi, però ritengo
che facendo un discorso ambientale che incide sul paesaggio della
Valle, tutte queste strutture non danno un'immagine come
vorremmo.
Io mi auguro che quello che l'Assessore ha detto qui avvenga in
tempi rapidi anche perché il secondo motivo dell'interrogazione fa
riferimento al tempo in cui era stata presentata un'analoga
interrogazione; sono passati 9 anni e non è avvenuto ancora niente.
Io mi auguro che questa commissione tenga conto di questo problema
e che l'Assessore faccia in modo che la soluzione vada in porto
rapidamente, mi auguro che non passino altri 9 anni.
Però io vorrei fare un discorso più generale ed è la cosa che mi
preoccupa di più. Leggendo i vari organi di stampa mi sembra che la
Valle d'Aosta stia perdendo la sua prerogativa fondamentale che
aveva fatto sì che negli anni passati fosse al centro
dell'attrazione turistica; la Valle sta perdendo i suoi aspetti
fondamentali, quelli dei monumenti, del paesaggio, della
cultura.
Noi abbiamo i monumenti che sono quelli che sono, il paesaggio è
stato deturpato e non vorrei che ci illudessimo che la Valle,
essendo stata nel passato un paradiso, andando di questo passo sia
ancora quella di cui si è parlato in passato.
Mi sembra che le critiche da parte di frequentatori della nostra
Regione siano sovente sulla stampa e l'interrogazione voleva dare
lo stimolo sia all'Assessore all'ambiente sia agli altri
assessorati interessati di tener conto di una situazione che da
qualche anno non è più tenuta nella giusta considerazione. Basta
guardare la città di Aosta, altri elementi evidenti a tutti, basta
guardare la casa rossa all'entrata della città che sicuramente non
è un biglietto da visita encomiabile per chi arriva e vede l'Arco
di Augusto oscurato, per cui il discorso va al di là dei caselli
ferroviari o delle strutture militari; l'importante è che si
intervenga per dare alla Valle d'Aosta quello splendore che ha
avuto nel passato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK