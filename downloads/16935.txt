Consiglio Regionale della Valle d'Aosta - Oggetto del Consiglio n. 247 del 25 novembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 247 del 25 novembre 1998 - Resoconto
SÉANCE DU 25 NOVEMBRE 1998 (APRÈS-MIDI)
OGGETTO N. 247/XI Iniziative per incrementare la presenza di
prodotti tipici valdostani presso la Stazione di servizio
autostradale di Châtillon. (Interpellanza)
Interpellanza Rilevato dagli organi di stampa che la Valle
d'Aosta risulta essere attiva sul fronte delle iniziative di
promozione turistica, attraverso stand e incontri per fare
apprezzare l'offerta turistica, la tradizione e la gastronomia
valdostana (al salone del turismo "Ski Show" di Copenaghen, al
"Festival international du canard au lac Brome" in Québec, allo
"Ski Happ" salone degli sport invernali di Rotterdam, alla fiera
"Tgt Incontri" di Riva del Garda ecc…),
attraverso vari riconoscimenti in varie manifestazioni ai
viticoltori valdostani per i vini Doc, attraverso la ristampa degli
opuscoli "Vallée d'Aoste Produit de noutra Tera" materiale
pubblicitario indispensabile per la promozione e valorizzazione
delle produzioni agricole e tipiche della nostra Regione e
attraverso altre iniziative;
Preso atto che nell'unica stazione di servizio autostradale
presente in Valle d'Aosta, frequentata da molti turisti stranieri e
italiani, diversamente da quanto accade in altre regioni italiane,
non vi è una forte presenza di prodotti gastronomici tipici locali,
fatta eccezione per alcuni prodotti, mentre abbondano i vini
piemontesi e toscani, i salumi veneti e altri prodotti tipici di
altre regioni d'Italia;
i sottoscritti Consiglieri regionali
Interpellano
la Giunta regionale per sapere se l'amministrazione regionale,
sempre che lo ritenga opportuno, ha la possibilità di intervenire
affinché la stazione di servizio autostradale di Châtillon possa
diventare una sorta di mini-stand permanente di prodotti tipici
valdostani o se esistono ostacoli a tale possibilità.
F.to: Lanièce - Collé - Viérin M.
Président La parole au Conseiller Lanièce.
Lanièce (Aut) Ho presentato quest'interpellanza per sapere se è
possibile da parte dell'Amministrazione attivarsi per far sì che le
stazioni di servizio, le uniche presenti nell'autostrada in Valle
d'Aosta, quelle che si trovano nella zona di Châtillon, possano
come in altre località d'Italia avere una specie di "mini-stand"
dove vengono offerti i prodotti tipici della nostra Regione.
Assistiamo da parecchi anni, in modo particolare ultimamente, ad
una forte presenza dell'Amministrazione regionale nei vari "stands"
turistici sia sul territorio nazionale che internazionale, quindi
riteniamo che questa sia un'azione giusta e corretta anche perché
la promozione nella nostra Regione è certamente uno dei punti
salienti di un'azione turistica efficace ed efficiente. Ci siamo
chiesti, visto che la Regione è sempre presente nei vari "stands"
turistici che vengono organizzati in varie parti sia d'Italia che
d'Europa che dell'intero mondo, come mai nelle uniche due stazioni
di servizio esistenti nell'autostrada in Valle d'Aosta non ci sia
uno "stand" che promozioni i prodotti tipici locali e questo anche
perché queste due aree di servizio sono molto frequentate.
Penso che chiunque attraversi la Valle d'Aosta in autostrada
abbia possibilità di fermarsi e l'unica possibilità è costituita
dalla Stazione di servizio che si trova a Châtillon quindi, secondo
noi, è anche un'occasione importante da cogliere al volo, sempre se
è possibile, in modo da promozionare i nostri prodotti come avviene
da altre parti. Infatti chiunque di noi abbia viaggiato sul
territorio italiano può aver notato nei vari autogrill e nelle aree
di servizio la presenza di una specie di "mini-stand" dove vengono
promozionati i prodotti locali della zona in cui si transita.
Poiché queste aree di servizio non sono di proprietà
dell'Amministrazione regionale, chiediamo se si è mai pensato di
intervenire presso la Concessionaria, non so se è l'AGIP, per
verificare la possibilità di creare una sorta di "mini-stand"
promozionale dei prodotti tipici valdostani.
Nel caso in cui questo fosse possibile, chiediamo i tempi e le
modalità di quest'azione. Se invece non c'è nessuna possibilità,
chiediamo di tenere presente che questa sarebbe comunque un'azione
promozionale di una certa rilevanza perché queste uniche aree di
servizio presenti sull'Autostrada della Valle d'Aosta sono molto
frequentate e quindi sicuramente promozionare i prodotti tipici
della Valle d'Aosta comporterebbe anche un ritorno economico e
turistico per la nostra Regione.
Con l'interpellanza vorremmo sapere se l'Amministrazione
regionale ha la possibilità di intervenire presso la Concessionaria
dell'Autostrada per creare questo "mini-stand" di prodotti
promozionali.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) C'è da premettere che bisogna distinguere quella
che è la promozione da quella che è la vendita dei prodotti.
Infatti negli "stands" che facciamo noi sul territorio normalmente
facciamo una promozione. Altra cosa è la vendita dei prodotti
tipici che potrebbe essere una delle iniziative da inserire
qui.
Va subito detto che la materia, pur avendo una valenza
turistica, prevalentemente compete come materia all'Assessorato
dell'agricoltura anche se la valorizzazione dei prodotti tipici
della Regione costituisce da sempre un forte argomento anche di
promozione turistica, di immagine e di marchio della Valle d'Aosta
da esportare. A questo proposito il nostro Assessorato non ha mai
mancato di attivare tutte le possibili sinergie anche con i
competenti uffici dell'agricoltura con i quali peraltro esiste una
buona collaborazione.
Nel caso specifico della Stazione di Châtillon risulta che
l'Assessorato dell'agricoltura ha in più occasioni tentato di
attivare un punto di presentazione e distribuzione dei prodotti
tipici locali. Le ragioni di insuccesso sembrano da imputare allo
scarso interesse dimostrato nei confronti dell'iniziativa da parte
dei vari consorzi ed associazioni di produttori, probabilmente
perché il ritorno economico era irrilevante oltre al fatto che,
viste anche le dimensioni e l'organizzazione della struttura
specifica di Châtillon, i gestori di queste stazioni di servizio e
dei relativi marchi sono comunque tenuti a commercializzare
determinati prodotti in funzione degli accordi commerciali
stipulati a livello nazionale dalle compagnie petrolifere e dai
concessionari delle stazioni stesse.
Per rispondere parzialmente ai quesiti, il tentativo è già stato
fatto ripetutamente, la possibilità di farlo c'è, il problema è che
sinora l'interesse è stato scarsissimo anche perché forse male
organizzato all'interno di quella localizzazione.
Può comunque essere interessante rammentare che, nel quadro
degli accordi di massima, peraltro ancora da formalizzare, relativi
alla realizzazione di un punto di informazione turistica presso la
costruenda Stazione di servizio di Quart, si sarebbe comunque
previsto di riservare una parte degli spazi che ci verranno
assegnati alla presentazione delle principali produzioni tipiche
della Regione, mentre la Società I.P. concessionaria della Stazione
si è dichiarata disponibile su nostra richiesta ad intervenire
presso il gestore del "market" affinché in tale spazio vengano
posti in vendita almeno una parte dei prodotti tipici esposti
nell'area di accoglienza della Regione. Quindi un'area di
accoglienza dove diamo informazioni turistiche e presentiamo i
prodotti in promozione e un'area invece di vendita all'interno di
una struttura probabilmente meglio organizzata partendo sin
dall'inizio con il progetto rispetto all'inserimento di
Châtillon.
È stata inoltre presa in seria considerazione la possibilità che
nella carta del ristorante che verrà aperto nell'ambito dell'area
di servizio vengano normalmente inseriti alcuni piatti tipici della
gastronomia valdostana oltre ai vini che hanno raggiunto
un'eccellente qualità.
In conclusione, pur condividendo totalmente gli obiettivi di
fondo dell'interpellanza, si rammenta che tali operazioni
necessitano di quegli equilibri economici che sembra che nelle
precedenti iniziative non siano stati raggiunti. Speriamo con
questa nuova possibilità che ci viene offerta con la realizzazione
della nuova area di sosta a Quart, di poter avviare
quest'iniziativa di promozione e anche farla reggere da un punto di
vista economico nell'inserimento di una parte di spazi all'interno
della struttura di "market".
Président La parole au Conseiller Collé.
Collé (Aut) Non siamo - non dico per niente perché in parte
l'Assessore ha plaudito all'iniziativa che abbiamo portato in
Consiglio - però non siamo soddisfatti della risposta
dell'Assessore, mi consenta. Non possiamo, Assessore, sentirci dire
in Consiglio che dobbiamo scindere la parola promozione dalla
parola vendita.
Lei ha detto che dobbiamo fare attenzione o perlomeno che due
sono le cose fra Assessorato dell'agricoltura e Assessorato del
turismo; Agnesod nei quattro anni trascorsi in quell'Assessorato
più volte se l'è sentito dire dal sottoscritto e continuiamo ad
insistere che il prodotto Valle d'Aosta deve essere venduto nella
sua globalità. Non possiamo accettare, quando si parla di prodotto
turistico, che si dica che questo rappresenta ed è di esclusiva
competenza dell'Assessorato dell'agricoltura.
Noi crediamo che ci debba essere un coordinamento fra i vari
assessorati affinché il prodotto Valle d'Aosta possa essere venduto
nella sua interezza. Mi stupisce, quando si dice che si è tentato,
ma che c'è stato un insuccesso per quanto riguarda l'intenzione di
andare ad inserire nell'area autostradale di Châtillon i prodotti
tipici, mi stupisce che ci sia stato questo scarso interesse dei
produttori e allora anche qui credo sia necessario fare
un'ulteriore riflessione perché anche i produttori nel momento in
cui hanno bisogno della Regione tutto va bene, sono qui a chiedere
contributi per le fiere, invece quando la Regione chiede qualcosa
di utile si arriva all'insuccesso.
Non sto dando le colpe di questo esclusivamente alla parte
politica, ma credo che sia necessario fare una riflessione fra i
produttori, fra chi produce questi prodotti e fra la parte politica
affinché si riesca a dare un'immagine chiara e pulita della Valle
d'Aosta. Non riesco a capire perché percorrendo l'Autostrada del
Trentino Alto Adige negli autogrill che possono essere dell'AGIP,
dell'I.P. eccetera, c'è uno spazio all'interno dove si trovano
tutti i prodotti tipici di quella Regione, dallo speck alle
confetture, alle mele e via dicendo. Come mai queste cose in Valle
d'Aosta sono difficili da portare avanti?
Lei ci dice che nella nuova area autostradale di Quart questo
problema non dovrebbe sorgere, si andranno a vendere i prodotti
tipici, nei ristoranti ci saranno i menu tipici; credo che siamo
ancora un po' indietro e dobbiamo avere il coraggio di andare ad
analizzare questo tipo di cose. Così come mi consenta non fa parte
in modo prioritario di quella che era l'interpellanza, ma una
riflessione ulteriore la dobbiamo fare sugli "stands" che la nostra
Regione propone nelle varie località italiane ed estere. Chiedo a
questo proposito al Presidente della IV Commissione, se è
possibile, di andare a verificare che tipo di risultati stiano
dando questi "stands" con l'impostazione attuale. Non sono qui,
l'ho detto in quattro anni e lo ripeto anche oggi, a fare delle
critiche; sono solo qui a dire che molte volte ci sono lamentele da
più parti e dobbiamo avere il coraggio, al posto di continuare su
una situazione che va avanti da anni, di prendere in mano questa
situazione e verificare se è possibile far meglio.
Crediamo che sia possibile fare meglio in questo campo e siamo
anche disponibili a dare, per quello che è possibile, il nostro
contributo, naturalmente se lo volete quindi, se la IV Commissione
potrà affrontare questo problema, saremo lì a dare il nostro
apporto perché riteniamo che in questo campo sia possibile fare
qualcosa in più.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK