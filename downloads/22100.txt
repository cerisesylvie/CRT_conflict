Consiglio Regionale della Valle d'Aosta - Oggetto del Consiglio n. 1781 del 8 febbraio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1781 del 8 febbraio 2006 - Resoconto
OGGETTO N. 1781/XII - Determinazione della tariffa del servizio
idrico integrato. (Interpellanza)
Interpellanza
Richiamato il contenuto della legge regionale n. 27/1999 e
della Deliberazione della Giunta n. 4149/2005 in materia di Servizi
idrici e del sistema di calcolo delle relative tariffe;
Ritenuto che il sistema di tariffazione previsto finisca con
il penalizzare i cittadini dei Comuni che, virtuosamente, hanno
investito in infrastrutture idriche, in rapporto ai cittadini dei
comuni le cui opere infrastrutturali sono state realizzate dalla
Regione;
Creduta necessaria una riflessione sul problema, che rischia
di creare evidenti sperequazioni;
il sottoscritto Consigliere regionale
Interpella
l'Assessore competente per sapere:
1) se non ritiene che la Deliberazione n. 4149/05,
concernente la definizione delle componenti di costo per la
determinazione della tariffa del servizio idrico integrato, crei
delle sperequazioni tariffarie tra i diversi Comuni valdostani, in
rapporto alle contribuzioni regionali ricevute o meno dai singoli
Enti locali;
2) se non si intenda adottare un sistema di valutazione dei
costi più equo, che tenga conto del problema evidenziato.
F.to: Curtaz
Président - Y a-t-il besoin d'illustration?
La parole à l'Assesseur au territoire, à l'environnement et aux
ouvrages publics, Cerise.
Cerise (UV) - È un'interpellanza molto interessante che si
collega con l'argomento che andremo a discutere al Piano di tutela
delle acque. Devo dire però che c'è una premessa nell'interpellanza
che contiene un'affermazione non vera, in quanto le infrastrutture
idriche sono state sempre realizzate con fondi regionali o
direttamente dalla Regione, o dai Comuni nell'ambito del programma
"Fospi". I Comuni solo in casi molto limitati e per importi
contenuti hanno provveduto tramite mutui Cassa depositi e prestiti,
ma mai, per quanto noto, con investimenti diretti da recuperare
attraverso le tariffe. Quello che esiste in Regione è in realtà una
forte differenziazione tra i Comuni relativamente alle tariffe
applicate per ogni metro cubo dell'acqua. La deliberazione della
Giunta regionale n. 4149/2005, rispetto alla quale è stato
acquisito il parere favorevole della III Commissione consiliare, ha
inteso definire le componenti di costo da prendere in
considerazione per determinare l'importo della tariffa del servizio
idrico in modo omogeneo per tutti i Comuni e dai prossimi anni per
tutti i sottoambiti territoriali una volta che questi saranno
effettivamente organizzati. L'individuazione dei centri di costo da
considerare rappresenta sicuramente un passo importante, ma non
definitivo per una maggiore equità dei sistemi di valutazione delle
tariffe. La deliberazione stabilisce in particolare le modalità con
le quali considerare gli eventuali investimenti nella realizzazione
delle infrastrutture idriche fatti o ancora da fare.
Nel capitolo 3 "Determinazione dei costi di investimento" del
Metodo per la definizione della tariffa sono indicati i costi di
investimento riferiti ad opere appaltate prima del 1° gennaio 2006
che non concorrono a formare la tariffa (se non in casi del tutto
eccezionali per opere di rilevanza intercomunale finanziate
direttamente dai Comuni, che sono anche qui molto poche). Tali
costi sono quelli relativi agli ammortamenti e alla quota degli
interessi derivanti da mutui accesi prima del 1° gennaio 2006.
Costituisce invece elemento di costo da considerare l'eventuale
remunerazione di quelle opere realizzate in autofinanziamento dalle
società di capitali e/o aziende speciali, operanti in regime di
concessione prima dell'istituzione del sub-Ato, e restituite al
termine della concessione stessa. Per le opere appaltate dal 1°
gennaio 2006 sono invece da considerare tra gli ammortamenti
relativi a investimenti realizzati a valere su tutti i tipi di
finanziamento i soli oneri finanziari dei mutui e della quota
comunale degli investimenti "Fospi" - il 20% o il 15% - e gli
investimenti realizzati con apporto di capitali privati. Ora, il
Piano degli interventi da realizzare per la riorganizzazione del
servizio idrico dovrà definire da qui in avanti l'ammontare
complessivi degli investimenti necessari e solo con questo
documento potrà essere verificato se effettivamente emergono
sperequazioni tra le diverse realtà comunali e verificare le
motivazioni di tali sperequazioni. A tale scopo conterà anche molto
come i Comuni intendono modulare all'interno dell'ambito la
tariffa, potendo tenere in conto, seppure limitatamente, di
eventuali necessità specifiche e straordinarie locali. Resta inteso
che il tutto costituisce un punto di partenza per cominciare a fare
delle simulazioni per avere un'idea precisa di come potranno essere
le lievitazioni tariffarie e per vedere, attraverso degli
strumenti, come potrebbe essere quello della legge della montagna,
di ridurre il peso della ripartizione dei costi sulle tariffe,
tenuto conto della realtà territoriale. Portare infatti un
acquedotto per servire un villaggio da noi è sproporzionatamente
diseconomico per quanto riguarda l'ottica con cui è stato ideato il
sistema tariffario, per il quale si può immaginare che l'utenza,
pagando il costo di esercizio dell'acqua, possa effettivamente
ammortizzare il capitale necessario a portare un acquedotto in una
città grande, cosa che da noi forse non sarà possibile.
Président - La parole au Conseiller Curtaz.
Curtaz (Arc-VA) - Prendo atto dei chiarimenti forniti
dall'Assessore, devo riconoscere pertinenti e interessanti rispetto
alla materia che affrontiamo. Voglio solo portare una contro
argomentazione ad una delle argomentazioni principali che
l'Assessore ha illustrato. Sono certo che l'Assessore dica cosa
giusta quando afferma che gli acquedotti comunali sono in
definitiva fatti tutti con fondi che non sono direttamente
emanazione della finanza comunale, nel senso che gli acquedotti
comunali sono stati fatti o direttamente dalla Regione, o
attraverso fondi di derivazione regionale. Questo dal punto di
vista sostanziale - l'Assessore poi lo ha spiegato meglio di quanto
adesso io abbia ripetuto -, è sicuramente vero. Però, dal punto di
vista formale, credo che, se ho letto bene quella deliberazione, le
cose non stiano così, perché, nel caso di intervento diretto della
Regione, questa contribuzione regionale non farà parte delle
componenti di costo e nel caso contrario sì. È corretto questo
ragionamento? Credo di sì. Se così fosse, si creerebbe comunque una
sperequazione per i cittadini perché, laddove l'acquedotto, per
tutte le ragioni che possiamo immaginare, non è stato realizzato
direttamente dal Comune, non attraverso fondi suoi, ma attraverso
fondi derivati, contribuzioni, eccetera, i cittadini di quel Comune
vedono appesantite le proprie tariffe, mentre in caso contrario no.
Questo è un elemento di sperequazione che, se è giusta
l'interpretazione che do... se poi lei mi dice che
l'interpretazione non è questa, ritiro tutto, tale circostanza
relativa al tipo di finanziamento incide sulla bolletta, incide sul
costo dal punto di vista formale e potrebbe accrescere o mantenere
quelle sperequazioni che oggi effettivamente ci sono da Comune a
Comune e che sono abbastanza incomprensibili sotto il piano
dell'equità e dell'opportunità di avere un servizio essenziale che
dovrebbe essere identico per tutti i cittadini. Il tema è molto
tecnico e sicuramente l'Assessore Cerise è più preparato di me in
materia, ma invito l'Assessore a fare una riflessione anche poi
alla luce delle prime esperienze applicative di questa
deliberazione per vedere se non sia il caso di apportare quei
correttivi che tendano a far pagare al cittadino in maniera, se non
uguale, diciamo analoga un servizio essenziale che dovrebbe essere
ugualmente fornito a tutti i cittadini della Valle d'Aosta. Se lo
scopo è questo, credo che tale strumento sia ancora imperfetto,
ritengo che debbano essere adottate, alla luce delle esperienze che
matureranno, quelle correzioni che facciano venir meno la
sperequazione che oggi è sotto gli occhi di tutti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK