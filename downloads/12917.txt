Consiglio Regionale della Valle d'Aosta - Oggetto del Consiglio n. 3873 del 9 novembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3873 del 9 novembre 1992 - Resoconto
OGGETTO N. 3873/IX Comunicazioni del Presidente della
Giunta.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
Per brevissime comunicazioni. La prima per
comunicare al Consiglio che in data 28 ottobre è stata sottoscritta
la risoluzione consensuale della convenzione fra Regione Valle
d'Aosta e SDS.
La seconda comunicazione è che con delibera del 30 ottobre 1992
la Giunta regionale ha deliberato la costituzione in giudizio della
Regione autonoma Valle d'Aosta nel procedimento penale dinanzi al
tribunale di Aosta a carico di Rollandin Augusto, ed ha designato
il legale in rappresentanza e difesa della Regione.
La terza comunicazione è che, sempre in data 30 ottobre, la
Giunta ha assunto una risoluzione in merito alla dichiarazione
dell'Assessore Augusto Rollandin di astenersi dallo svolgimento
temporaneo delle proprie funzioni in previsione del processo, che
sarà celebrato mercoledì 11 novembre.
Presidente
Ha chiesto di parlare il Consigliere
Bondaz, ne ha facoltà.
Bondaz (DC)
Prendo la parola tirato un po' per quei
pochi capelli che mi sono rimasti in testa, perché sto notando che,
con un sistema poco corretto da parte del Presidente della Giunta,
si continuano a fare interviste o a rilasciare interpretazioni
sulla questione della SDS. Mi riferisco all'ultima intervista che è
uscita su "La Vallée", in cui si dice:
"Le cose non sono molto
chiare, per cui non so come comportarmi".
A parte il fatto che dire queste cose dopo che uno ha fatto la
rescissione consensuale della convenzione è abbastanza strano,
perché, se le cose non fossero chiare, non farebbe certe cose;
quindi credo che, viceversa, abbia le cose estremamente chiare il
Presidente della Giunta (e la Giunta nel suo complesso) quando
delibera di arrivare ad una consensuale revoca della
convenzione.
Sarebbe stato più opportuno che il Presidente della Giunta,
anziché dire in giro delle cose che lasciano quel venticello di
calunnia - nei confronti di chissà chi non si sa, perché non si
dice neanche quello - interpellasse non il sottoscritto (che poteva
essere persona poco idonea a dare delle illustrazioni) ma quanto
meno i funzionari dell'Amministrazione regionale, che hanno
collaborato con il sottoscritto a lavorare intorno a questa
convenzione come ad altre cose. Viceversa mi risulta che sia il
dirigente dell'Assessorato all'Industria, dott. Moussanet, sia il
dott. Cilea della Finaosta, sia il sig. Pasquino, che allora era
Capo di gabinetto, e altri funzionari, non sono stati
interpellati.
A questo punto mi sorge un dubbio in proposito a questa poca
chiarezza che il Presidente della Giunta invoca ogni volta che
parla della convenzione. E oggi per fortuna ho letto nella sua
intervista una affermazione che smentisce quello che ha detto qui
dentro; nella sua relazione, quando si parlò della SDS, disse che i
legali si erano espressi nel senso di revocare questa convenzione
(cosa che era falsa, tant'è che il Consigliere Pascale lo disse
prima di me e lo ripetei io). Oggi in questa intervista si
riconosce che i legali dell'Amministrazione regionale avevano detto
che non era il caso di rescindere la convenzione.
Allora qui la chiarezza non c'è, di trasparenza mi pare ce ne
sia abbastanza poca, perché in Consiglio si affermano delle cose,
si fanno dei documenti scrivendo delle falsità, e poi dopo si dice:
"Va be',
compagnon
, ti diamo un colpo sulla spalla e tutto
finisce lì".
A parte altre cose, che non mi piace dire in Consiglio
regionale, perché non condivido certi sistemi e certi metodi
dell'Amministrazione, mi permetto solo di dire questo: può essere
stato anche tutto sbagliato quello che abbiamo fatto, ed è anche
giusto che la nuova maggioranza dica che è tutto sbagliato, ma
allora la nuova maggioranza deve non solo dire che è tutto
sbagliato, delegittimare, revocare tutto quanto è stato fatto, ma
proporre qualcosa. Cosa che fino adesso, signori della Giunta, non
avete fatto, se non quello di delegittimare quello che è stato
fatto, revocare quello che è stato fatto e non dare alla Valle
d'Aosta niente di concreto, perché la voce comune che insiste nella
nostra regione è che questa Giunta non sta facendo assolutamente
nulla.
A questo punto evitiamo di fare dei commenti quando non si hanno
le idee chiare; se si vuole revocare quello che è stato fatto lo si
revochi pure, ma si dia qualcosa in controbalzo, perché non è
ammissibile che qui si portino avanti certi progetti, e poi si
distruggano questi progetti (che possono anche essere sbagliati)
senza proporre assolutamente niente, in cambio, alla Valle
d'Aosta.
Signor Presidente, ho con lei una lunga amicizia di politica, se
vogliamo in contrasto come in questo caso, però mi consenta: quando
si parla di determinate cose, non si usi il sistema dei venticelli
calunniosi, come forse qualcuno troppo vicino a lei ritiene di
dover usare.
Presidente
Ha chiesto di parlare il Consigliere
Pascale, ne ha facoltà.
Pascale (PSI)
Il Presidente della Giunta, in modo
molto sintetico e schematico, si è limitato a dire che c'è stata la
risoluzione consensuale con la SDS, ma non ha detto nulla riguardo
al
miniblitz
che c'è stato contemporaneamente o
successivamente alla risoluzione, che ha riguardato il sequestro e
la perquisizione nell'ambito della Regione e
dell'Autoporto.
L'evento mi aveva molto preoccupato, per cui avevo chiesto al
Presidente della IV Commissione consiliare, competente, la
convocazione di urgenza di questa Commissione, con l'audizione del
Presidente della Giunta, dell'Assessore competente e dei tre
rappresentanti della Regione insieme al consiglio di
amministrazione dell'Autoporto, perché, trattandosi di una società
che vede una partecipazione pubblica, mi sembrava doveroso che, se
non il Consiglio, almeno le commissioni competenti fossero
informate su quello che stava succedendo.
Quindi non tanto sulla SDS, che è una vicenda abbastanza
complessa, come avevamo già detto in passato, quanto piuttosto
volevamo sapere qualcosa in più di questo
blitz
ed anche
della risoluzione che era stata annunciata in quel momento e che
anch'essa presenta dei lati oscuri. E' una risoluzione senza oneri
alla quale fanno da contrasto le dichiarazioni di appena qualche
giorno prima dell'amministratore delegato, il quale diceva che non
aveva alcuna intenzione di fare questa risoluzione. Si tratta
quindi di chiarire effettivamente in che termini questa risoluzione
è avvenuta.
Purtroppo, a seguito della mia richiesta di circa una settimana
fa, le commissioni competenti (credo la seconda e la quarta) non
sono state ancora convocate, per cui chiedo al Presidente della
Giunta di far tenere al più presto queste riunioni, affinché i
commissari vengano messi al corrente di tutto quello che il
Presidente della Giunta potrà dire in quella occasione su questo
argomento.
Presidente
Ha chiesto di parlare il Consigliere
Milanesio, ne ha facoltà.
Milanesio (PSI)
Ho preso atto della dichiarazione del
Presidente della Giunta, con la quale dice che in una certa
riunione della Giunta, quest'ultima si sarebbe costituita parte
civile nel procedimento penale a tutti noto, e che avrebbe anche
votato una risoluzione, o qualcosa del genere. Vorrei solo capire
in cosa consiste questa risoluzione, perché mi è parso che la
Giunta regionale abbia modificato il suo atteggiamento, in meglio
(e me ne compiacerei), rispetto alla dichiarazione unilaterale -
questa sì - di autosospensione da parte dell'Assessore
Rollandin.
Allora noi apprendemmo che c'era stata una decisione di
autosospensione, che questa decisione aveva preceduto qualunque
deliberazione della Giunta e che era stato, da parte della Giunta,
preso atto di questa autosospensione. Poi su un settimanale locale
mi sembra di aver letto che ci sarebbe stato un comunicato, in cui
si diceva che la Giunta regionale aveva deciso di sospendere
l'Assessore Rollandin. Vorrei solo capire se si tratta di
autosospensione o di sospensione.
Secondo me si tratta di decisioni che non stanno né in cielo né
in terra, né l'una né l'altra, ma quanto meno la seconda potrebbe
stare su questa terra, nel senso che almeno si rispetterebbe un
organo di questa Amministrazione regionale; non il Consiglio, ma
almeno la Giunta, il che sarebbe già qualcosa.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
Ho ritenuto opportuno fare queste
comunicazioni che erano sintetiche, ma perché ritenevo doveroso
fare queste segnalazioni al Consiglio regionale, senza fare
ulteriori commenti e senza riferirmi a commenti di stampa, perché
secondo me il Consiglio regionale non può mettersi a discutere su
ciò che viene scritto, seppure in maniera legittima, e che non può
costituire l'oggetto di confronti né di scontri.
Mi sono limitato a fornire delle comunicazioni e delle notizie,
quindi per quanto riguarda la risoluzione consensuale della
convenzione Regione-SDS, ho qui il testo della risoluzione. Per
quanto riguarda il fatto che questa dovesse avvenire senza oneri,
era già preannunciato, anche se senza documentazione scritta, nella
stessa deliberazione che aveva approvato questo Consiglio, e
quindi, contro notizie o altro che sono apparse sulla stampa, hanno
un valore relativo.
La stessa deliberazione del Consiglio annunciava che vi erano
state delle dichiarazioni precedenti da parte del responsabile SDS
circa la sua disponibilità a sottoscrivere questa risoluzione senza
oneri per la Regione. Il testo è qui a disposizione dei consiglieri
che lo richiedano.
Il Consigliere Pascale, è vero, aveva richiesto una riunione
delle commissioni competenti; ho avuto un incontro con il
Presidente della IV Commissione, Chenuil, e oggi stesso avremmo
stabilito insieme al Consigliere proponente la data di questa
riunione, che potrebbe avvenire in questa settimana, tenuto
presente delle due giornate di impegno del Consiglio regionale e di
quella successiva del processo; per cui subito dopo, nella giornata
di giovedì, potrà avvenire questa riunione.
Circa il
blitz
, non ci sono stati fatti clamorosi; ci è
stata richiesta la documentazione ed abbiamo consegnato la stessa
documentazione che era conosciuta da gran parte dei consiglieri
regionali. Per quanto riguarda la costituzione della Regione Valle
d'Aosta quale parte civile dinanzi al tribunale di Aosta, questo è
avvenuto in data 30 ottobre, con deliberazione n. 10017; l'avvocato
incaricato è l'avvocato Piergiorgio Martinez.
Circa la risoluzione avvenuta sempre il 30 ottobre con atto
della Giunta n. 1018, tenendo conto delle dichiarazioni
dell'Assessore Rollandin di astenersi dallo svolgere le funzioni
inerenti alla sua carica nella imminenza del processo penale in
causa, la Giunta ha concordato sui seguenti punti: di limitare ad
un periodo di trenta giorni, a decorrere dal 31 ottobre 1992, il
periodo dell'astensione dalle funzioni di Assessore, anticipando
tale periodo in caso di sopravvenuta conclusione del processo; di
riservarsi le iniziative più opportune nel caso in cui l'iter
processuale non dovesse concludersi entro il 30 novembre.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK