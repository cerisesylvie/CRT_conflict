Consiglio Regionale della Valle d'Aosta - Oggetto del Consiglio n. 2346 del 4 aprile 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2346 del 4 aprile 2012 - Resoconto
OGGETTO N. 2346/XIII - Interpellanza: "Interventi per
consentire la realizzazione di un centro educativo assistenziale
per persone disabili in comune di Gressan".
Interpellanza
Ricordata la delibera del Consiglio regionale n. 1686/XII con
cui veniva approvata la convenzione per l'acquisizione di un
terreno in comune di Gressan destinato alla realizzazione di un
centro educativo assistenziale (CEA) per persone disabili;
Preso atto che con deliberazione della Giunta regionale n.
1169 del 30.04.2010 è stato approvato il progetto esecutivo e che,
a seguito di gara d'appalto, i lavori sono stati aggiudicati
all'impresa IDRO ERRE S.p.A. in data 24.09.2010;
Constatato con viva preoccupazione che, dopo una fase
iniziale di avvio dei lavori, gli stessi sono stati
interrotti;
i sottoscritti Consiglieri regionali
Interpellano
l'Assessore competente per sapere:
1) se conferma l'interruzione dei lavori e quali ne sono le
ragioni;
2) quali provvedimenti intende assumere onde poter procedere
nella realizzazione di questa importante opera di interesse
pubblico.
F.to: Patrizia Morelli - Bertin
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
L'interpellanza che presentiamo riguarda un CEA. I CEA (centri
educativi assistenziali) sono una bella realtà del nostro sistema
sociosanitario, sono delle strutture diurne, aperte al territorio,
destinate ad ospitare disabili ultradiciottenni, hanno delle
finalità socializzanti, educative anzitutto, ma anche
socializzanti, e permettono di integrare i disabili con la
comunità. Sono un grande sostegno anche per le famiglie;
attualmente in Valle funzionano quattro CEA e, dall'inizio della
scorsa legislatura, è prevista la costruzione a Gressan di un nuovo
centro educativo assistenziale su un terreno che i familiari di una
disabile hanno voluto donare all'Amministrazione regionale.
Sappiamo che alla fine del 2010 sono stati appaltati i lavori,
che sono iniziati, ma che sono stati poi interrotti nel luglio 2011
e, a quanto ci consta, non sono ancora ripresi. Poco tempo fa
avevamo chiesto dei ragguagli alla struttura competente
dell'Assessorato delle opere pubbliche, che ci aveva risposto
informandoci sulle forti e reali problematiche insorte con la ditta
appaltatrice che risulta fortemente in ritardo. Ora, con questa
interpellanza, vorremmo che l'Assessore ci tracciasse un quadro
esaustivo della situazione: se l'interruzione dei lavori è
confermata, quali ne sono le ragioni; inoltre, quali provvedimenti
si intendono assumere per porre rimedio a questa problematica.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente. Ringrazio la
collega Morelli per le premesse, nel senso che mi sembra che a fine
febbraio gli uffici poi abbiano dato tutta una cronistoria dalle
origini fino a fine febbraio, che non riprendo qui, altrimenti
dovrei leggere quattro o cinque pagine del susseguirsi di
avvenimenti rispetto a questa procedura di realizzazione del
CEA.
Sul punto uno confermo che, a partire dal mese di luglio dello
scorso anno, l'impresa IDRO.ERRE, appaltatrice dei lavori di cui
trattasi, ha sospeso la lavorazione presso il cantiere citato
nell'interpellanza.
Per quanto riguarda il punto due, a seguito dei ripetuti
solleciti da parte dell'Amministrazione regionale, che la collega
ha potuto leggere nelle note che le sono state consegnate a
febbraio volte ad individuare le cause dell'interruzione dei
lavori, l'impresa IDRO.ERRE ha comunicato che la sospensione dei
lavori era legata alla difficile situazione economica, finanziaria
ed aziendale dell'impresa. Ha altresì formulato l'intenzione di
voler procedere all'affitto del ramo di azienda con contestuale
cessione del contratto di cui trattasi, individuando l'impresa
GETEC S.r.l. di Reggio Emilia, impresa che ha già rilevato altri
lavori affidati alla IDRO.ERRE. L'impresa GETEC, individuata quale
affittuaria del ramo di azienda, ha provveduto, il 30 dicembre
2011, alla trasmissione della documentazione necessaria per
l'accettazione da parte di questa Amministrazione dell'affitto di
ramo di azienda; di conseguenza gli uffici competenti hanno avviato
le procedure di verifica previste dalla vigente normativa in
materia di appalti pubblici.
Gli uffici, dopo aver respinto il subentro per la mancanza di
parte della documentazione che l'impresa deve fornire per legge, mi
sembra che questa nota sia stata inserita a suo tempo nella
documentazione a lei fornita il 16 marzo, circa venti giorni fa
l'impresa GETEC ha provveduto a trasmettere gli ultimi documenti,
fra cui anche l'attestazione SOA che è importantissima per
verificare che l'impresa sia a posto sotto tutti gli aspetti, e
quindi ultimo documento utile per l'emissione da parte
dell'Amministrazione del provvedimento dirigenziale di accettazione
o meno della cessione del contratto. Gli uffici hanno così potuto
fare una verifica più definitiva e, dopo aver fatto le dovute
valutazioni sulla convenienza per la pubblica amministrazione,
stanno procedendo alla formalizzazione dell'atto amministrativo per
l'accettazione del subentro dell'impresa GETEC nell'esecuzione dei
lavori di cui trattasi, mantenendo inalterate le condizioni
contrattuali iniziali, sia nei tempi che nelle penali, rispettando
sempre i limiti della normativa vigente: questo perché anche noi,
siamo assoggettati a tempi e procedure che non agevolano il compito
degli uffici e della pubblica amministrazione, quindi dobbiamo
stare nei limiti della normativa vigente.
In conclusione credo che, grazie alla procedura relativa al
subentro, si possa ipotizzare che i lavori possano riprendere
nell'arco di uno o due mesi. Gli uffici hanno fatto tutte le
valutazioni che hanno anche trasmesso all'interrogante rispetto a
cosa voleva dire fare una chiusura del contratto attuale,
riprendendo eventualmente la seconda classificata nella procedura
di affidamento, oppure, in mancanza di accettazione, andare a
riattivare tutte le procedure di affidamento. Gli uffici mi hanno
comunicato che questa è la linea che stanno seguendo e io la
riporto in Consiglio, in modo da fornirle tutti i dati utili per le
sue valutazioni.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Assessore, la ringrazio per questi aggiornamenti. La situazione
di cui ero a conoscenza è relativa al 20 febbraio; lei ci dice che
l'ultima comunicazione è del 16 marzo e ci informa che gli uffici
stanno procedendo all'affidamento dell'appalto a questa ditta
subentrante e che i lavori riprenderanno a breve. Accogliamo con
favore questa notizia, siamo consci che i problemi con le imprese
non sono mai di facile soluzione e che i cantieri da seguire sono
molti; riteniamo tuttavia che questo cantiere sia un cantiere
particolarmente importante per la funzione che andrà ad assolvere
la struttura in costruzione e anche per rendere giustizia ad una
donazione fatta da liberi cittadini all'Amministrazione regionale,
cosa che non credo sia frequente e che sia giusto tenere in debita
considerazione. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK