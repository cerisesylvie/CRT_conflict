Consiglio Regionale della Valle d'Aosta - Oggetto del Consiglio n. 1585 del 26 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1585 del 26 gennaio 2011 - Resoconto
OGGETTO N. 1585/XIII - Interpellanza: "Iniziative per il
ripristino di strade regionali dismesse da destinare al transito
pedonale e ciclabile".
Interpellanza
Richiamata la mozione del novembre 2008 presentata dai
Consiglieri del Gruppo ALPE "Interventi per il ripristino di strade
regionali dimesse da destinare al transito pedonabile e ciclabile"
e ritirata in aula in seguito agli impegni assunti dall'Assessore
Viérin che, nel dichiarare la condivisione del governo regionale
riguardo i contenuti della mozione stessa, chiedeva di poter
consultare gli enti interessati prima di assumere determinazioni in
merito;
Considerato che sono ormai trascorsi più di due anni senza
aver avuto informazioni delle eventuali iniziative
attivate;
Ritenendo che i contenuti della mozione in oggetto sono
ancora di grande attualità;
i sottoscritti Consiglieri regionali
Interpellano
l'Assessore competente per conoscere quali sono gli
intendimenti del Governo regionale in merito.
F.to: Giuseppe Cerise - Bertin
Président
- La parole au Conseiller Giuseppe Cerise.
Cerise (ALPE)
- Merci M. le Président.
Il mese di novembre 2008 avevamo presentato una mozione tendente
ad impegnare il Governo regionale ad attuare una serie di
iniziative mirate al recupero ambientale o ripristino funzionale di
tratti stradali statali, regionali, dismessi in seguito alla
realizzazione di varianti. A titolo esemplificativo indicavo alcuni
interventi fra i più significativi, come le gallerie sulla statale
26 da via Courmayeur e da altri interventi sulle strade regionali o
statali ora trasferite alla Regione. Auspicavamo la realizzazione
su questi tratti di percorsi ciclabili pedonabili, aree attrezzate
o quant'altro, con un duplice scopo: recuperare ambientalmente siti
particolarmente degradati, migliorare la sicurezza dei ciclisti su
alcuni tratti di strada, specialmente quelli in galleria che citavo
prima, in particolare in più punti sensibili dove purtroppo si sono
verificati numerosi incidenti di cui almeno uno - a mio ricordo -
mortale.
Mozione che avevamo ritirato in aula in seguito alla piena
condivisione manifestata dall'Assessore sulla problematica che
sottoponevamo all'Assemblea. L'Assessore diceva allora: "ringrazio
i firmatari di questa iniziativa perché è un argomento al quale la
Giunta e la maggioranza sono sensibili", cioè quello di cercare di
eliminare gli eventuali rischi o diminuire i rischi anche per
l'attività ciclabile in Valle, come anche il fatto di recuperare e
dare maggiore efficienza ai recuperi ambientali possibili...dunque
c'era una sintonia perfetta. Dopo alcune considerazioni di
carattere procedurale e normativo legate alla titolarità delle
strade statali, regionali, comunali, abbiamo condiviso queste
considerazioni e l'Assessore poi concludeva questo passaggio
dicendo: "pertanto chiedo ai presentatori, visto che condividiamo
le sensibilità, se possono ritirare questa iniziativa, tenuto conto
che mi prendo l'impegno di venire in aula in primavera e fare un
ragionamento riprendendo questa situazione, ma avendo dati più
definitivi sulle intenzioni degli enti locali: questa è la
richiesta che faccio anche a nome della maggioranza". Dunque,
avendo la nostra iniziativa carattere propositivo e non
provocatorio, constatata la disponibilità dell'Assessore e la
dichiarata sensibilità riguardo all'argomento in discussione, senza
difficoltà abbiamo ritirato la mozione.
Al mese di gennaio del 2010, non avendo avuto informazioni
relative all'impegno assunto, abbiamo presentato un'interpellanza
all'Assessore e, nella sua risposta, correttamente si scusava per
la semplice dimenticanza di trasmettere i dati relativi al
censimento, effettuato tra l'altro con risorse interne e con la
collaborazione dell'ANAS. Noi non potevamo che esprimere un
apprezzamento per il lavoro svolto, sottolineando però, sempre in
senso propositivo, che la parte ricognitiva che era stata
effettuata e i dati che sono stati poi illustrati in
quell'occasione rispondevano solo al primo punto dell'impegnativa
della nostra iniziativa. Sicuramente è importante fotografare la
situazione per avere contezza di che cosa si tratta e di cosa si va
a programmare, ma poi non ci si può fermare all'aspetto
diagnostico, bisogna passare alla terapia!
Replicando all'Assessore, avevo avanzato delle proposte:
ritenevo che il programma di interventi di recupero da noi
sollecitato nel secondo punto potesse, a pieno titolo, rientrare
fra quelle opere finanziabili dalla legge di finanziamento agli
enti locali per interventi di riqualificazione ambientale, e
invitavo il Governo ad attivare un tavolo di confronto con gli enti
locali per definire un programma di interventi pluriennale e per
incrementare le poste in bilancio riferite alla legge citata,
perché per fare un programma di interventi bisogna disporre delle
risorse. Ci era parso di percepire condivisione da parte del
Governo regionale su quella proposta, salvo poi constatare - come
abbiamo avuto modo di sottolineare in fase di discussione del
bilancio di previsione - non un incremento, ma un notevole
ridimensionamento proprio di quelle poste in bilancio relative alla
legge citata, che sono di competenza dell'Assessore all'ambiente,
però credo di interesse generale.
Ci troviamo con questa iniziativa a chiedere quali sono gli
intendimenti del Governo in merito. Apprezziamo le dichiarazioni di
buone intenzioni, ma vorremmo che a queste seguissero i fatti ed
una certa concretezza: qui si deve passare alla stesura di una
programmazione di interventi con un confronto sicuramente aperto
agli enti locali, ma dall'iniziativa sono passati 26 mesi...un
anno, poi, dalla seconda interpellanza, e sarebbe opportuno a
questo punto cominciare ad assumere degli impegni più precisi.
Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Ringrazio il collega Cerise per
la cronistoria molto precisa, come lui fa di solito.
Confermo questo iter e confermo che questo è un iter molto
propedeutico per cercare di capire dove si possono risolvere alcuni
problemi o utilizzare meglio il territorio, senza però che i
costi-benefici non reggano. Il tutto si collega molto bene al tema
che ha sollevato prima la collega Fontana, nel senso della
prevenzione dei rischi, e soprattutto delle situazioni in cui
andiamo a verificare la possibilità di utilizzare quei reliquati in
maniera diversa. Qui voglio fare una premessa, vado anche a braccio
senza alcun problema, perché credo che l'argomento sia molto
importante.
Sugli interventi del passato fatti in questi siti, dove oggi
troviamo questi reliquati, che sono una quarantina e poi andremo
anche a definirli...sono stati fatti interventi proprio perché in
quelle zone erano state riscontrate le criticità maggiori sulla
viabilità stradale - allora di ANAS, oggi eventualmente regionale -
rispetto alla sicurezza e quindi gli interventi erano stati fatti
per migliorare la sicurezza viabile. È chiaro che le parti
dismesse...oggi non è che è cambiata la morfologia del terreno, non
sono cambiati la rupe o il pendio a monte, la situazione è rimasta
invariata. In questo percorso, noi, senza voler spendere un euro di
incarichi esterni, abbiamo chiesto all'ANAS di fare un
ragionamento...ha preso qualche mese in più, ma se non altro non ci
è costato...l'ANAS ha dato una situazione ben precisa dei suoi, che
sono 12, e poi abbiamo fatto una verifica sugli altri, che sono i
23, che sono ancora di proprietà regionale. Su questa indagine
abbiamo poi proseguito per capire soprattutto - su quei 23 ancora
in carico alla Regione - quali sono quelli dove si potrebbe fare o
si è già fatto qualcosa e con quali costi e benefici, perché se un
domani utilizziamo per via ciclabile dobbiamo prevedere perlomeno
tutte le misure che ci permettano la miglior sicurezza per il
transito. Su alcuni di questi ho fatto un sopralluogo personale con
i tecnici, ma è chiaro che la scelta di aver fatto la galleria
negli anni passati è stata azzeccata, perché c'è di tutto e di più
in quei tratti: pietre cadute, situazioni ormai bloccate, frane
verificatesi, valanghe cadute nell'arco dell'inverno che hanno
modificato totalmente il sito, quindi il fatto di dare priorità a
quegli interventi di by-pass di zone stradali regionali o di
proprietà ANAS di allora è stato un buon lavoro. Ma se andiamo a
riutilizzarli dobbiamo capire come affrontare quelle situazioni e
porto un caso per tutti: sono andato al Comune di Avise, quella
galleria famosa per Arvier, la prima...lì si potrebbe fare, ma ci
sono dei muri a valle incredibili che sono di una complessità, nel
rifacimento, e ci sono dei problemi a monte della rupe, che
necessiterebbero di investimenti di milionate di euro; anche qui,
con la situazione che abbiamo, dobbiamo capire cosa si può
fare.
Vengo ai dati solo per rispondere meglio, ma poi posso dare i
dati al collega in maniera più dettagliata: per i 12 sui quali
avevo già risposto a gennaio 2010, l'ANAS mi conferma che ha
proceduto al trasferimento totale ai Comuni di questi reliquati ed
è cessata pertanto la competenza dell'ente statale ad intervenire.
Su questi ho mantenuto la promessa, ho citato Avise, dove sono
andato a verificare alcuni posti anche con il Sindaco ed un
Assessore, mentre per gli altri 23 siti sulle strade regionali in
disuso, a seguito di costruzione di varianti, le strutture
regionali hanno verificato questa situazione che vado a
dettagliare...anche qui, perché avevo preso quell'impegno e quindi
la seconda fase è stata questa.
Quattro interventi sono di competenza comunale, in quanto le
aree sono già state trasmesse ai Comuni territorialmente competenti
perché ne avevano fatto richiesta, quindi abbiamo fatto come ha
fatto l'ANAS; quattro tronchi in disuso esterni a gallerie
presentano fortissime problematiche per frane e cadute massi e
valanghe; altri quattro sono adibiti oggi a piazzali o depositi a
volte inerbiti e non più praticabili, a seguito di formazioni di
sbarramento per cause naturali; altri quattro sono attualmente
utilizzati per accessi a fondi agricoli laterali e sono anche
questi a fondo cieco, perché sono cadute o frane, o quant'altro,
quindi l'utilizzo del pezzo iniziale è utilizzato per l'accesso ai
fondi agricoli.
Rimangono sette reliquati, di cui tre pavimentati e quattro
sterrati. Questi sette sono già utilizzabili quali piste
alternative. Vista la situazione, si ritiene che non esistano i
presupposti per l'esecuzione di ulteriori interventi di
sistemazione sui reliquati attualmente in disuso - come mi dicono i
tecnici -, perché quelli su cui non si è intervenuti sono tratti
ancora totalmente a rischio per la sicurezza, e già in passato
erano stati motivo di drastici interventi, poiché tecnicamente non
c'era l'altra soluzione per migliorare la sicurezza stradale.
Devo però dire, con cognizione di causa, che va fatta eccezione
per i tronchi stradali attualmente non pavimentati, cioè i quattro,
da valutare caso per caso, vedasi ad esempio il tratto esterno
della galleria Melignon lungo la strada regionale 24 di Rhêmes,
dove tuttavia il passaggio in galleria non presenta particolari
problemi essendo il tratto illuminato e in rettilineo e non
particolarmente trafficato. Lì si potrebbe fare qualcosa, ma
bisogna valutare, perché non vi è il problema che esiste in certe
gallerie, soprattutto quelle dell'ANAS sulle strade regionali, per
i ciclisti. Su questi quattro verificheremo quello che si potrà
fare, ma rispetto anche a domande specifiche dei Comuni, perché
dobbiamo muoverci rispetto alle intenzioni dei Comuni, anche se
sono pochi i tratti dove possiamo intervenire, cercando di capire
inoltre quali sono i costi. Mi sembra che il collega Cerise sia
cosciente come me che dobbiamo valutare questo...tutto lì.
Président
- La parole au Conseiller Giuseppe Cerise.
Cerise (ALPE)
- Ringrazio l'Assessore per le
risposte.
Sicuramente siamo attenti anche noi agli oneri che comportano
certi tipi di interventi: è per questo che abbiamo ritenuto
apprezzabile il fatto della ricognizione che è stata fatta, che è
un atto propedeutico ad un programma di interventi, perché
conoscendo la reale situazione di cui stiamo parlando si può fare
un programma di interventi concreti. Un programma che è sicuramente
importante dal punto di vista economico, ma che non si pone
l'obiettivo di fare ombra all'Arco di Augusto come è stato citato
prima per il tratto di entrata, però ritengo comunque
qualificante.
È vero, fa piacere che lei abbia di persona fatto dei
sopralluoghi specifici su questi tratti di strada, ne conosco
diversi, perché alcuni anni fa facevo ciclismo, di conseguenza li
percorrevo, ed è proprio lì che mi sono posto la problematica,
specialmente in questo tratto che dicevamo, di quelle gallerie che
ha citato anche lei. Sono in quella condizione perché nessuno ci ha
più messo mano da quando sono state dismesse, ma sono dei tratti di
strada ancora asfaltati che, fino non a secoli fa, erano il
transito della statale 26, quella del Piccolo San Bernardo, prima,
e poi anche del traforo del Monte Bianco. In alcuni di questi
tratti con delle risorse abbastanza limitate si possono fare degli
interventi. Oggi - lo ha detto lei questo - ci sono delle
discariche e mi pare che non sia molto qualificante, perché non
saranno dei depositi autorizzati; è chiaro che se non si
interviene, la situazione in questi casi peggiorerà.
E poi è vero la franetta...ma quello accade su tutte le strade
anche percorribili, solo che lì non è mai stata rimossa, di
conseguenza ci è cresciuta l'erba sopra, ma un domani, con una
pista ciclabile...e poi il fatto del problema per l'accesso ai
fondi agricoli...guardi, Assessore, che le piste ciclabili che sono
realizzate e in fase di realizzazione, vale a dire la zona di
Jovençan per andare fino a Fénis, sono il 50 percento e hanno una
percorribilità promiscua agricola e ciclabile. Alcune sono in
piano, ma i passaggi di alcune strade...passano in certi posti dove
non vi è un minimo intervento di sicurezza, anche per delle pietre
che possono cadere.
Vorrei poi vedere un programma di intervento concordato con il
Comune che dice: cominciamo ad intervenire qui dove la condizione è
più favorevole. Ma se iniziamo ad avere quella ricognizione che
abbiamo fatto, che è un atto importante e propedeutico ad un
programma di interventi, dobbiamo poi dargli corpo, predisponendo
anche un programma operativo di intervento, e allocando anche delle
risorse in questo senso; ma, come dico, alla legge che dovrebbe
finanziare i Comuni per gli interventi di riqualificazione
ambientale sono stati tolti quasi 5.000.000 di euro. Dunque non è
in questo modo che si può andare a migliorare questa situazione,
che riteniamo importante anche per l'immagine che ne può trarre la
Regione. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK