Consiglio Regionale della Valle d'Aosta - Oggetto del Consiglio n. 798 del 6 luglio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula
Oggetto del Consiglio n. 798 del 6 luglio 1994 - Resoconto
OGGETTO N. 798/X - Modificazione della deliberazione
consiliare n. 203 del 19 maggio 1977 concernente: Approvazione
delle classi di comuni in rapporto all'effetto urbano e delle
relative tabelle parametriche in attuazione dell'articolo 5 della
legge statale 28 gennaio 1977 n. 10.
Deliberazione - Il Consiglio
Richiamata la deliberazione del Consiglio regionale n. 203 del
19 maggio 1977 concernente: "Approvazione delle classi di comuni,
in rapporto all'effetto urbano, e delle relative tabelle
parametriche, in attuazione dell'articolo 5 della legge statale 28
gennaio 1977, n. 10", così come modificata dalle deliberazioni
consiliari n. 417 del 24 novembre 1977, n. 208 del 4 aprile 1979 e
n. 203 del 3 aprile 1980;
Visto che con la suddetta deliberazione era stato fissato in
lire 35.000 per ogni metro quadrato di superficie utile e abitabile
il costo standard medio delle opere di urbanizzazione primaria e
secondaria;
Considerato che tale costo non ha più subito aggiornamenti dal
1977 e che si pone pertanto la necessità di un suo adeguamento al
fine di mantenere inalterato il valore dell'incidenza degli oneri
di urbanizzazione nel tempo, anche in considerazione del fatto che
i comuni debbono destinare i proventi delle concessioni alla
realizzazione delle opere di urbanizzazione primaria e
secondaria;
Richiamata inoltre la legge statale 24 dicembre 1993, n. 537,
concernente: "Interventi correttivi di finanza pubblica", la quale,
al comma I dell'articolo 7 prevede che gli oneri di urbanizzazione
di cui all'articolo 5 della legge 28 gennaio 1977, n. 10, siano
aggiornati ogni quinquennio dai comuni, in conformità alle relative
disposizioni regionali, in relazione ai riscontri e prevedibili
costi delle opere di urbanizzazione primaria, secondaria e
generale;
Fatto presente che una rivalutazione di tale costo, effettuata
sia utilizzando i vari indici ISTAT sia le tabelle di revisione
contrattuale dei prezzi negli appalti, porta a ritenere congrua,
anche in considerazione del notevole lasso di tempo intercorso, una
cifra di lire 150.000-160.000 per ogni metro quadrato di superficie
utile e abitabile;
Ritenuto tuttavia, tenuto conto del rilevante incremento del
costo standard medio delle opere di urbanizzazione intervenuto nel
frattempo, che tale aggiornamento debba essere graduato nel tempo
al fine di evitare subitanee ed eccessive ripercussioni sul già
precario mercato edilizio, e propone pertanto, al momento, un
parziale adeguamento di tale costo, pari a lire 100.000 per ogni
metro quadrato di superficie utile e abitabile, demandando a
successivo provvedimento l'adeguamento reale, da emanarsi,
comunque, entro i termini previsti dalla citata legge statale 24
dicembre 1993, n. 537;
Visto il parere favorevole rilasciato, in assenza del Dirigente,
dal Vice-Dirigente dell'Ufficio regionale di urbanistica, ai sensi
del combinato disposto dell'articolo 72 della legge regionale n
3/1956 e successive modificazioni, e dell'articolo 21 della legge
regionale n- 18/1980 e successive modificazioni, in ordine alla
legittimità della presente proposta di deliberazione;
Richiamato l'articolo 5 della legge statale 28 gennaio 1977, n.
10, nonché l'articolo 7, comma 1, della legge statale 24 dicembre
1993, n. 537,
Delibera
I) di sostituire il costo standard medio delle opere di
urbanizzazione primaria e secondaria di lire 35.000 stabilito con
deliberazione del Consiglio regionale n. 203 del 19 maggio 1977,
concernente "Approvazione delle classi di comuni, in rapporto
all'effetto urbano, e delle relative tabelle parametriche, in
attuazione dell'articolo 5 della legge statale 28 gennaio 1977, n.
10", così come modificata dalle deliberazioni consiliari n. 417 del
24 novembre 1977, n. 208 del 4 aprile 1979 e n. 203 del 3 aprile
1980, con il costo standard medio di lire 100.000 per ogni metro
quadrato di superficie utile e abitabile.
2) di sottoporre la presente deliberazione al controllo della
Commissione di Coordinamento, ai sensi e per gli effetti
dell'articolo 8, lettera h), del decreto legislativo 22 aprile
1994, n. 320.
Presidente -
Ha chiesto la parola il Consigliere
Marco Viérin.
Viérin M. (PpVA) -
Come avevo già anticipato
verbalmente ad alcuni colleghi, chiedo una breve sospensione per
una riunione delle forze di minoranza in merito all'oggetto.
Presidente -
Viene concessa, come d'abitudine, una
sospensione di cinque minuti.
Si dà atto che la seduta è sospesa dalle ore 16,41 alle ore
17,05.
Presidente -
Ha chiesto la parola l'Assessore
all'ambiente, territorio e trasporti Riccarand.
Riccarand (VA) -
Questo provvedimento presentato
all'esame del Consiglio è un adempimento che dobbiamo assumere,
anche alla luce della legge 24 dicembre 1993, n. 537, che
all'articolo 7 recita testualmente: "Gli oneri di urbanizzazione,
di cui all'articolo 5 della legge 28 gennaio 1977, n. 10, sono
aggiornati ogni quinquennio dai comuni, in conformità alle relative
disposizioni regionali, in relazione ai riscontri e prevedibili
scosti delle opere di urbanizzazione primaria, secondaria e
generale".
Il costo standard degli oneri di urbanizzazione era stato
stabilito dal Consiglio regionale con una deliberazione del 19
maggio 1977 ed era stato stabilito in lire 35mila al mq, parametro
che poi deve essere rapportato a dei coefficienti di urbanizzazione
dei vari comuni e diversificato a seconda che si tratti di nuove
costruzioni o di recuperi.
Questo parametro non era stato mai modificato nel corso degli
anni ed oggi se dovessimo fare un adeguamento di tale parametro al
costo dell'inflazione, dovremmo aumentarlo a 160mila al mq.
Questo dato evidentemente comporterebbe un aumento eccessivo ed
infatti su questo è stato chiesto anche un parere all'associazione
dei sindaci, che si sono espressi rispetto ad un aumento di questo
genere, ritenendolo eccessivo e chiedendo quindi un aumento più
contenuto. É il motivo per cui viene proposto un adeguamento che
non è totale rispetto all'aumento dei costi, ma è molto parziale ed
è a 100mila lire al mq. Questa è in sostanza la proposta che viene
presentata all'esame del Consiglio.
Presidente -
Dichiaro aperta la discussione
generale.
Ha chiesto la parola il Consigliere Tibaldi.
Tibaldi (LN) -
Relativamente al costo standard
medio di queste opere di urbanizzazione primaria, che viene elevato
da 35 a 100mila lire, appunto per l'aggiornamento previsto dalla
legge statale 537/93, volevo fare due domande all'assessore.
La prima è che nell'ultimo capoverso delle premesse si parla di
demandare al successivo provvedimento l'adeguamento reale; questo
adeguamento reale spetta alla Regione o ai singoli comuni sulla
base delle 100mila lire che oggi vengono previste nel dispositivo
della delibera?
L'altra domanda, ma più che domanda è un suggerimento: visto che
c'è questo incremento che è pari al triplo della spesa che
normalmente veniva sopportata dagli utenti che intendevano
edificare una nuova abitazione, chiedevo se non fosse possibile
rivederne il contenuto per gradualizzare questo onere, cioè non
passare dall'oggi al domani dalle 35 alle 100mila lire, ma
prevedere una gradualità di questo aumento in un tempo
relativamente ristretto.
Presidente -
Ha chiesto la parola l'Assessore
all'ambiente, territorio e trasporti Riccarand.
Riccarand (VA) -
Per quanto riguarda questo
capoverso si tratta di successivi provvedimenti che dovrà assumere
il Consiglio regionale, e non i comuni, perché qui si tratta della
base regionale. É chiaro che il discorso è stato fatto proprio
nello spirito della gradualizzazione, nel senso che sarebbe stato
eccessivo oggi inserire un aggiornamento come avrebbe dovuto
essere, che era di 160mila lire.
Tenendo d'altra parte presente che c'è una disposizione di
legge, riteniamo che oggi nella sostanza possiamo già dare una
risposta positiva a quelle disposizioni di legge attestandoci sulle
100mila lire. Poi nei prossimi anni il Consiglio potrà
reintervenire sulla materia.
Devo far presente al Consiglio che, in assenza di una iniziativa
in questi anni da parte della regione su questa materia, purtroppo
si è verificato che alcuni comuni sono già partiti per conto loro,
perché poi questi sono introiti che vanno nelle casse dei comuni,
cioè sono oneri di urbanizzazione che vanno a finanziare i comuni.
Ad esempio, il comune di Valtournenche ha autonomamente, con
provvedimento anche discutibile, provveduto ad aumentare a 150mila
lire il costo standard medio, per cui rischiamo di trovarci di
fronte ad una situazione del tutto anomala con dei comuni a 35mila
(o su quel livello) ed altri a 150mila, motivo per cui, andando a
disciplinare in modo nuovo da parte della regione, possiamo tenere
una uniformità di comportamento dei vari comuni evitando delle
grosse sperequazioni fra un comune e l'altro, e sempre tenendo
presente i parametri previsti dalla deliberazione del Consiglio
regionale del 1977.
Quindi ritengo che in questo momento sia opportuno approvare il
provvedimento così come è stato predisposto e poi è chiaro che nei
prossimi anni sull'argomento bisognerà ritornare.
Presidente -
Pongo in votazione la delibera in
oggetto:
Presenti: 27
Votanti: 21
Favorevoli: 21
Astenuti: 6 (Bavastro, Chiarello, Lanièce, Linty, Tibaldi e
Marco Viérin)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK