Consiglio Regionale della Valle d'Aosta - Oggetto del Consiglio n. 1023 del 11 febbraio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Politica del lavoro
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1023 del 11 febbraio 2015 - Resoconto
OGGETTO N. 1023/XIV - Approvazione del Programma investimenti
per la crescita e l'occupazione 2014/20 (FSE).
Presidente -
La parola all'Assessore Marquis.
Marquis (SA) -
Grazie Presidente.
Il punto che presentiamo oggi all'ordine del giorno tratta la
definitiva approvazione del programma FSE, che è un programma
importante perché contempla interventi per la crescita e
l'occupazione per il periodo 2014-2020. È un fondo di 55,2 milioni
di euro, di cui il 35 percento con cofinanziamento dello Stato e il
15 percento con finanziamento regionale. Non entrerò nel merito del
programma, mi limiterò ad alcune considerazioni, perché il tema è
già stato trattato nello scorso mese di luglio, quando abbiamo
approvato lo schema generale che poi è stato sottoposto
all'approvazione della Commissione europea.
Questo programma è articolato in quattro assi: asse occupazione,
asse inclusione sociale-lotta alla povertà, istruzione e formazione
e, in ultimo, rafforzamento della capacità istituzionale e
amministrativa. A loro volta gli assi sono organizzati in priorità
di investimento in obiettivi specifici, che verranno poi declinati,
in ultimo, in azioni singole. La struttura del programma è una
struttura complessa, che consegue a un'analisi di contesto che è
stata realizzata, dopodiché sono stati individuati degli obiettivi
target
rispetto ai vari indicatori che sono stati posti e
delineati dall'Europa. È un programma, direi, partecipato,
multidisciplinare, perché hanno concorso alla definizione non solo
gli uffici del Dipartimento del lavoro, ma anche dei Dipartimenti
dell'istruzione e della cultura, delle politiche sociali, e sono
state coinvolte anche le parti sociali per l'apporto sulle loro
competenze. Come vi dicevo, è stato approvato nello scorso mese di
luglio, dopodiché ha avviato il suo percorso di concertazione; è
stato interessato da dei tavoli bilaterali e trilaterali, dove sono
stati coinvolti gli uffici del Dipartimento lavoro, gli uffici
dello Stato e quelli della Commissione europea.
Ci sono state alcune osservazioni rispetto all'ipotesi che noi
avevamo avanzata e che sono state recepite dagli uffici.
Sostanzialmente non stravolgono l'impostazione del programma, ma
vanno a definire con più precisione alcune linee di intervento, e
mi riferisco soprattutto all'asse occupazione, laddove la Comunità
europea ci ha chiesto di fare specifico riferimento alle risorse
che saranno disponibili a favore del
target
giovani (il
target
è compreso tra i 15 e i 29 anni), il quale è stato
oggetto dell'iniziativa del piano giovani e di garanzia giovani.
Questo sta un po' nell'indirizzo generale dato dall'Europa, di dare
continuità a queste azioni, anche successivamente al biennio
2014-2015, per tutto il periodo della programmazione sino al 2020,
perché si è preso coscienza che questo
target
di popolazione
è quello che ha maggiori difficoltà di inserimento nel mondo del
lavoro e, pertanto, dev'essere oggetto di attenzione sulle
iniziative che vengono predisposte. Rispetto alla situazione
precedente in cui le iniziative a favore dell'occupazione che
ammontavano a circa 20 milioni di euro erano poi da dimensionare
tra i vari
target
di popolazione, oggi è stato stabilito che
il 24 percento di queste risorse saranno destinate ai giovani in
modo preciso, quindi circa 13 milioni di euro su 20 milioni. Questa
è la modifica sostanziale rispetto all'impostazione originaria che
ha portato a dettagliare questa situazione. È ancora da
sottolineare che l'approvazione definitiva da parte della
Commissione europea è avvenuta il 12 dicembre 2014; è stato uno dei
primi programmi ad essere approvato e di questo siamo
particolarmente soddisfatti, perché ci consentirà, da qui a breve,
di andare poi a definire le azioni che verranno attuate il prima
possibile.
Ringrazio anche la IV Commissione per aver esaminato il 27
gennaio 2015 questo argomento e per aver espresso il parere
favorevole. Così come ci eravamo impegnati in fase di definizione
dello schema di FSE, entro 120 giorni dall'approvazione di questo
programma operativo porteremo all'attenzione del Consiglio, previo
coinvolgimento della commissione consiliare competente, le azioni
che verranno definite per la singola attuazione del progetto. Io
lascerei a voi la parola, se ci sono degli interventi, e poi mi
riservo di intervenire eventualmente in fase di replica.
Grazie.
Presidente -
Grazie Assessore. Siamo in discussione
generale.
Qualcuno chiede la parola? Nessuno chiede la
parola? La parola alla collega Certan.
Certan (ALPE) -
Sì, brevemente. Grazie Assessore. Abbiamo
visto e già incontrato l'Assessore in commissione che ha presentato
il documento del blocco FSE-FESR, il primo che in qualche modo è
stato credo concordato, approvato anche a livello europeo, e che
ritorna in commissione.
Per quanto riguarda lo specifico riferimento al
target
giovani e al
target
della popolazione, come ha definito lei,
che è ad inserimento nel lavoro, credo sia importante che a questo
piano venga data operatività al più presto, perché in effetti
precisa e mette l'accento su due aspetti che, da diverso tempo,
continuiamo a sollevare: uno è la disoccupazione giovanile e
l'altro è anche l'abbandono scolastico, soprattutto per quanto
riguarda le scuole superiori. Credo quindi che sia importante
intervenire.
L'avevamo già detto in commissione che il nostro voto sarà di
astensione, ma siamo comunque sicuramente propensi a promuovere al
più presto questi piani; ben venga quindi questa concertazione che
è avvenuta nel mese di dicembre riguardo proprio allo specifico, ai
giovani e al loro inserimento nel mondo del lavoro. Credo che il
fatto che l'Europa vi abbia chiesto un'unica modifica su questo
aumento di risorse, su un leggero aumento di risorse proprio per
questo asse, sia comunque positivo. Grazie.
Presidente -
Grazie collega. Altri? Non ci sono altre
richieste? Chiudiamo la discussione generale? È chiusa la
discussione generale. Assessore, intende fare una replica?
Dichiarazioni di voto? Non ci sono richieste di dichiarazione di
voto? Procediamo alla votazione del provvedimento. Votazione
aperta. Votazione chiusa.
Presenti: 35
Votanti: 18
Favorevoli: 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset, Laurent Viérin)
Il Consiglio approva.
Punto 23 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK