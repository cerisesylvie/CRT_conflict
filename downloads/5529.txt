Consiglio Regionale della Valle d'Aosta - Oggetto del Consiglio n. 2699 del 18 marzo 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2699 del 18 marzo 1987 - Resoconto
OGGETTO N. 2699/VIII - DISCIPLINA DELLE ATTIVITÀ DI VOLO
ALPINO.
(Interpellanze)
PRESIDENTE:
Le interpellanze iscritte ai nn. 13 e 14
dell'ordine del giorno, presentate rispettivamente dal Consigliere
Torrione e dai Consiglieri Sandri e Tonino, possono essere discusse
congiuntamente, trattando analogo argomento.
Do lettura dell'interpellanza presentata dal Consigliere
Torrione:
INTERPELLANZA
Due successive notizie di stampa hanno evidenziato le
difficoltà di applicazione e forse anche di interpretazione della
legge regionale 21 luglio 1986, n. 33 che disciplina le attività di
volo alpino ai fini della tutela ambientale.
La prima riguarda un intervento effettuato in data 22
febbraio 1986 dalla guardia forestale nei pressi di Planaval in
Valgrisenche dove un elicottero della Società Elitecnica di Quart è
stato bloccato mentre stava per trasportare 28 sciatori perchè la
"società per cui lavora non ha la convenzione necessaria", (per
un'analoga infrazione la Elitecnica era già stata multata in
precedenza per 4 milioni di lire).
La seconda notizia fa riferimento sempre all'episodio citato
precisando però una circostanza che non ha mancato di suscitare
polemiche e perplessità e cioè che gli appassionati di elisci si
devono affidare unicamente alla società svizzera Lacadur che ha già
stipulato la convenzione con Comune e Regione.
Questi dunque i riferimenti giornalistici sulla vicenda
elisci.
Ora da un accertamento più preciso di evidenzia che:
a)
il Presidente della Giunta ha stabilito con proprio
decreto in data 28 febbraio 1987 le aviosuperfici nell'ambito dei
territori comunali di Valgrisenche e di Ollomont;
b)
la Giunta regionale con propria deliberazione n.
1057 in data 6 febbraio 1987 ha autorizzato l'Assessore al Turismo
a siglare una convenzione con la società Lacadur (Francia) e il
Comune di Valgrisenche ai sensi dell'art. 3 della L.R. 21 luglio
1986, n. 33 (convenzione peraltro inoperante alla data odierna
perchè non firmata dai rappresentanti della società e degli Enti
interessanti);
Tutto ciò premesso, si
INTERPELLA
l'Assessore competente per conoscere:
a) i motivi che hanno determinato gli interventi della guardia
forestale esclusivamente nei confronti della Società Elitecnica e
non nei riguardi della Società Lacadur dal momento che entrambe le
società risultano sprovviste alla data odierna delle previste
convenzioni di cui all'art. 3 della L.R. 21.7.1986, n. 33;
b) le ragioni che hanno consentito alla Società Lacadur di
operare con i propri elicotteri sul territorio del Comune di
Valgrisenche in periodi antecedenti e successivi alla data del 6
febbraio u.s. (data di approvazione della deliberazione con cui si
autorizza l'Assessore Lanièce a stipulare e quindi a firmare la
convenzione, atto quest'ultimo che costituisce la condizione
essenziale ai fini della validità e dell'efficacia della
convenzione stessa);
c) i motivi per cui la stipulanda convenzione con la Lacadur è
stata approvata dalla Giunta, instaurando in tal modo un rapporto
che coinvolge tre soggetti (Regione-Comune e Società Lacadur)
mentre una bozza tipo di convenzione fornita dall'Assessorato al
Turismo - oltre ad essere sostanzialmente difforme rispetto a
quella approvata - disciplina, come specificatamente previsto dalla
legge 21.7.1986, n. 33 (1° comma articolo 3), unicamente i rapporti
fra Regione e società che offrono al pubblico il servizio di elisci
lasciando a queste ultime l'incombenza di stipulare a loro volta
convenzioni con i Comuni titolari delle necessarie autorizzazioni
all'atterraggio con aeromobili;
d) se la Giunta abbia inteso con tale convenzione a tre
conferire alla Società Lacadur una sorta di monopolio per la
pratica dell'e lisci in Valgrisenche dando una interpretazione
oltremodo "elastica" dello spirito e della lettera della citata
legge regionale sull'elisci;
e) se la Giunta abbia accertato il possesso di tutti i requisiti
da parte della Società Lacadur per l'esercizio del servizio di
elisci, trattandosi di una società di banche svizzere che si avvale
delle prestazioni di aeromobili della società ELI-ALPI di Pont
Saint Martin;
f) se la Società Lacadur, di cui esistono tre indirizzi diversi
e più precisamente in Francia, in Svizzera ed in Italia, sia in
grado di espletare la sua attività ottemperando a tutte le
disposizioni di ordine doganale, di polizia, fiscale, tributario e
regolamentare (ad esempio il rilascio di biglietti per gli
aviotrasportati) in vigore nel nostro paese.
PRESIDENTE:
Do lettura dell'interpellanza presentata dai
Consiglieri Sandri e Tonino:
INTERPELLANZA
APPRESO che la ditta ELITECNICA è stata multata in due
occasioni per l'esercizio abusivo dell'elisci e che la ditta E.T.I.
ha esercitato la stessa attività prima di ottenere la convenzione
regionale, senza peraltro essere multata;
RICORDATO che è prevista la sospensione per due anni della
convenzione in casi di recidive nell'esercizio abusivo;
CONSIDERATO contro lo spirito della legge 21.7.1986 n. 33, di
tutela ambientale, il decreto del Presidente della Giunta che
autorizza ben 18 aviosuperfici nel Comune di Valgrisenche;
i sottoscritti Consiglieri regionali
INTERPELLANO
la Giunta regionale per conoscere gli intendimenti
dell'Esecutivo in merito:
1)
all'applicazione anche alla ditta ELIALPI della
multa prevista dal 1° comma dell'art. 5 della legge in oggetto ed
all'ELITECNICA della sospensione per due anni della convenzione,
come previsto dal 2° comma dello stesso articolo;
2)
alla ricerca di eventuali responsabilità
dell'Amministrazione regionale o di suoi funzionari negli episodi
citati in premessa, particolarmente di abuso di potere
nell'emissione di autorizzazioni all'esercizio dell'elisci verbali
o comunque illecite;
3)
alla verifica dell'applicazione della legge GEX per
quanto riguarda l'assenso dei proprietari dei terreni interessati e
le comunicazioni, 48 ore prima dei voli, dell'effettuazione degli
stessi alla Direzione della Circoscrizione aeroportuale, al
competente Ente di Controllo ed alla Autorità di Pubblica
Sicurezza;
4)
alla revisione dei criteri utilizzati dal
Presidente della Giunta nell'autorizzazione di un così alto numero
di aviosuperfici.
PRESIDENTE:
Ha chiesto di illustrare l'interpellanza,
iscritta la punto n. 13, il Consigliere Torrione; ne ha
facoltà.
TORRIONE - (P.S.I.):
Ritengo che l'aver sollevato in sede
consiliare questo problema, attraverso l'interpellanza, sia
perlomeno servito a far riflettere su alcune incongruenze e su
alcune lacune della L.R. 21.7.1986, n. 33, che disciplina le
attività di volo alpino ai fini della tutela ambientale.
Voglio solo fare una brevissima premessa sulla legge. Ho
apprezzato che il Presidente della Giunta nella precedente seduta
abbia detto che la legge va rivista, questo perchè, anche nella
fase di prima applicazione, si è notato quanto sia difficile
orientarsi nei meandri di alcune norme, che diventano di difficile
interpretazione, sono opinabili sulla loro applicazione e lasciano
dei dubbi e delle perplessità; infine, ed è il fatto più rilevante,
mi sembra che il complesso della normativa regionale non garantisca
assolutamente quella che è la tutela ambientale in rapporto alla
attività di volo alpino.
Ricordiamo che il fine ultimo era stato proprio questo, di dare
una disciplina affinchè si evitassero gli inconvenienti che tutti
avevamo lamentato. L'applicazione pratica della legge ha cominciato
a denunciare il fatto che, per esempio in Valgrisenche, quando non
era disciplinato il volo alpino, le cosiddette aviosuperfici erano
soltanto in numero ridotto, mentre, con l'applicazione della legge
stessa, siano diventate addirittura un numero spropositato,
arrivando ad essere diciannove.
Parto da questa considerazione per dire che l'applicazione di
questa legge, nella sua prima fase, anche se poi sono intervenuti
dei doverosi e dovuti correttivi, ha dato adito a parecchie
perplessità, che hanno avuto un riscontro concreto in quelli che
sono stati gli atti dell'Amministrazione regionale.
C'è stata una delibera della Giunta regionale, che credo non
abbia avuto seguito, perchè la Giunta stessa ha ritenuto più
opportuno dare applicazione alla legge, in cui si stabiliva una
convenzione a tre soggetti, mentre la legge prevede che la
convenzione sia fatta esclusivamente fra due soggetti, cioè
l'Assessorato interessato, in questo caso quello del Turismo, e la
società che vuole gestire il servizio di elisci.
Qui, invece, si introduceva il discorso del Comune,
concretizzando il fatto, tipico e anomalo, che la società (qui la
Lacadur), con questo marchingegno, otteneva praticamente il
monopolio delle aviosuperfici nell'ambito di Valgrisenche. Questo
non ci sembra giusto, anche perchè, fissate le aviosuperfici,
determinate secondo i metodi che sono stabiliti per legge, tutte le
ditte che praticano questa attività hanno gli stessi diritti e gli
stessi doveri.
Forse, facendosi forte di questa deliberazione, c'è stato anche
un intervento illegittimo e intempestivo, a nostro avviso, della
Guardia Forestale, che ha elevato delle multe a degli elicotteri
della Elitecnica e non ha multato l'elicottero della Lacadur, che
faceva le stesse cose.
Dico questo perchè la convenzione diventa definitiva solo nel
momento in cui l'atto viene firmato e sottoscritto dai contraenti.
C'era una delibera di Giunta, che aveva tutte quelle manchevolezze
cui facevo cenno, ma che non era sottoscritta, tanto che
l'Assessore Lanièce aveva avuto mandato, secondo quella stessa
deliberazione, di (leggo dal testo) "siglare l'allegata
convenzione".
In quel momento le due società erano nella stessa condizione,
perchè tutte e due viaggiavano senza autorizzazione regionale.
Questo è il primo elemento: è un atto illegittimo, susseguente ad
una deliberazione che è illegittima, perchè comporta l'aver multato
una società e non l'altra; le due società andavano tutte e due
multate, perchè nelle identiche condizioni.
Il secondo elemento, che mi ha fatto dubitare che questa legge
andasse rivista, è che, mentre la Giunta regionale aveva approvato
una convenzione a tre, secondo determinate condizioni e con
determinati parametri, l'Assessorato competente "distribuiva" ad
un'altra società una convenzione diversa, perchè la convenzione che
veniva "distribuita" (mi si passi il termine) dall'Assessorato
stesso era conforme alle norme della legge regionale sull'elisci,
mentre le altre no.
Nella prima convenzione si introduceva anche una sorte di
privativa per le guide, che credo fosse assolutamente illegittima,
perchè, pur avendo come scopo privilegiare delle persone che
lavorano sul posto, era in contrasto con la normativa generale, che
stabilisce che le guide non possano essere sempre quelle, ma basta
che la società che pratica l'elisci si avvalga della prestazione di
una guida.
Le ultime due cose che ci preoccupavano - e non solo noi, ma
anche la Giunta, perchè ho visto che le convenzioni sono state
redatte in termini diversi - erano che questa società Lacadur, che
peraltro si avvale di prestazioni di aeromobili della società
Elialpi di Pont Saint Martin, fosse in regola con tutte quelle
norme, quelle disposizioni, che prevedono il trasporto di persone
fra uno Stato e l'altro. Più precisamente, sappiamo che la
Valgrisenche è frequentata soprattutto da turisti svizzeri e
francesi, che praticano lo sci fuori pista, e volevamo sapere se
questa società rispettasse tutte le norme di polizia doganale,
fiscali e tributarie, che sono richieste in casi del genere, anche
perchè ci risultava che la società non rilasciasse dei biglietti
per gli aviotrasportati, in violazione di una precisa disposizione
di legge, che vale per tutti e deve valere, in questo caso, anche
per la Lacadur.
A conclusione del mio intervento, auspico che nella risposta,
oltre a sciogliere i dubbi che ho evidenziato, la Giunta possa
stabilire alcuni principi informatori, se li ha già, oppure si
impegni a discutere in Commissione sui principi informatori di
quelle che sono le modifiche della legge, per evitare che si vada
incontro alla elaborazione di un testo di legge che poi dia adito
alle interpretazioni più varie, facendo assumere
all'Amministrazione regionale, alla Giunta soprattutto, dei
comportamenti contraddittori, come è avvenuto con l'applicazione
della legge che, purtroppo, è ancora in vigore.
PRESIDENTE:
Ha chiesto di parlare il
Consigliere
Sandri; ne ha facoltà.
SANDRI - (N.S.):
Vista l'ora tarda, sarò rapidissimo.
Citerò, solo per dovere di cronaca, che questa interpellanza,
firmata insieme al Consigliere Tonino, vuole chiedere se la Giunta
intenda applicare la norma prevista dal 1° comma dell'art. 5 anche
alla ditta Elialpi, come già illustrato dal Consigliere Torrione.
Per quanto riguarda invece la società Elitecnica, qui incorriamo
nel problema che questa ditta ha già preso due multe e, quindi,
dovrebbe essere sospesa dall'attività di volo alpino, sempre che
non sia stata già sospesa dalla Presidenza della Giunta.
Bisogna capire come si è addivenuti a questo fatto, che è stato
segnalato anche dalla stampa e dalla televisione. Queste società
hanno concordato con qualche ufficio della Regione le convenzioni,
che erano avviate alla delibera, dopo di che si sono messe a
volare. Viene il sospetto che qualcuno abbia detto loro: "volate
pure". Su questo punto la Giunta dovrebbe fare estrema chiarezza,
precisando che le società lo hanno fatto per loro iniziativa e che
nessun funzionario della Regione o Amministratore abbia detto
nessuna parola che potesse far intendere alle stesse di essere
minimamente autorizzate a volare. Ma da questo punto di vista non
abbiamo sentito fino ad oggi nessuna presa di posizione ufficiale
da parte della Giunta regionale.
Esiste poi - come in parte già accennato dal Consigliere
Torrione - una grande confusione dal punto di vista della
legislazione vigente, perchè è molto dubbio che una società, che
non sia di volo aereo, quindi con tutte le autorizzazioni e i
controlli da parte del Ministero dell'Aeronautica e del Civilavia,
possa effettuare delle convenzioni con la Regione per questo tipo
di attività; comunque, se può farlo, deve specificare con quale
ditta e con che mezzi intende fare questa attività. Nella
convenzione, invece, tutto questo non è specificato, per cui,
teoricamente, potrebbero anche essere utilizzati gli elicotteri del
Roanda, quindi senza alcun effetto a livello occupazionale per la
nostra Regione, e noi non potremmo dire assolutamente niente.
Esistono delle norme precise, stabilite dal regolamento
applicativo della legge GEX, l'unica approvata nel nostro
Parlamento su proposta di un parlamentare della nostra Regione, che
stabiliscono, per prima cosa, che deve esserci l'assenso dei
proprietari dei terreni interessati: vogliamo sapere se questa
norma sia stata applicata e, in caso affermativo, in quale modo.
Alcuni abitanti della Valgrisenche ci hanno informato di aver
firmato, senza però che nessuno abbia loro spiegato il come e il
perchè, senza che siano stati segnalati gli eventuali pericoli,
problemi, e senza fare dei piani per cui questi terreni non ne
abbiano a soffrire.
Vogliamo sapere, inoltre, se sia stata applicata tutta la
normativa, per quanto riguarda le comunicazioni previste dal
regolamento applicativo della legge GEX; cioè, prima di eseguire un
volo al di fuori delle aviosuperfici delimitate e degli aeroporti
delle varie categorie, deve precedere, 48 ore prima dei voli, una
comunicazione alla Direzione della Circoscrizione aeroportuale,
all'Ente di controllo e alla Autorità di Pubblica Sicurezza.
Vogliamo sapere se in tutti i voli effettuati fino ad oggi, fuori
convenzione o in convenzione, queste comunicazioni siano pervenute.
È un fatto estremamente importante questo per conoscere gli
intendimenti della Giunta sulla volontà di applicare correttamente
questa legge.
Infine, stupisce - riprendo una cosa detta dal Consigliere
Torrione - che una legge, che doveva tutelare l'ambiente e che
voleva sanare una certa situazione abbia portato a 18, è l'esempio
di Valgrisenche, il numero delle aviosuperfici, mentre quelle
utilizzate lo scorso anno erano grosso modo 4 o 5. Vogliamo sapere
sulla base di quale idea di tutela ambientale il Presidente della
Giunta abbia deciso questo, soprattutto considerando che nella
relazione alla legge, presentata e poi giustamente ritirata dal
Presidente della Giunta, si diceva che, visto il parere di alcuni
esperti sul problema, si pensava di fare queste modificazioni.
Il Consiglio regionale aveva istituito una Commissione: vorrei
sapere se con quella frase si intendesse la Commissione, che è
stata costituita, che ha funzionato, oppure se degli esperti
direttamente contattati dal Presidente della Giunta.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Lanièce; ne ha facoltà.
LANIECE - (D.C.):
Comincerò a rispondere alla
interpellanza del Consigliere Torrione, punto per punto.
Al punto a), non si è a conoscenza delle motivazioni che hanno
determinato l'esclusivo intervento nei confronti della società
Elitecnica: per la conoscenza di tali motivazioni sembra sia
opportuno riferirsi al servizio forestale.
Al punto b), qualora la citata società avesse volato prima della
stipula della convenzione, prevista dalla L.R. 33/86, lo avrebbe
fatto ad esclusivo suo rischio e, comunque, in violazione alla
citata legge.
Al punto c), la bozza di convenzione cui si accenna, peraltro ad
oggi già modificata, è stata adottata come modello tipo per la
stipula di convenzioni, per l'esercizio dell'attività di trasporto
di sciatori, con tutte le società, al fine di evitare disparità di
trattamento. Pertanto, con delibera di Giunta n. 2037 del 6 marzo,
l'originario testo di convenzione, da stipularsi con la società
Lacadur, è stato sostituito con un testo unificato sostanzialmente
identico per tutte le società richiedenti.
Al punto d), fatta salva la sostituzione di cui al precedente
punto, dall'analisi del testo della ormai superata convenzione, non
può dedursi che l'Amministrazione intendesse disporre l'esclusivo
godimento delle aviosuperfici autorizzate nel Comune di
Valgrisenche a favore della sola società Lacadur. In detta
convenzione il ruolo del Comune doveva intendersi unicamente come
controparte proponente, cioè unitamente alla società Lacadur;
pertanto, sotto il profilo formale, le parti erano sempre due: la
Regione da un lato e il Comune e la società Lacadur dall'altro. A
tale proposito si fa rilevare che nulla vieta che la parte
richiedente sia costituita da più di un soggetto, ad esempio
società guide e società di trasporto; dall'altra parte rimane la
Regione.
Punti e) ed f): la legge regionale 33/86 non prescrive
l'accertamento, da parte dell'Amministrazione, della idoneità delle
società all'offerta dell'attività di elisci, ai fini della stipula
delle convenzioni, in quanto dette convenzioni non sono da
considerarsi autorizzazioni a svolgere attività specifiche, che
invece formano oggetto di altre leggi ed accertamenti, bensì
impegni da parte delle società a fornire ai turisti strumenti e
mezzi ritenuti necessari a prevenire eventuali incidenti nella
discesa con gli sci. I richiedenti, indipendentemente dalla
convenzione, sono pertanto tenuti, in proprio o tramite terzi, ad
ottemperare a tutte le ulteriori condizioni prescritte per
l'esercizio dell'attività programmata.
Sull'interpellanza dei Consiglieri Sandri e Tonino, la risposta
al punto 1) è, in parte, la stessa che ho dato al Consigliere
Torrione; aggiungo, a completamento, che la sospensione della
convenzione presuppone che essa esista. All'epoca, essa non era
stata ancora stipulata, quindi, sembrerebbe applicabile la sola
sanzione amministrativa.
Sul punto 2), non risultano concesse autorizzazioni verbali; la
società, probabilmente, ha ritenuto che, avendo firmato la proposta
di convenzione, per quanto concerneva i suoi obblighi, ed essendo
stata la stessa approvata dalla Giunta, si potesse ritenere
stipulato l'accordo sul piano sostanziale, anche se formalmente non
ancora perfezionato.
Al punto 3), è escluso che la Regione possa esercitare
competenza in materia di navigazione aerea; in merito, si vedano le
osservazioni del Governo alla prima proposta sul volo alpino.
Quindi, sul rispetto della legge GEX, non spetta alla Regione
vigilare, bensì agli organi della circoscrizione aeroportuale.
Per quanto concerne i consensi dei proprietari dei terreni, pur
essendo questa una questione di natura privatistica, devesi
precisare che i consensi vengono esibiti in sede preliminare,
unitamente alle richieste di autorizzazione alle piazzuole di
atterraggio.
Sul punto 4), risponderà il Presidente della Giunta.
A conclusione, la legge ha dimostrato limiti nel suo primo
periodo di applicazione, per cui è prevista la revisione della
stessa.
PRESIDENTE:
Ha chiesto di parlare l'Assessore
all'Agricoltura, Foreste e Ambiente Naturale Perrin; ne ha
facoltà.
PERRIN - (U.V.):
Très brièvement pour le problème des
amendes. Ici, évidemment, il y a eu un "qui pro quo" de la part du
Corps Forestier qui, ayant su qu'il y avait le décret
d'autorisation pour les heures de départ et d'atterrissage, qu'il y
avait eu de la part de la Junte l'adoption d'une mesure en ce qui
concerne la convention, a retenu, ne sachant pas si la convention
avait été signée ou non, de pouvoir laisser voler les hélicoptères
de la société Lacadur.
Lorsque nous avons été avertis qu'il y avait ce problème, d'un
côté le vol de la société Lacadur, qui avait commencé l'activité,
de l'autre côté la volonté aussi de l'Elitecnica de faire cela,
nous avons convoqué les responsables du service et les responsables
des maisons forestières; l'ordre formel a été donné de ne pas
laisser voler aucun hélicoptère avant qu'il y ait vraiment la
signature de la convention et, donc, que la convention ait pris son
efficacité.
PRESIDENTE:
Ha chiesto di parlare il Presidente della
Giunta; ne ha facoltà.
ROLLANDIN - (U.V.):
Je crois qu'il n'y a pas grand chose
à ajouter, sauf le fait que nous avons déjà annoncé qu'au moment de
la révision de la loi on aura le temps et la possibilité de prévoir
qu'il y ait les modifications que les Conseillers voudront bien
nous soulever et, déjà au niveau de la Commission compétente, on
avait eu la possibilité d'en discuter.
J'avais eu un rendez-vous avec les experts de la Commission
compétente, afin d'examiner avec eux le pour et le contre des
différents modifications, qu'on avait déjà prévues avec le projet
de loi qui à présent on a arrêté.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Ringrazio per le risposte; ringrazio
anche l'Assessore Lanièce che mi dà modo di fare una
considerazione. Dice l'Assessore che non dipendeva dal suo
Assessorato, però il cittadino si trova di fronte
all'Amministrazione nel suo complesso, la quale ha il dovere di
dare delle risposte univoche e non delle risposte che creano delle
perplessità.
La risposta alla mia domanda, "se la Lacadur ha volato a suo
rischio", è che in effetti ha volato a suo rischio; lo ha
confermato adesso l'Assessore. Allora l'Amministrazione deve
prendere in considerazione due possibilità: o multa tutte e due le
società, perchè abbiamo accertato che volavano entrambe senza la
prevista autorizzazione, anche se c'è stato un fraintendimento,
come diceva l'Assessore o nessuna delle due.
Quindi, l'Assessore dovrà, giustamente, valutare questo aspetto
della vicenda, perchè deve mettere le due società su un piano di
assoluta parità, come lo erano al momento in cui una volava e
l'altra no: in quel momento la convenzione non era stata stipulata
nè per una nè per l'altra.
Devo dare atto all'Assessore Lanièce che la deliberazione con
cui si approva questa convenzione tipo dà un colpo di spugna
rispetto alle deliberazioni precedenti; quindi, credo abbia
riportato, perlomeno, la situazione a prima della delibera n. 1057,
quella della stipula della convenzione a tre, anche con la
Lacadur.
Sono molto dubbioso sul fatto che il Comune possa esercitare un
diritto così ampio, come quello di stabilire tutte le
aviosuperfici; è vero che la legge lo prevede, quindi siamo nella
norma, ma, diceva già il Consigliere Sandri, c'è anche un discorso
che va a interferire fra privati e Comune, con quest'ultimo che si
fa promotore della iniziativa nei confronti della Regione o dei
privati stessi, anzi dei privati stessi. Ho dei dubbi che questo
sia legittimo; preferirei vedere delle convenzioni in cui ci sono i
privati che esercitano un loro diritto. Questa delega complica un
pochino, sotto l'aspetto giuridico, la vicenda.
Sulla idoneità della Lacadur, ci rendiamo conto che per alcune
zone della nostra Regione, specie per la Valgrisenche, l'elisci
costituisca una fonte di reddito, forse l'unica, e se la
Valgrisenche sopravvive, dobbiamo dire grazie a questa attività,
che spontaneamente si è venuta a creare. Dobbiamo incentivarla,
però nella correttezza, perchè è vero che l'Assessorato non ha il
compito di andare a vedere l'idoneità della società o meno, però
questo problema esiste. A me risulta che la Lacadur sia una società
di banche svizzere, che con l'elisci abbia poco a che vedere, che
abbia tre recapiti e la sede legale a Ginevra (almeno così credo) e
questo pone altri problemi.
Meglio sarebbe, a mio avviso favorire delle attività che possono
dare del lavoro a gente locale, anche perchè la legge è stata fatta
in questa chiave. Se andiamo ad arricchire persone che stanno fuori
della nostra Regione, può anche essere utile, ma non sarà nello
spirito della legge. Resta il fatto che, finora, la Lacadur ha
svolto, come hanno svolto le altre società, un ruolo importante per
quanto riguarda l'economia della Valgrisenche.
Non vorrei che, essendo in una situazione atipica, potessero
sorgere dei problemi per lo stesso Comune, che ha concesso le
aviosuperfici con questa sorta di convenzione cui facevo cenno
prima.
L'argomento merita senz'altro un approfondimento. Invito
l'Assessore Perrin a rivedere l'atteggiamento del Corpo Forestale
nei confronti delle due società; seguirò il problema, non solo per
quanto riguarda questo aspetto, ma anche per quanto riguarda la
revisione della legge, che è poi l'elemento centrale intorno al
quale dovremmo ridiscutere per ovviare a tutti gli inconvenienti
che l'attuale normativa ha portato, sia alla Regione, sia ai
privati, sia a tutti coloro che esercitano l'elisci.
PRESIDENTE:
Ha chiesto di parlare il Consigliere Sandri;
ne ha facoltà.
SANDRI - (N.S.):
Ancora più rapido, se possibile. Nuova
Sinistra è stata l'unica forza politica che si è dichiarata contro
questa legge e credo che il tempo abbia dato una ottima ragione. Ho
sentito ed apprezzato i dubbi dell'Assessore e del Presidente della
Giunta ed anche di qualche compagno dai banchi
dell'opposizione.
Trovo due cose importanti da sottolineare: la prima, adesso ci
aspettiamo che la multa sia irrogata e in tempi brevi; la seconda,
non ci si limiti a dire che la convenzione non c'era ancora, per
cui hanno ricevuto già due multe, però ... Quelli hanno ricevuto
già due multe, anche se vecchie; anzi, a maggior ragione, se
tengono già un comportamento simile, pensate cosa faranno quando la
convenzione sarà in vigore!
Penso che un atteggiamento rigido, da parte della Giunta, possa
essere una garanzia di buona applicazione di questa legge.
Voglio fare due piccolissime osservazioni sulla Lacadur. Oltre a
quelle cose, già dette dal Consigliere Torrione, mi sono informato
per quanto riguarda l'indirizzo della società in Valle d'Aosta:
risulta essere presso una piccola casa privata (in frazione Bonne)
in cui abita una signora del tutto ignara della cosa. Se volete vi
posso accompagnare. Sarebbe interessante chiedere alla Lacadur di
fornirsi di una sede in valle più dignitosa.
Penso che gli abitanti della Valgrisenche abbiano la possibilità
di sviluppare una buona attività economica, senza dover fare questo
uso brutale del territorio; sono stati molto scottati, nel senso
che tutte le volte che siamo arrivati lì con delle proposte abbiamo
combinato dei guai, a parte dalla diga, che non è utilizzata, per
finire con le aviosuperfici. Credo che questo territorio meriti una
attenzione diversa da parte di tutti noi e da parte dell'esecutivo,
per incentivare in questa Valle delle attività economiche
alternative, che non siano inquinanti dal punto di vista
ambientale.
PRESIDENTE:
I lavori sono terminati e riprenderanno alle
ore 16.
La seduta è tolta.
La seduta termina alle ore 13,23.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK