Consiglio Regionale della Valle d'Aosta - Oggetto del Consiglio n. 3303 del 21 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3303 del 21 febbraio 2024 - Resoconto
OGGETTO N. 3303/XVI - Interrogazione: "Modalità di
svolgimento delle prove linguistiche regionali per l'anno
scolastico 2023/2024".
Bertin (Presidente) -
Punto n. 13. Risponde l'assessore
Jean-Pierre Guichardaz.
Guichardaz J. (FP-PD) -
Domanda n. 1: "quali sono le
disposizioni per lo svolgimento delle prove obbligatorie di
conoscenza della lingua francese per l'anno scolastico 2023-2024".
La documentazione relativa alle disposizioni per lo svolgimento
delle prove linguistiche regionali è stata trasmessa nei mesi
scorsi alle istituzioni scolastiche ed è ora integralmente
disponibile anche sul sito "Web École". Nello specifico il decreto
è stato pubblicato a ottobre nella sezione "Prova di conoscenza
linguistica, decreti assessorili", "Prove di conoscenza delle
lingue francese, inglese e tedesco" di cui all'articolo 6 della
l.r. 18/2016, anno scolastico 2023/2024, decreto Assessore ai beni
alle attività culturali, sistema educativo e politiche per le
relazioni intergenerazionali n. 18520/SS del 20 ottobre 2023.
Successivamente, per le classi quinte della scuola secondaria di
secondo grado, è stata firmata una specifica convenzione tra la
Regione Autonoma Valle d'Aosta, l'Alliance Francaise de la Vallée
d'Aoste, France Education International, l'Ambassade de France en
Italie, l'Institut Français d'Italie, Centre pilote pour les
certifications DELF et DALF en Italie, è consultabile nella sezione
"Normative e servizi, protocolli e convenzioni", Convenzione DELF
scolaire, prove linguistiche regionali, protocollo 22103/SS del 7
dicembre 2023.
Domanda n. 2: "se è stata accolta la richiesta delle istituzioni
scolastiche di effettuare tali prove presso la loro sede sul
territorio, in alternativa se le stesse potranno essere svolte in
modalità telematica". Le prove linguistiche, scuola primaria classe
seconda e quinta, secondaria di primo grado classi terze,
secondaria di secondo grado classi seconde, si svolgeranno presso
le sedi delle istituzioni scolastiche. Solo le prove orali relative
alle classi quinte delle scuole secondarie di secondo grado, che
seguono precise disposizioni concordate con l'ente certificatore,
ovvero l'Alliance Française, si terranno ad Aosta presso la sede
dell'ente.
Domanda n. 3: "se in caso di risposta negativa le spese di
trasporto per recarsi nel capoluogo regionale saranno direttamente
a carico dell'Amministrazione regionale". Si conferma che, per gli
studenti delle classi quinte ubicate fuori Aosta, è previsto il
rimborso delle spese di viaggio a carico dell'Amministrazione
regionale.
Domanda n. 4: "qual è stato il costo complessivo sostenuto lo
scorso anno dall'Amministrazione regionale per l'organizzazione e
lo svolgimento di tali prove e qual è la previsione di spesa per
l'anno scolastico 2023-2024". L'anno scorso, per l'organizzazione e
lo svolgimento delle prove regionali rivolte alle scuole
secondarie, sono stati spesi 57.960 euro. Per quest'anno la
previsione di spesa ammonta a 100.210 euro in quanto con la nuova
convenzione tutti gli studenti delle classi quinte superiori
avranno la possibilità di conseguire una certificazione linguistica
rilasciata dal Ministero francese dell'educazione nazionale
riconosciuta a livello internazionale priva di scadenza e volta a
valorizzare i percorsi accademici individuali e a favorire la
mobilità studentesca e professionale. Tale certificazione è in
linea con quanto previsto dalla normativa regionale dato che i
diplomi DELF e DALF sono costituiti da quattro prove e valutano le
quattro competenze: comprensione ed espressione orale, comprensione
ed espressione scritta. Inoltre, come già riportato, sono stati
previsti anche i rimborsi delle eventuali spese di viaggio
sostenute per lo svolgimento delle prove orali da parte degli
studenti che frequentano le classi quinte superiori fuori
Aosta.
Presidente -
Per la replica, la parola alla consigliera
Minelli.
Minelli (PCP) -
La ringrazio, Assessore. Devo dirle che
sul sito "Web École" c'è una sezione specifica, che è quella sulle
prove linguistiche regionali, e, mentre sono pubblicate tutte le
cose riguardanti l'anno precedente, non ci sono quelle attuali.
Adesso le chiederò magari copia della risposta, lei ha
individuato delle altre sezioni del sito in cui è presente la
documentazione, però ha fatto riferimento alla convenzione tra la
Regione e l'Alliance Valdôtaine e altri organismi; la lettera che
le scuole hanno ricevuto e che riporta il
link
a cui
accedere... anche stamattina non si accede a questo sito. Comunque
non è tanto importante questo, sono più importanti le altre
risposte che lei mi ha dato.
Già lo scorso anno noi avevamo affrontato il problema dello
svolgimento delle prove orali di conoscenza della lingua francese,
che, come mi ha confermato anche adesso, si svolgeranno per le
classi quinte nuovamente ad Aosta, quindi anche per quelle scuole
che hanno sede fuori città, e questo aveva rivelato non poche
criticità per gli studenti della Media e della Bassa Valle. Fare le
prove orali ad Aosta significa perdere un sacco di tempo in
spostamenti. Cosa vuol dire? Significa perdere delle lezioni, ma
per chi proviene dalle vallate laterali significa perdere
praticamente un'intera giornata per una prova orale, che, se va
bene, si esaurisce in un'ora di colloquio.
La Regione indice - giustamente, perché c'è una legge - delle
prove obbligatorie, e lo fa addirittura per quegli studenti che
sono già in possesso di certificazioni che sono certificazioni
riconosciute a livello internazionale. Allora se bisogna farle
queste prove, bisogna dare a tutti la possibilità di svolgerle con
le stesse opportunità. Da un punto di vista della didattica, che
cosa succede? Ci sono degli alunni che vanno e che vengono nelle
giornate, questo vuol dire dover rivedere tutta l'organizzazione
interna, fare dei cambi di orario per recuperare alcune attività,
rivedere e rallentare in certi casi anche i programmi con disagi
per tutti. Abbiamo segnalato lo scorso anno che le classi del polo
di Verrès - e mi risulta che sarà così anche quest'anno - vengono
spezzate addirittura anche in tre, cioè gli alunni di una classe
vengono spezzati e tre gruppi diversi accedono in tre giornate
diverse di scuola alle prove orali ad Aosta. Significa tre giorni
di cambi totali, è una cosa che, secondo me, si può evitare, perché
per tre giorni manca un terzo della classe, quindi deve essere
rivista tutta l'organizzazione. Se le prove si svolgessero in
istituto sarebbe meglio, visto che la Regione spende dei soldi per
fare la convenzione con l'Alliance Valdôtaine; forse si potrebbe
pensare anche ad andare in questa direzione, si perderebbe qualche
modulo di lezione, e poi a rotazione, quindi è una bella
differenza.
Ho accennato al fatto che devono sostenere la prova di lingua
francese anche gli studenti che hanno già delle certificazioni e mi
sembra che questo sia del tutto illogico. Che cosa succede? Che chi
è in possesso già di una certificazione DELF o DALF B2 o C1, perché
c'è anche chi ha questa certificazione, ha due opzioni: o ripete la
stessa prova con lo stesso livello per migliorare il suo punteggio,
punteggio precedentemente ottenuto, oppure fa la prova del livello
successivo: se ha un B2, fa il C1, se ha il C1, va a fare il C2. Il
C2 è un grado elevatissimo, che non corrisponde alle competenze che
i nostri allievi devono avere in uscita dalla scuola valdostana,
quindi una persona che ha fatto un esame, che ha una certificazione
di livello C1, che è un livello molto alto per quell'età, perché
deve andare a fare un'altra prova, se non vuole farla, visto che
una certificazione ce l'ha già? Non potrebbe essere ritenuta valida
ai fini dell'accertamento della competenza in lingua francese
quella prova? Mi sembra una cosa che non ha molto senso, quindi
credo che sull'organizzazione di questo bisogna fare una
riflessione e rivederla, perché siamo tutti d'accordo che
l'accertamento della competenza linguistica ci deve essere e vada
fatto, però quando una persona è già stata sottoposta a degli esami
e ha quel livello, io credo che sia importante... Poi lei mi ha
detto che sono state previste le spese di trasporto, meno male, era
una cosa dovuta, però non era la cosa più importante già lo scorso
anno.
Presidente -
Prego, assessore Jean-Pierre
Guichardaz, un minuto.
Guichardaz J. (FP-PD) -
Solo per una precisazione, la
collega diceva che su "Web École" non erano pubblicati il decreto e
la convenzione, su "Web École" sono pubblicati il decreto e la
convenzione. Se lei va su "Protocolli e convenzioni", il decreto è
il 22103 ed è pubblicato.
Per quanto riguarda la convenzione DELF Scolaire, se lei va su
"Normativa", come le ho spiegato, è pubblicata la convenzione DELF
Scolaire. Magari ho capito male io ma entrambe sono pubblicate e
non da adesso.
Presidente -
Mezzo minuto per ulteriore precisazione.
Minelli (PCP) -
Meno di mezzo minuto, io non ho detto che
non sono pubblicate queste cose, ho detto che nella lettera che è
stata inviata alle scuole c'è un
link
e glielo leggo:
"Scuole.vda.it/convenzioni", se si clicca su questo link, non si
apre la pagina sulle convenzioni; poi non metto in dubbio che sia
pubblicato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK