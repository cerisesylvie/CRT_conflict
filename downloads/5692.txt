Consiglio Regionale della Valle d'Aosta - Oggetto del Consiglio n. 115 del 26 ottobre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 115 del 26 ottobre 1983 - Resoconto
OGGETTO N. 115/VIII - PROVVEDIMENTI PER GARANTIRE UN'ADEGUATA
PRESENZA DI INSEGNANTI A SOSTEGNO DEI PORTATORI DI HANDICAP.
(Interpellanza).
PRESIDENTE:
Do lettura dell'interpellanza presentata dai
Consiglieri Cout e Riccarand:
INTERPELLANZA
CONSTATATA la situazione di disagio che si è creata in alcune
scuole della Valle d'Aosta, ed in particolare nelle scuole
elementari di Aosta e di altri grossi centri, per la riduzione
degli insegnanti di sostegno ad alunni portatori di
handicap;
RILEVATO che tale situazione ha suscitato la viva
preoccupazione dei genitori, degli insegnanti e del personale
direttivo;
RIBADITA la necessità di garantire l'inserimento e
l'integrazione nella scuola dei portatori di handicap e di evitare
la riproduzione di situazioni emarginanti all'interno della scuola
stessa.
SOTTOLINEATA la necessità di assumere immediati provvedimenti
anche di carattere provvisorio, per ovviare all'attuale stato di
grave disagio;
NEL RILEVARE ancora una volta, il ritardo con cui
l'Amministrazione regionale ha preso atto della gravità del
problema e della necessità di tempestive soluzioni;
i sottoscritti Consiglieri
INTERPELLANO
la Giunta regionale per sapere quali provvedimenti sono stati
assunti e si intendono assumere per garantire una adeguata
presenza, nella scuola, di insegnanti di sostegno a portatori di
handicap.
PRESIDENTE:
Ha chiesto di illustrare l'interpellanza il
Consigliere Cout, ne ha facoltà.
COUT - (P.C.I.):
Anche di questo problema, come di altri,
avevamo già avuto modo di discutere in Commissione, ma fino ad oggi
non siamo a conoscenza dei provvedimenti che saranno adottati al
riguardo ed ecco il perché di questa interpellanza. Inoltre, da
notizie avute in vario modo dagli insegnanti che sono stati
contattati o comunque da persone che seguono questo problema, ci
sembra che la scelta che è stata fatta lasci alcuni punti ancora in
sospeso; soprattutto ci lasciano perplessi alcune decisioni che mi
sembra siano state prese per ciò che riguarda il gruppo di
insegnanti che dovrebbe seguire i portatori di handicap.
La preparazione, effettuata con un corso velocissimo di dieci
giorni, non siamo convinti che possa permettere a degli insegnanti,
di seguire in modo particolare questi ragazzi handicappati.
Ci lascia abbastanza perplessi anche il rapporto di lavoro che
dovrebbe essere concordato con questi insegnanti: sono Lire 6.000
all'ora per un massimo di trenta ore settimanali, per cui, se si
fanno i calcoli e se si pensa che alla fine queste persone dovranno
pagarsi mutua e contributi, essendo un contratto di lavoro di tipo
professionistico, riteniamo che non sia uno stipendio in grado di
attirare molte persone.
Per di più, gli insegnanti che faranno questa scelta non
matureranno i punteggi per la graduatoria regionale, ed inoltre,
per quest'anno, dovranno comunque rinunciare ad eventuali
supplenze: questo ci fa pensare per la carriera futura, questi
insegnanti siano svantaggiati e che li si obblighi a fare subito
una scelta che potrebbe avere per loro delle conseguenze
spiacevoli.
Esiste poi il problema più generale che spostando gli interventi
dalla Pubblica Istruzione alla Sanità, se non si riuscirà a mettere
in piedi gli opportuni collegamenti si correrà il rischio di fare
un passo indietro rispetto agli interventi finora effettuati in
questo campo per il sostegno dell'handicappato, che dovrebbe andare
verso un suo inserimento nella scuola. Il problema non è solo
quello di dare al portatore di handicap l'aiuto di una persona che
lo assista, ma si deve cercare di modificare quello che è un modo
di essere della scuola, coinvolgendo tutti gli insegnanti in questo
tipo di lavoro. Questa è una risposta ad un problema immediato, ma
dobbiamo fare molta attenzione a non vedere il problema in modo
unilaterale, e dobbiamo cercare di non separare quelle che sono le
necessità dell'handicappato dal resto della scuola.
Con questo tipo di intervento mi assale il timore che si corra
proprio questo pericolo.
PRESIDENTE
: Ha chiesto di parlare l'Assessore Faval, ne
ha facoltà.
FAVAL - (U.V.):
Anche per questa interpellanza credo sia
doveroso fare una premessa: la situazione nella quale ci troviamo
circa l'inserimento degli alunni portatori di handicap nelle scuole
elementari - perché il problema è limitato alle elementari - non è
stata una scelta di questo Consiglio, ma è stata una strada
obbligata che il Presidente della Commissione di Coordinamento ci
ha indicato.
Il Consigliere Cout, che è un componente di questo Consiglio ed
era presente anche nella passata legislatura, ricorderà certo che
al mese di marzo il Consiglio regionale ha esaminato una legge
riguardante vari settori della scuola, che è poi diventata la n.
57, che inizialmente non è stata vistata dal Presidente della
Commissione di Coordinamento per vari motivi. Fra gli altri,
all'art. 8 di quella prima formulazione del disegno di legge il
Presidente della Commissione di Coordinamento ha osservato che i e
le percentuali che avevamo indicato si discostato opportuno
affrontare il problema cercando di individuare, di personalizzare
l'intervento. Ho cercato di coinvolgere le équipes
psico-medico-pedagogiche che esistono sul territorio, in modo da
avere delle indicazioni precise circa i bisogni effettivi di
ciascuno di questi ragazzini, per poter intervenire in modo più
concreto e valido. In questo momento ci troviamo in una situazione
di emergenza perché siamo nella fase di prima applicazione di
questa norma, che certo rispetto al passato è molto più restrittiva
ed ha portato dei disagi. La risposta che cerchiamo di dare credo
sia nella direzione giusta, però è comunque una risposta di
emergenza.
Per illustrare queste cose è stata fatta una riunione
organizzata congiuntamente dall'Assessore alla Sanità e
dall'Assessore alla Pubblica Istruzione, alla quale hanno
partecipato, perché invitati, i Direttori didattici, i Sindacati, i
rappresentanti delle insegnanti, l'équipe psico-medico-pedagogica,
una rappresentanza dell'Associazione famiglie di ragazzi portatori
di handicap e l'Associazione nazionale invalidi civili. In questa
occasione è stata illustrata la procedura che l'Amministrazione
intendeva adottare, a questa proposta è stata data risposta
positiva; oltretutto non dimentichiamo che su 50 insegnanti che
l'Assessorato ha messo a disposizione dei vari circoli didattici
per l'anno 1983-84, solo 8 hanno il titolo specifico per svolgere
questo tipo di attività, che è particolarmente delicata trattandosi
di ragazzi molto difficili da ogni punto di vista.
La proposta è di reperire del personale in relazione alle
esigenze che vengono indicate dall'équipe psico-medico-pedagogica
alla quale abbiamo chiesto che ci venisse detto: per il bambino X
ci vuole questo e quest'altro. Sulla base di queste indicazioni
stiamo cercando del personale da avviare al lavoro all'interno
della scuola, scegliendo fra il personale in possesso del titolo di
studio di istituto magistrale inserito nelle graduatorie regionali
degli incarichi e delle supplenze, da avviare inizialmente ad un
corso intensivo, che sarà tenuto da personale specializzato qui in
Regione e che dovrebbe durare una decina di giorni, in modo da dare
loro i primi strumenti per questo approccio con gli handicappati.
E' un corso che continuerà durante l'anno. Abbiamo già fatto una
riunione alla quale sono state convocate le persone che si trovano
in quelle condizioni, per illustrare loro le modalità di assunzione
da parte dell'Amministrazione.
Voglio precisare che quanto richiesto nell'interpellanza, e cioè
l'inserimento di insegnanti di sostegno, non ci trova concordi. Non
riteniamo sia possibile tornare indietro, perché c'è una legge che
dobbiamo rispettare tutti: inoltre non è opportuno per i motivi
detti prima, cioè un intervento indiscriminato con del personale in
possesso di un certo titolo di studio che non è comunque il titolo
abilitante a svolgere questa attività. Quindi non si tratta di
inserire nella scuola altri insegnanti, si tratta di inserire nella
scuola del personale che ha un titolo di un certo tipo, ma che deve
avere soprattutto degli strumenti conoscitivi diversi rispetto
all'insegnante per svolgere questa attività. Stiamo predisponendo
anche un disegno di legge che proporrà l'istituzione di un servizio
e quindi di un'équipe apposita per questo tipo di bisogni.
Quindi riassumendo brevemente: la risposta che stiamo dando
adesso può sembrare forse inadeguata, però vi invito a tener conto
che si tratta di una situazione di emergenza con una risposta di
emergenza; è una risposta che va nella direzione più giusta
rispetto a quella precedente, di personalizzare l'intervento
rispetto ai bisogni dei singoli individui portatori di
handicap.
Si sta predisponendo un disegno di legge che prevede un servizio
apposito, il quale dovrà intervenire non solo nel momento della
scolarizzazione ma dovrà farsi carico di queste situazioni anche
durante le vacanze, perché questi ragazzini, una volta usciti dalla
scuola, il loro problema lo conservano e noi riteniamo che dobbiamo
intervenire anche in quei momenti.
Venendo agli ultimi dettagli dei problemi posti dal Consigliere
Cout, concordo che Lire 6.000 orarie non sono molte, ma è un
parametro già adottato in Amministrazione per quanto riguarda
l'équipe degli assistenti educatori che fanno capo all'Assessorato
alla Sanità, che svolgono un'attività analoga e quindi per un
lavoro analogo non potevano fare diversamente. Detto questo,
assicuro il Consiglio regionale che questo tipo di retribuzione
vale per il 1983 perché per il 1984 sarà modificato in quanto
riteniamo tutti di doverlo aggiornare. Inoltre ci sono delle
tabelle alle quali dobbiamo attenerci, non è stata una scelta
arbitraria ma è un parametro preciso che abbiamo in
Amministrazione.
Credo di aver risposto alle questioni poste dal Consigliere
Cout.
Si dà atto che alle ore 18,59 riassume la Presidenza il
Presidente Giovanni Bondaz.
PRESIDENTE
: Ha chiesto di parlare il Consigliere
Riccarand, ne ha facoltà.
RICCARAND - (N.S.):
Trovo un po'contraddittorie alcune
affermazioni dell'Assessore Faval; dapprima dice che il tipo di
intervento che si va definendo risulterà migliore rispetto al
passato, però poi sottolinea che si tratta di un intervento di
emergenza fatto in conseguenza di una normativa di legge ben
precisa, di una legge regionale che applica una legge statale ecc.
Sono convinto che il problema è soprattutto il secondo; ci si è
trovati di fronte ad una normativa che forse non si è riusciti ad
applicare nel modo più ampio possibile e che ha creato situazioni
di difficoltà. Se c'è un riferimento alle condizioni locali, si
trattava di applicare questo principio secondo le condizioni locali
e c'era la possibilità all'interno della legge, tant'è vero che la
circolare che l'Assessore citava prima del 1982 è stata
brillantemente superata: probabilmente altre difficoltà potevano
essere ugualmente superate, quindi direi che non è vero che il
problema è stato tempestivamente affrontato nel migliore dei modi,
ma è stato affrontato in ritardo, dopo che c'è stata una notevole
protesta da parte degli insegnanti e dei direttori didattici, delle
stesse famiglie che si sono trovate in una condizione di estrema
difficoltà, e per questo si è andati a cercare, speriamo nel più
breve tempo possibile, una soluzione di tampone. A questo proposito
anch'io ritengo che per questo anno scolastico non ci siano le
condizioni per trovare un altro tipo di soluzione e che vada molto
rapidamente messa a punto questa soluzione di emergenza. Quello che
forse anche qui non posso condividere è il modo con cui si
prefigura questo intervento, cioè la creazione di un gruppo di
intervento che è, almeno nelle intenzioni dell'Assessore,
totalmente staccato da quelli che sono i compiti tradizionali
normali che svolge l'insegnante all'interno delle classi.
Da qui questa insistenza sul fatto che non dobbiamo considerare
gli insegnanti, da qui questa decisione di fare in modo che
comunque la partecipazione a questa attività di assistenti
educativi ed ai corsi di preparazione che poi proseguiranno durante
l'anno non dia diritto ad avere punteggi. Questa scelta forse
potrebbe essere impostata diversamente, nel senso non di creare una
struttura completamente separata, ma di prevedere come soluzione
tampone questi assistenti educativi, che però non siano delle
persone che perdono tutta una serie di diritti, graduatorie,
punteggi perché nel momento in cui non possono più fare supplenze,
quindi o devono fare una scelta o l'altra, evidentemente succederà
che i primi nella graduatoria, quelli che hanno la possibilità di
supplenti che hanno maggiore preparazione, dovranno rinunciare a
svolgere questo compito di assistenti educativi e si dovrà andare a
pescare verso il fondo della graduatoria, perdendo così le persone
più preparate, ed in secondo luogo questi insegnanti che saranno
disponibili non avranno nessun riconoscimento giuridico di questo
servizio. Si tratta di una soluzione che presenta aspetti
fortemente discutibili.
Chiederemo di valutare la possibilità di assegnare un punteggio
per la partecipazione ai corsi che questi insegnanti faranno;
questi punti saranno oggetto di discussione quando verrà presentato
il disegno di legge che in modo più organico affronterà questo
problema.
PRESIDENTE:
Ha chiesto di parlare il Consigliere Cout, ne
ha facoltà.
COUT - (P.C.I.):
Penso che quando l'Assessore Faval si
riferisce ad un futuro disegno di legge voglia con questo
riconoscere che nell'immediatezza di dover affrontare tale problema
ci sono in sospeso tutta una serie di problemi che dovranno essere
risolti. Oltre ai problemi che no già enunciato ed a quelli che ha
illustrato il Consigliere Riccarand, aggiungerei anche che il
rapporto che ci dovrà essere fra questi insegnanti e i vari
Direttori didattici dovrà essere normato, come ad esempio è stato
fatto dalla Provincia di Bolzano con una legge di una sessantina di
pagine.
Per terminare, vorrei solo proporre di tenere in considerazione
nella stesura di questa legge questi problemi che esistono;
soprattutto va tenuto in considerazione il fatto che questi
insegnanti non devono restare staccati dal mondo della scuola,
altrimenti sarà ancora una volta non un inserimento, ma una visione
di questo problema in modo settoriale che ci riporta indietro alle
scuole differenziali di triste memoria, che sono state superate
proprio andando a fare degli interventi di cui la Valle d'Aosta era
all'avanguardia in Italia negli anni che ci hanno preceduto.
Per ciò che riguarda l'interpellanza ringrazio l'Assessore per
la esauriente risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK