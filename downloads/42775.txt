Consiglio Regionale della Valle d'Aosta - Oggetto del Consiglio n. 270 del 27 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 270 del 27 gennaio 2021 - Resoconto
OGGETTO N. 270/XVI - Interpellanza: "Interventi
dell'Amministrazione regionale per l'adozione da parte di tutti i
Comuni della prima variante sostanziale al PRG".
Bertin (Presidente) -
Punto n. 30 all'ordine del giorno.
Per l'illustrazione, ha chiesto la parola il consigliere Lavy, ne
ha facoltà.
Lavy (LEGA VDA) -
In queste settimane ho avuto modo di
leggere una tesi di laurea fatta benissimo proprio sull'adeguamento
dei piani regolatori generali comunali al PTP, piano territoriale
paesistico e credevo di leggere una tesi che avesse diciamo
essenzialmente un carattere storico, invece aveva un carattere
essenzialmente di cronaca proprio perché ci sono ancora alcuni
Comuni ad oggi che non hanno ancora adottato la variante
sostanziale del piano regolatore e non si sono ancora dunque
adeguati alla legge n. 11/1998 e al PTP, che è la legge n.
13/1998.
Sappiamo benissimo dell'importanza che ha per tutti i Comuni il
piano regolatore, un piano che comunque gestisce il programma, il
territorio e sappiamo anche l'importanza che ha il PTP, questa
sorta di cappello che disegna e suddivide il territorio regionale
in sistemi ambientali e in unità locali che derivano dalle unità di
paesaggio, quindi è fondamentale avere veramente una grande
concertazione fra ciò che c'è nei piani regolatori e ciò che c'è
nel piano territoriale paesistico.
Io so che ovviamente ci sono stati diversi problemi, potremmo
dire che quello principale è stata l'alluvione del 2001, che ha
rallentato di molto l'iter di attuazione proprio delle varianti
sostanziali e poi so anche che, bene o male, l'iter stesso è molto
complesso per cui il Comune deve elaborare una bozza che deve
essere passata alla struttura competente urbanistica, poi alla
struttura valutazione ambientale, c'è poi una fase di pubblicazione
in cui possono essere prese le osservazioni da parte del
"pubblico", dai cittadini, queste osservazioni devono poi avere un
parere di VAS, deve poi questa bozza ripassare nella struttura
urbanistica, deve poi essere chiamata in causa la Conferenza di
pianificazione che è questa conferenza di servizi che racchiude in
sé i dirigenti e il Sindaco del Comune e finalmente solo ad allora
poi la Giunta regionale potrebbe poi approvare il piano.
Le scadenze per l'attuazione e comunque per l'adeguamento alla
legge n. 11/1998 e al PTP erano chiare ed erano individuate nella
data del 2005, quindi oggi siamo a un sacco di anni dopo e ci
ritroviamo ancora dei Comuni che non hanno ancora approvato la
variante sostanziale. Questo ovviamente porta a delle conseguenze,
ci sono, per fortuna, delle norme di salvaguardia per cui i comuni
che non l'hanno ancora adottata non possono portare avanti delle
varianti che modifichino... che portino avanti delle attività
trasformative del territorio.
Chiedo quindi con questa interpellanza quale sia effettivamente
lo stato ad oggi dell'adozione delle varianti sostanziali, quali
siano le motivazioni dei ritardi eventuali da parte dei Comuni e
cosa si intenda fare tramite poi le varie strutture regionali per
far sì che questi Comuni adottino la variante sostanziale e dunque
rispettino la legge.
Presidente -
Per la risposta, la parola all'assessore
Marzi.
Marzi (AV-SA) -
Leggo la domanda n. 1: "se ci siano
Comuni che non hanno ancora adottato la prima variante sostanziale
al PRG in base alle prescrizioni e agli indirizzi del PTP, quanti e
quali siano". Ad oggi sono 64 i Comuni valdostani che hanno in
vigore il proprio piano regolatore adeguato al piano territoriale
paesaggistico, ossia che hanno concluso l'iter di ricevimento del
piano stesso, il piano strategico di riferimento per la
pianificazione del territorio della nostra Regione approvato
appunto con legge n. 13 del 10 aprile 1998 contestualmente alla
normativa urbanistica e di pianificazione territoriale approvata
con legge il 6 aprile dello stesso anno. Dei 74 Comuni valdostani
64 hanno quindi il proprio piano regolatore in vigore. Mancano
all'appello 10 Comuni di cui 2 Comuni, Doues e Oyace, non hanno
ancora presentato all'Amministrazione regionale alcun documento di
variante al proprio PRG, 8 Comuni che elenco in seguito che hanno
iniziato l'iter della valutazione da parte dell'Amministrazione
regionale della propria variante sostanziale del PRG in adeguamento
al PTP avendo presentato e già discusso con gli uffici regionali la
bozza di variante oppure avendo in corso di pubblicazione e di
redazione il testo di piano da trasmettere agli uffici regionali
per la valutazione conclusiva da parte della Regione.
Domanda n. 2: "quali siano eventualmente le motivazioni di
questi ritardi". Il Comune di Gaby ha presentato
all'Amministrazione regionale la bozza di piano, il procedimento di
valutazione è stato sospeso a causa di un problema di definizione
dei confini comunali, problema che è stato risolto
recentissimamente con la DGR n. 21 del 18 gennaio 2021, rettifica
ai sensi dell'articolo 17bis della legge regionale n. 54/1998 dei
confini tra i comuni di Gaby e Issime per cui il procedimento può
essere riattivato. I Comuni di Bionaz, La Magdeleine, Ollomont,
Pontboset, Pré-Saint-Didier hanno già terminato l'iter di
valutazione della bozza di variante sostanziale generale al PRG e
stanno predisponendo il testo definitivo da sottoporre all'esame
degli uffici regionali e quindi all'approvazione da parte della
Giunta regionale. I Comuni di Challand-Saint-Anselme ed Emarèse
hanno presentato il testo definitivo adottato dal Consiglio
comunale all'Amministrazione regionale per l'avvio dell'iter di
valutazione e approvazione dello stesso. Il procedimento è stato
sospeso dagli uffici regionali competenti per richiesta di
documentazione adeguata: per Challand-Saint-Anselme perché le
cartografie degli ambiti sono ancora in una fase di revisione, per
Emarèse a causa di un disguido procedurale che ha richiesto una
riadozione del testo definitivo.
Domanda n. 3: "cosa si intende fare tramite la struttura
regionale competente in urbanistica per far adottare a tutti i
Comuni la prima variante sostanziale al PRG in modo da rispettare
la legge n. 11 del 1998". Con riferimento al terzo quesito ricordo
che, nel corso degli anni, constatato il notevole ritardo del
recepimento del PTP di cui comunque dobbiamo considerare l'iter
assolutamente complesso come tra l'altro richiamato,
l'Amministrazione regionale ha man mano inserito nella propria
normativa una serie di sollecitazioni volte ad accelerare il
processo di adeguamento e cioè: l'impossibilità di adottare altre
varianti sostanziali del PRG prima dell'avvenuto adeguamento al
PTP, se non per le procedure speciali o per le varianti necessarie
per la realizzazione di opere pubbliche e per la classificazione
degli edifici, la possibilità di adottare le varianti non
sostanziali alle modifiche non costituenti varianti, le varianti ai
PUD, le varianti alle normative di attuazione ai centri storici
solo ad avvenuta presentazione della bozza di variante ed
adeguamento al PTP e solo se coerenti con la bozza stessa,
l'impossibilità per i Comuni che non hanno depositato la bozza
entro il 31 dicembre 2012 di adottare le varianti non sostanziali
per le proprie opere pubbliche sino ad avvenuta trasmissione delle
stesse nel chiedere finanziamenti per la realizzazione di opere
pubbliche afferenti a fondi per speciali programmi di investimenti
di cui all'articolo 17 della legge n. 48/1995. Inoltre, per i
procedimenti di adeguamento al PTP, l'Amministrazione comunale è
tenuta ad adottare il testo preliminare della variante sostanziale
entro 180 giorni dalla ricezione dell'esito; se i termini non sono
rispettati, il Comune sino all'azione della medesima non è
legittimato a rilasciare titoli abilitativi riguardanti gli
interventi relativi ai
bonus
volumetrici previsti per le
strutture ricettive, nonché quelli della legge Casa.
Sono stati però anche previsti provvedimenti agevolativi volti a
semplificare le procedure quali: l'integrazione in modo esplicito
della VAS (Valutazione Ambientale Strategica) nel processo di
valutazione delle varianti di piano, la forma semplificata di
variante sostanziale per quelle modifiche che non attengono a una
revisione complessiva del piano stesso. Possiamo quindi affermare
che l'Amministrazione ha già assunto le azioni necessarie nel
rispetto della piena autonomia degli Enti locali, ad incentivare la
conclusione del processo di adeguamento al piano regolatore al PTP
in una logica di sussidiarietà orizzontale che deve vedere gli Enti
locali e la Regione confrontarsi e aiutarsi su obiettivi comuni per
il bene della propria popolazione. In tal senso il processo risulta
sostanzialmente concluso in quanto 64 Comuni hanno il proprio piano
regolatore in vigore ed essi rappresentano il 97 percento della
popolazione residente.
Presidente -
Per la replica, ha chiesto la parola il
consigliere Lavy, ne ha facoltà.
Lavy (LEGA VDA) -
Non mi aspettavo sinceramente da lei
una risposta così "abbottonata", ma ne prendo atto e comunque la
ringrazio per ciò che mi ha detto, so benissimo che erano già state
fatte delle pressioni da parte dell'Amministrazione regionale per
invogliare comunque i Comuni a portare avanti questo iter e anche
comunque gli enti regionali, sta di fatto però che, dopo comunque
anche queste sollecitazioni, ci sono ancora dei Comuni che la
variante non l'hanno ancora adeguata. Sicuramente quindi queste
pressioni dovranno magari ancora essere ricordate.
Ho comunque portato questa interpellanza perché credo sia
importante fare un ragionamento forse più generale anche sul PTP,
perché, a distanza ormai di 23 anni dalla sua promulgazione, dalla
sua attuazione, si deve fare qualche tipo di riflessione perché
forse gli intenti che erano descritti in esso non sempre sono stati
rispettati al 100 percento. Ci sono alcuni esempi, per esempio, le
linee programmatiche, che sono un valore importante per quanto
riguarda proprio la programmazione delle modificazioni del
territorio e del paesaggio, che, a parte in un caso, non sono mai
state applicate. Poi più che altro a livello generale il PTP si
basava proprio su un equilibrio, sul mantenimento di un equilibrio,
che era quello fra il sistema dell'agricoltura, dell'urbanizzazione
e della natura, individuando anche vari sistemi insediativi rurali,
urbanistici, sistema di pascolo, del bosco e della montagna, e
questo però si potrebbe dire che a distanza ormai come ho detto di
23 anni sia qualcosa che era già nato in parte vecchio, anche
perché lo si vede, ormai abbiamo tantissime non congruenze fra ciò
che è il rispetto del paesaggio, fra ciò che è la pianificazione
territoriale in diversi comuni che alcuni sono stati veramente
depredati da una cementificazione eccessiva, basta pensare ai
comuni della
plaine
che si sono sviluppati veramente in
senso orizzontale dando spazio a case ovunque e negando il
principio che era alla base proprio della comunità valdostana:
quello del villaggio. Mentre si vede dall'altro lato una sorta di
spopolamento da una concezione verticale dei comuni in montagna,
dei territori in montagna, che hanno dovuto per forza rivolgersi
alla
plaine
per quanto riguarda i servizi.
Questo era alla base del PTP e quindi, a distanza di così
comunque tanti anni, una riflessione sul senso del PTP deve essere
fatta, anche perché si è garantito forse un troppo importante
sviluppo turistico in alcune zone, un turismo che non è per forza
positivo, magari fatto di seconde case che portano una ricchezza
abbastanza relativa sul territorio e che però hanno, come ho detto,
lasciato segni visibili sul territorio non in maniera così
positiva.
Io quindi mi auguro che questo iter di adeguamento dei piani
regolatori arrivi a termine al più presto, perché poi comunque una
riflessione sul PTP deve essere fatta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK