Consiglio Regionale della Valle d'Aosta - Oggetto del Consiglio n. 1650 del 22 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1650 del 22 giugno 2022 - Resoconto
OGGETTO N. 1650/XVI - Interpellanza: "Valutazioni in merito
all'apertura di un secondo centro di lavorazione della selvaggina
autorizzato sul territorio regionale".
Bertin (Presidente) -
Il Presidente della Regione non è
ancora rientrato, passiamo pertanto - come annunciato - alle
interpellanze successive dell'Assessore all'agricoltura. Punto n.
27. Per l'illustrazione dell'interpellanza, il Consigliere
Ganis.
Ganis (LEGA VDA) -
Trattiamo oggi in Consiglio regionale
un tema che rappresenta una parte molto importante delle attività
legate al mondo venatorio.
Quest'iniziativa nasce dalla richiesta dei cacciatori della
Media e Alta Valle per poter usufruire di una struttura adibita
alla lavorazione della selvaggina. In pratica, di un macello
autorizzato al fine di poter consegnare i capi abbattuti durante il
controllo della specie del cinghiale, ma non solo; tale centro
sarebbe utile ai cacciatori anche per portare i capi abbattuti
durante tutta la stagione venatoria, perché non tutti i cacciatori
hanno la possibilità di macellare l'animale per conto proprio.
Ad oggi l'unico centro autorizzato e che rispetta le normative
di igiene stabilite dalla Comunità Europea è quello situato ad
Arnad, dove ha sede la cooperativa La Kiuva.
Facciamo però un passo indietro nel tempo, fino al 2012, anno in
cui - con l'entrata in vigore delle nuove disposizioni europee
sull'igiene degli alimenti, i selvatici abbattuti devono essere
lavorati unicamente in centri autorizzati, rispettando tutte le
norme vigenti.
Ecco che l'unico centro ritenuto idoneo fu quello della Kiuva ad
Arnad, un centro di lavorazione della selvaggina messo a norma
presso i locali di proprietà regionale e gestito dalla cooperativa,
dove i cacciatori valdostani posso recapitare i capi abbattuti
durante il controllo e durante il periodo dell'attività
venatoria.
Dopo questa breve cronistoria, è importante però parlare del
malcontento dei cacciatori della Media e Alta Valle, un malcontento
legato al fatto che, per portare un capo abbattuto, ci si debba
spostare nell'unico centro di lavorazione della selvaggina, ubicato
ad Arnad.
Immaginiamo ora il cacciatore che, dopo aver prelevato un capo a
La Thuile, debba raggiungere Arnad per far macellare l'animale.
Questo comporta chiaramente una perdita di tempo e di denaro,
visto anche i costi sempre più esosi di benzina e autostrada,
infatti la possibilità di avere per i cacciatori un centro di
lavorazione della selvaggina ubicato in Alta Valle potrebbe
snellire le procedure di consegna e di ritiro, ma non solo,
potrebbe rappresentare, inoltre, un'opportunità di lavoro.
Ricordo l'importanza dell'attività venatoria programmata che
permette di controllare la quantità di una determinata specie
selvatica nell'equilibrio dell'ecosistema.
In base a queste considerazioni, interpelliamo il Governo
regionale per conoscere se l'Amministrazione regionale abbia
intenzione di valutare l'apertura di un secondo centro di
lavorazione della selvaggina autorizzato e, in caso affermativo,
quale sia la tempistica e l'ubicazione dell'immobile destinato a
tale attività.
Presidente -
Risponde l'assessore Sapinet.
Sapinet (UV) -
Mi associo a quanto ha detto lei,
l'importanza dell'attività venatoria, che stiamo cercando di
sostenere; proprio a questo proposito nell'autunno e nel periodo
d'inizio inverno del 2021, insieme al Presidente e al
Vicepresidente del Comitato per la gestione venatoria della nostra
regione, insieme al dirigente della struttura Flora e fauna con un
suo funzionario, abbiamo intrapreso un interessante confronto con
il mondo venatorio della nostra regione, un momento di confronto
per cogliere i vari punti di vista, le sensibilità, le critiche -
che ovviamente ci sono anche state, molto costruttive tra l'altro -
ma anche i vari consigli.
Un percorso che ci ha portato in tutte e otto le circoscrizioni
con delle serate molto interessanti, più un'altra dedicata alle
associazioni di categoria, dalle quali è emerso anche tutto quello
che lei ha giustamente descritto, in particolare dai cacciatori
dell'Alta Valle e della Media Valle.
Suggestioni delle quali in un primo momento ci siamo già fatti
portavoce, suggestioni e richieste che porteremo anche su altri
tavoli.
Come sa, ai sensi del regolamento della Comunità Europea n.
853/2004, la carne di selvaggina abbattuta, sia in attività
venatoria che in attività di controllo, per poter essere
commercializzata deve necessariamente passare attraverso un centro
autorizzato di elaborazione della carne di selvaggina, un centro di
lavorazione della carne di fatto assimilato a un macello, che si
configura quindi come un'attività commerciale.
L'apertura di un centro e la sua gestione rientrano
tendenzialmente pertanto in una sfera imprenditoriale privata.
Al fine di verificare la possibilità di aprire alcuni centri di
lavorazioni ubicati in più località sul territorio regionale,
proprio per andare incontro a quelle criticità e a quelle
problematiche che anche lei ha sottolineato, la Regione ha
condotto, già in passato, un'apposita indagine di mercato che ha
coinvolto la maggior parte dei gestori di macelleria presenti in
Valle.
Purtroppo allo stato attuale non vi è stata la disponibilità - a
causa dei notevoli investimenti necessari - per adeguare i locali
di macellazione alle normative sanitarie, che prevedono appunto
filiere separate per i domestici e i selvatici, pertanto
attualmente l'unico centro di lavorazione della carne di selvaggina
- ma l'ha già ricordato lei - presente nella nostra regione si
trova presso la Kiuva di Arnad la cui gestione è affidata alla
cooperativa omonima.
Come già detto, dopo le prime interlocuzioni informali, la
questione verrà trattata nelle prossime occasioni di confronto in
programma con gli operatori del settore in specifici tavoli di
lavori nei quali questa questione verrà illustrata e portata.
Presidente -
Per replica, il consigliere Ganis.
Ganis (LEGA VDA) -
Mi fa piacere che lei abbia
collaborato con i soggetti coinvolti, quindi con i cacciatori, e
conosco le normative vigenti.
Partiamo dal presupposto che nessuno di noi ha intenzione di
fare i conti in tasca a chi gestisce la cooperativa, ma visto che
il settore delle carni di selvaggina ha un costante aumento della
domanda e dell'offerta, ecco che non vanno sottovalutati i
potenziali risultati in termini economici e occupazionali.
Bisogna riconoscere che la filiera è garantita e tracciata,
quindi la carne può essere venduta in ristoranti, agriturismi e
mense. Per questi motivi l'apertura di un secondo centro potrebbe
giovare a qualcuno, o meglio, a chi ha intenzione di fare
impresa.
Lei giustamente ha parlato di un'indagine sul territorio, io
direi di più: si potrebbe a questo punto indire un bando per un
nuovo centro di lavorazione della selvaggina, non solo un'indagine,
per appurare se ci sono delle persone intente a investire in
un'attività come questa, molto costosa, come lei ha sottolineato.
Un modo questo per creare nuovi posti di lavoro e andare incontro
alle esigenze del mondo venatorio valdostano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK