Consiglio Regionale della Valle d'Aosta - Oggetto del Consiglio n. 3147 del 21 ottobre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3147 del 21 ottobre 1987 - Resoconto
OGGETTO N. 3147/VIII - PROPOSTA DI REGOLAMENTO CONCERNENTE:
"APPROVAZIONE CRITERI DI ELABORAZIONE, GESTIONE ED AGGIORNAMENTO
DELL'ELENCO TIPO COMPRENDENTE I FARMACI DA UTILIZZARE NEI SERVIZI
DELL'USL DELLA VALLE D'AOSTA (P.T.R. - PRONTUARIO TERAPEUTICO
REGIONALE).
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.) -
La legge 70, sull'uso dei farmaci in Valle
d'Aosta, prevede che ci sia un elenco di tutti i farmaci ammessi.
Tale elenco è oggetto di studio da parte di una Commissione, di cui
fa parte anche l'Istituto Mario Negri di Milano, secondo una
convenzione votata dal Consiglio regionale in data 17.1.1986.
Per approntare questo documento si è pensato bene di fare un
regolamento che dia le indicazioni principali per la formazione del
prontuario terapeutico regionale. Qui sono previsti anche
l'attività di promozione e informazione per gli addetti sanitari in
Valle d'Aosta, e uso di questo prontuario terapeutico.
PRESIDENTE:
È aperta la discussione generale.
Nessun Consigliere chiede di intervenire. Si passa all'esame
dell'articolato. Do lettura dell'art. 1:
Art. 1
(Definizione)
1. Il prontuario terapeutico regionale (P.T.R.) è l'elenco
delle sostanze terapeutiche attive, scelte con criteri di rigore
scientifico, di rilevanza clinica e di economicità da usare nei
presidi sanitari dell'Unità Sanitaria Locale.
PRESIDENTE:
Pongo in votazione l'art. 1 testè letto:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Do lettura dell'art. 2:
Art. 2
(Criteri di elaborazione)
1. Il P.T.R. va considerato come uno strumento dinamico
soggetto a revisione periodica in base alle innovazioni
farmacologiche e terapeutiche.
2. La selezione dei farmaci inclusi nel P.T.R. risponde ai
seguenti principi:
a)
comprovata attività farmacologica e utilità
terapeutica nell'uomo in condizioni controllate;
b)
profilo di rapporto benefico/rischio favorevole
rispetto alla patologia da trattare e alle condizioni specifiche di
cura esistenti nell'U.S.L.;
c)
preferenza dei prodotti con rapporto
beneficio/costo migliore in caso di scelte tra sostanze attive
terapeuticamente equivalenti, tenuto conto comunque
dell'affidabilità della ditta produttrice a parità di
costo;
d)
esclusione delle associazioni di farmaci a dosi
fisse salvo nel caso in cui per questi prodotti si configuri un
profilo di efficacia terapeutica e/o di rapporto beneficio/costo
superiore alla somma dei singoli componenti.
PRESIDENTE:
Pongo in votazione l'art. 2 testè letto:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Do lettura dell'art. 3:
Art. 3
(Estensione del P.T.R.)
1. Il P.T.R. comprende tutti i principi attivi necessari per una
efficace attività di profilassi, diagnosi, cura e riabilitazione,
compresi i principi non presenti sul mercato italiano purchè di
comprovata ed insostituibile efficacia nella cura di patologie
predefinite.
PRESIDENTE:
Pongo in votazione l'art. 3 testè letto:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Do lettura dell'art. 4:
Art. 4
(Criteri di redazione, utilizzo ed aggiornamento)
1. la redazione del P.T.R. si basa sui seguenti criteri:
a) uso, per ciascun farmaco, del nome generico, utilizzando
tutte le volte che esiste la Denominazione Comune Internazionale
(DCI) e la dizione (italianizzata) delle denominazioni inscritte
nell'Informatore farmaceutico. Accanto al nome generico sarà anche
indicato il numero di codice dell'Informatore stesso:
b) i farmaci vengono suddivisi per categorie, che riflettono al
meglio la collocazione nell'insieme delle strategie terapeutiche,
ed elencati, in ciascuna di queste, in ordine alfabetico.
Viene inoltre compilato un indice generale per categorie e un
elenco alfabetico delle sostanze incluse al fine di facilitare la
consultazione;
c) accanto ai nomi debbono essere precisate le vie di
somministrazione adottate ed eventualmente le corrispondenti
posologie. Potranno essere aggiunte, se necessarie, note
informative specifiche per alcuni farmaci;
d) l'applicazione dei principi di cui all'art. 2, punti a, b, c,
d, devono essere verificabili con una documentazione
scientifico-farmacologica e clinico-terapeutica adeguata.
Le fonti documentali di riferimento per la redazione del P.T.R.
devono essere altamente qualificate, ristrette alle riviste
italiane e/o straniere che adottano un sistema indipendente di
revisione dei contributi scientifici pubblicati;
e) il P.T.R. viene redatto dalla apposita Commissione Regionale
Tecnica di cui all'art. 46 della legge regionale 25 ottobre 1982,
n. 70, che opera secondo i criteri sopra delineati, tenendo conto
anche delle esperienze delle altre Regioni;
f) detta Commissione una volta predisposto il Prontuario, ne
trasmette il testo all'U. S. L. con invito a portarlo a conoscenza
di tutti i sanitari dipendenti e convenzionati affinchè possano
presentare eventuali proposte ed osservazioni. Ai fini di una più
ampia partecipazione e verifica la Commissione può altresì
effettuare udienze conoscitive con il personale sanitario e con gli
amministratori dell'U.S.L..
In ogni caso, tutte le osservazioni e le proposte di modifica al
testo di P.T.R. predisposto (inclusioni ed esclusioni di farmaci)
dovranno pervenire all'Assessorato regionale della Sanità ed
Assistenza Sociale, tramite l'U.O. di Farmacia del presidio
ospedaliero dell'U.S.L., entro 30 giorni dalla data di invio del
Prontuario.
Le proposte di modifica dovranno essere accompagnate da una
relazione scritta che giustifichi la richiesta e da una adeguata
documentazione bibliografica atta a fornire alla Commissione
elementi di giudizio probanti in merito alle proposte stesse;
g) sulla base delle proposte e delle osservazioni raccolte, la
Commissione redigerà la proposta definitiva di prontuario che
rimetterà alla Giunta regionale accompagnandola con una relazione
sulle osservazioni e proposte avanzate e sulle eventuali modifiche
apportate in sede di redazione finale;
h) il Prontuario è approvato con deliberazione della Giunta
regionale che, resa esecutiva, viene trasmesso alla U.S.L. per la
sua immediata applicazione.
Dalla data di adozione del Prontuario, nei presidi sanitari
dell'Unità Sanitaria Locale è consentita la prescrizione dei soli
farmaci compresi nel P.T.R. adottato.
i) le richieste di farmaci non compresi nel Prontuario, ma
indispensabili al paziente per consentire una continuità
terapeutica, saranno evase, ma dovranno essere accompagnate da
motivazione scritta, controfirmata dal primario dell'U.O., con il
nome del paziente e con la relazione clinica da presentarsi alla
direzione sanitaria e all'U.O. di farmacia del presidio ospedaliero
ed alla Commissione regionale per il P.T.R.. Qualora queste
esigenze si ripetessero per lo stesso farmaco più di tre volte,
esse dovranno essere formalizzate da parte dei richiedenti in una
richiesta ufficiale (di urgenza od ordinaria) di modifica del
P.T.R. onde valutare, sulla base dei criteri previsti, la
fondatezza della necessità del farmaco e colmare così eventuali
carenze del Prontuario;
l) ai fini dell'approvvigionamento le richieste di farmaci
devono essere effettuate con la D.C.I. (Denominazione Comune
Internazionale) e inviate all'U.O. di farmacia del presidio
ospedaliero, che provvederà a soddisfarle con l'invio della
specialità prevista nel Prontuario.
In caso di comprovata necessità e urgenza, l'U.S.L. può
acquistare medicinali e materiale sanitario occorrenti per
l'utilizzo nelle proprie strutture presso depositi all'ingrosso,
farmacie comunali e farmacie private. Nei casi sopra previsti
l'acquisto spetta al dirigente del presidio interessato
all'acquisto. Per gli acquisti dei distretti sanitari è necessario
l'autorizzazione del relativo coordinatore. In tali casi il medico
prescrittore dovrà adottare il nome generico del farmaco nella
prescrizione e deve conoscere quale specialità gli viene fornita
per l'uso;
m)
dalla data di adozione del P.T.R. nei presidi
sanitari dell'U.S.L. nessun farmaco può entrare in terapia se non
tramite l'U.O. di farmacia del presidio ospedaliero e in conformità
con il Prontuario stesso.
I campioni gratuiti di farmaci inclusi nel Prontuario potranno
entrare nei presidi sanitari solo se distribuiti ed utilizzati
sotto il controllo del responsabile dell'U.O. di Farmacia del
presidio ospedaliero. Sono pertanto ammessi soltanto campioni o
farmaci sottoposti a programmi terapeutici pianificati in sede di
esperienza clinica, notificati all'U.O. di farmacia e
preventivamente dalla Commissione regionale del P.T.R.;
n)
rientrano nell'ambito dei suddetti programmi i
protocolli di sperimentazione di prodotti farmacologici o di altri
rimedi terapeutici, di cui non sia formalmente ammessa la vendita
al pubblico, eseguito a qualsiasi titolo e con qualsiasi modalità
di introduzione nell'organismo e di rilevazione di effetti nonchè i
protocolli di sperimentazione di medicinali regolarmente ammessi
alla vendita al pubblico con impiego in rilevante difformità
rispetto alle indicazioni ed alla posologia stabilite nel decreto
di registrazione, ovvero allo scopo di verificarne indicazioni,
tollerabilità, innocuità ed efficacia.
La somministrazione a scopo sperimentale di prodotti
farmaceutici o di altri rimedi terapeutici deve comunque garantire
il diritto alla salute, la libera volontà del paziente, assicurare
la cura dei singoli soggetti e non comportare oneri finanziari per
l'amministrazione.
L'esecuzione della sperimentazione è subordinata all'apposita
autorizzazione del Comitato di gestione della U.S.L. in conformità
al parere espresso dalla Commissione regionale del P.T.R..
Le proposte di somministrazione di prodotti farmacologici o di
altri rimedi terapeutici devono essere corredate dal nulla-osta del
Ministero della Sanità, ove prescritto e devono contenere
l'esplicita indicazione dei presupposti e del programma della
ricerca, delle scelte metodologiche e tecniche di esecuzione, dei
motivi, dei rischi, nonchè dei dispositivi di protezione
predisposti. Inoltre devono contenere la specificazione della
competenza professionale del personale, dell'idoneità dei locali e
delle attrezzature per l'esecuzione della ricerca, e, in
particolare, evidenziare le garanzie a favore dei pazienti, ivi
compreso l'obbligo di acquisire il consenso consapevole del diretto
interessato o di chi è tenuto, secondo le normative vigenti, a
rilasciarlo, nonchè l'obbligo di tenere periodicamente informato il
paziente, che può avvalersi in tutte le fasi della sperimentazione
della consulenza del proprio medico di fiducia, sull'andamento
della sperimentazione.
Al termine dell'attività di sperimentazione autorizzata i
relativi risultati devono essere riferiti in modo completo ed
accurato, con relazione scritta, alla Commissione regionale del
P.T.R.;
o) il P.T.R. è soggetto a revisioni ed aggiornamenti periodici
semestrali ad opera dell'apposita Commissione regionale. Le
procedure da seguire, per quanto attiene alle modalità ed ai
criteri di presentazione delle proposte di modifica, avvengono
secondo le modalità sopra descritte.
In caso di richiesta di modifica con procedura d'urgenza, la
Commissione regionale è tenuta a rispondere per iscritto entro
venti giorni dalla presentazione della richiesta.
PRESIDENTE:
Pongo in votazione l'art. 4 testè letto:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Do lettura dell'art. 5:
Art. 5
(Attività di promozione ed informazione)
1. Nel quadro del coordinamento delle iniziative regionali sulla
informazione in materia di farmaci, la regione promuove
l'informazione capillare ed attiva del personale medico e
infermieristico su tutti i farmaci inclusi nel P.T.R., utilizzando
a tal fine sia gli eventuali Centri di documentazione ed
informazione regionali sul farmaco esistenti, sia l'U.O. di
Farmacia del presidio ospedaliero. La Regione diffonde la
conoscenza del P.T.R. nella pratica extra ospedaliera quale
strumento educativo ed informativo a disposizione di tutti gli
operatori sanitari in modo da preparare e favorire una mentalità
farmacologica critica ed un uso più razionale dei farmaci e
costituire la base per la scelta generale dei farmaci da impiegare
nella pratica generica.
PRESIDENTE:
Pongo in votazione l'art. 5 testè letto:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Pongo in votazione la legge nel suo complesso
per scrutinio segreto:
VOTAZIONE PER SCRUTINIO SEGRETO
ESITO DELLA VOTAZIONE
Presenti: 23
Votanti: 23
Favorevoli: 19
Contrari: 4
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK