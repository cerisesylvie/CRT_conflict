Consiglio Regionale della Valle d'Aosta - Oggetto del Consiglio n. 307 del 18 dicembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
Bonifica, miglioramenti e riordino fondiario
Precedente
Successivo
Resoconto integrale del dibattito dell'aula
Oggetto del Consiglio n. 307 del 18 dicembre 2003 - Resoconto
OGGETTO N. 307/XII - Procedure di evasione delle domande di
autorizzazione alla ricomposizione fondiaria. (Interpellanza)
Interpellanza
Venuti a conoscenza che, presso il preposto del Servizio
Produzioni Agricole e Riordino Fondiario dell'Assessorato
all'agricoltura, risorse naturali e protezione civile, giacciono
numerose domande in attesa di autorizzazione inerenti alla
ricomposizione fondiaria; nonché un centinaio di domande in attesa
di rimborso per spese già sostenute per atto notarile e varie
conseguenti a autorizzazioni già precedentemente ottenute;
i sottoscritti Consiglieri regionali
Interpellano
l'Assessore competente per sapere:
1) qual'è il numero delle domande di autorizzazione alla
ricomposizione fondiaria giacenti ed in attesa di risposta;
2) quante sono le domande giacenti presso l'ufficio preposto
in attesa di rimborso, conseguenti a autorizzazioni alla stipula di
atto notarile;
3) qual è il motivo che le domande sopra menzionate non hanno
ancora avuto risposta;
4) quali sono i provvedimenti che l'Assessore e/o la Giunta
regionale intendono adottare per risolvere tale anomala
situazione.
F.to: Stacchetti - Comé
Presidente - La parola al Consigliere Stacchetti.
Stacchetti (SA) - Il documento di programmazione sullo sviluppo
rurale della nostra regione per il periodo 2000-2006, dopo un
grosso impegno tecnico e politico di stesura e di mediazione con
gli organi della CE, è stato approvato dal Consiglio regionale nel
2001 con deliberazione n. 1807. La deliberazione citata ha
autorizzato la Giunta regionale ad adottare le disposizioni
attuative delle singole misure contenute nel piano. Fra le misure
del piano troviamo anche la misura "I A 4" con l'azione "I A 4.1"
relativa alla ricomposizione fondiaria che è di grande importanza
per il futuro della nostra agricoltura.
I proprietari di terreni agricoli, sia in forma privata che in
forma associata, hanno presentato numerose domande di
autorizzazione alla ricomposizione fondiaria e di rimborso delle
spese a tale scopo sostenute. Dopo un breve e necessario periodo di
assestamento gli addetti del servizio competente hanno istruito con
serietà e professionalità le domande e, devo dire, con
tempestività: in 15 giorni si ricevevano le risposte. Da qualche
mese, però, qualcosa è successo, tanto che, sia le domande
presentate per l'autorizzazione alla ricomposizione, sia quelle per
il rimborso delle spese sostenute per atti notarili e spese
tecniche, non hanno più avuto risposta.
La responsabile del servizio, personalmente più volte
interpellata, ha riferito con grandissimo disagio di non essere più
in grado di dare risposte, non perché improvvisamente la sua
professionalità e disponibilità siano svanite, ma perché - così ho
voluto capire - sono intervenute disposizioni dei superiori che
hanno creato tale anomala e spiacevole situazione.
I proprietari dei terreni agricoli, le associazioni degli
agricoltori e i liberi professionisti che operano nel settore hanno
la necessità di avere risposte chiare in tempi ragionevoli alle
domande contenute nell'interpellanza. In particolare, hanno la
necessità di sapere come e chi ha diritto di percepire il
contributo regionale per le spese di permuta e/o compravendita di
terreni agricoli. Vorremmo conoscere quali sono le risposte
dell'Assessore e quali orientamenti intenda adottare per il
futuro.
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - Risponderò puntualmente alle 4 domande poste
dall'interpellanza.
Il numero delle domande di autorizzazione alla ricomposizione
fondiaria presentate da persone singole, quindi senza considerare
quelle comprese nei riordini fondiari complessive dei consorzi,
sono 29, mentre quelle indicate al 2° punto, come in attesa di
rimborso conseguenti ad autorizzazione di stipula di atto notarile,
sono 96. L'insieme delle domande sopra menzionate non ha
temporaneamente avuto risposta, ed è la 3° domanda, a causa di una
verifica che il coordinatore, al quale fa capo anche nel nuovo
assetto l'anagrafe regionale dell'azienda agricola, legge regionale
n. 17/2003, ha ritenuto di dover verificare l'insieme dei
requisiti: beneficiari, destinazione delle particelle oggetto di
accorpamento, interesse agronomico aziendale delle superfici, per
rendere il tutto coerente con il resto degli interventi del piano
di sviluppo rurale, approvato dalla CE.
La Giunta regionale - vengo così a rispondere all'ultimo punto-,
oltre a sollecitare gli esiti della revisione in atto, non ha
alcuna competenza in merito; questa fa capo esclusivamente al
dirigente, il quale agisce in applicazione, seguendo le procedure
di legge e dispone con provvedimento dirigenziale.
Consigliere Stacchetti, non mi pare che l'approfondire dossiers
aperti riguardo alla possibilità o meno di liquidare delle somme
della pubblica amministrazione, possano essere considerate "anomale
e spiacevoli" disposizioni; anzi, direi che va a merito dei
dirigenti competenti se vogliono verificare se tutti coloro che
hanno presentato istanza hanno diritto all'applicazione della
misura prevista dal piano di sviluppo rurale!
Ripeto, è un dovere precipuo del pubblico dipendente comportarsi
in questo modo e devo dargliene atto a tutti gli effetti. Da parte
mia, assicuro che l'argomento è all'ordine del giorno e altresì che
non vi è ombra di dubbio che gli imprenditori agricoli saranno
sicuramente rimborsati, là dove le domande presentate rispettino le
procedure previste dal piano di sviluppo rurale.
Si dà atto che dalle ore 18,54 presiede il Presidente
Perron.
Président - La parole au Conseiller Stacchetti.
Stacchetti (SA) - Ringrazio l'Assessore, anche se non sono
soddisfatto, perché non ha dato le risposte che aspettavo in modo
particolare, e cioè chi ha diritto e chi non può avere diritto a
questi rimborsi. Sono d'accordo sul fatto dei controlli e delle
ispezioni; però, quando una persona si presenta in un ufficio deve
poter poi uscire da questo e sapere cosa può fare, se può
presentare una domanda oppure no, chi ha diritto e chi non ha
diritto! Se poi vi sono delle modifiche di indirizzi, questi vanno
pubblicati, bisogna informarne soprattutto le categorie
interessate!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK