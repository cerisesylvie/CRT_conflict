Consiglio Regionale della Valle d'Aosta - Oggetto del Consiglio n. 3182 del 21 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3182 del 21 dicembre 2007 - Resoconto
OGGETTO N. 3182/XII - Approvazione di risoluzione:
"Iniziative per l'istituzione della Giornata internazionale contro
l'omofobia".
Risoluzione
Considerato che:
· in diverse nazioni del mondo gli atti omosessuali sono
condannati dalla legge come atti criminali, con pene che arrivano
anche alla morte, oppure sono oggetto di persecuzione;
· una cultura diffusa ancora oggi anche in Italia spinge a
considerare le persone omosessuali e transessuali come perverse o
malate, rendendole spesso oggetto di scherno e
discriminazione;
· a causa di questa cultura omofobica, molte persone con
orientamento sessuale diverso dalla maggioranza tendono a
nascondersi e spesso rinunciano, per paura di essere scoperti, al
diritto di denunciare maltrattamenti, percosse, furti o
ricatti;
· sempre a causa di questo clima molti giovani omosessuali
non riescono ad accettare la propria diversità, si considerano
"sbagliati", in alcuni casi sviluppano problemi psicologici seri
fino ad arrivare al suicidio;
· il 17 maggio 1990 l'Assemblea generale dell'Organizzazione
Mondiale della Sanità (OMS) eliminava l'omosessualità dalla lista
delle malattie mentali intendendo così mettere fine a più di un
secolo di omofobia medica;
Il Consiglio regionale
Aderisce
all'iniziativa internazionale per l'istituzione di una
Giornata internazionale contro l'omofobia (International Day
Against Homophobia) da celebrarsi il 17 maggio di ogni anno nella
ricorrenza della cancellazione, il 17 maggio 1990,
dell'omosessualità dalla lista delle malattie mentali da parte
dell'Organizzazione Mondiale della Sanità;
Promuove
anche in coordinamento con le associazioni e gli organismi
operanti nel settore, iniziative volte a sensibilizzare l'opinione
pubblica a una cultura delle differenze e alla condanna di una
mentalità omofobica, intervenendo, in collaborazione con gli
organismi istituzionali di competenza, anche e soprattutto nelle
scuole che hanno il dovere di formare i giovani perché
contribuiscano a costruire un mondo rispettoso dei diritti di
ciascuno;
Invita
il Parlamento italiano a promuovere un riconoscimento
ufficiale della Giornata contro l'omofobia.
F.to: Lattanzi - Vicquéry - Bortot - Sandri - Ferraris - Comé
- Lavoyer
Presidente
- La parola al Consigliere Frassy.
Frassy (CdL)
- Penso che questa risoluzione sia quanto
meno strana, perché non ho mai visto iscrivere in via d'urgenza una
risoluzione e poi non capire di chi sia la paternità della stessa e
non capire per quale motivo non venga illustrata dai proponenti. Vi
è una serie di firme, qualcuno sostiene che queste firme
rappresentano tutti i gruppi politici presenti in aula, non lo so.
L'argomento è uno di quelli sui quali difficilmente si può definire
una linea politica o un'azione amministrativa, è uno di quegli
argomenti che toccano nell'intimo la sensibilità di ognuno di noi
ed è prassi e costume nel nostro gruppo, che si chiama "La Casa
delle Libertà", che su argomenti di tipo etico sia data prevalenza
alla libertà di coscienza e di pensiero di ognuno di noi. Il nostro
gruppo di conseguenza non prende una posizione politica su questo,
ma lascia ai componenti del gruppo la possibilità di esprimersi in
base ai propri convincimenti e c'è chi nel nostro gruppo lo ha
fatto con convinzione - mi riferisco al collega Lattanzi - che ha
sottoscritto tale documento su convincimento che lo stesso fosse un
documento serio che qualcuno potesse illustrare in quest'aula.
Rimango perplesso sul fatto che, nascondendosi dietro il gioco
delle firme, nascondendosi dietro l'unanimità dei gruppi, non vi
sia più nessuno nel momento della discussione che rivendichi la
paternità del documento. È prassi di correttezza politica che la
discussione venga aperta dai proponenti gli atti amministrativi,
politici, legislativi, di indirizzo; è la prima volta che in
Consiglio regionale si trova iscritto in via d'urgenza un documento
e non trovi nessuno che si alzi per spiegarne le ragioni
dell'urgenza, la sostanza e il contenuto del documento. Vedete su
questa vicenda ci sarebbero da dire tante cose che difficilmente
potrebbero essere esaurite nei 10 minuti che il Regolamento mette a
disposizione delle risoluzioni iscritte in via d'urgenza.
Normalmente sono sempre un po' diffidente nei confronti di quelle
iniziative che non sono per qualcosa, ma sono contro qualcosa e,
anche se è giusto essere contro la violenza o contro degli aspetti
negativi, spesso è più bello trovare la formula positiva per
esprimere il favore nei confronti di qualcosa, piuttosto che la
contrarietà nei confronti del suo opposto. Solo a livello di
premessa del documento vorrei capire chi è che promuove tale
iniziativa, che qui viene definita internazionale, perché
un'iniziativa internazionale è tale nella misura in cui c'è un
organismo internazionale che la sostiene. Il fatto di impegnare
questo Consiglio ad aderire all'iniziativa internazionale per
l'istituzione della "Giornata internazionale contro l'omofobia"...
ci piacerebbe che qualcuno ci spiegasse quale tipo di associazione
sta promuovendo questo tipo di giornata internazionale. È vero che
una giornata internazionale ormai non si nega più a nessuno; di
conseguenza, essendo ben 365 giorni, abbiamo l'imbarazzo di andare
a sceglierci il giorno a cui dedicare questa celebrazione.
Omosessualità o sessualità: forse sarebbe più corretto parlare
di sessualità, perché, nel momento in cui si parla di
omosessualità, forse si discrimina, perché si dà una visione di
parte della sessualità. Personalmente allora avanzo dei dubbi
rispetto a tale impostazione, perché, se vogliamo parlare di
sessualità, penso che, anche se questa non è la sede più deputata a
parlarne, si possa aprire un dibattito a 360 gradi; se invece si
vuole parlare di omosessualità e si vuole ribadire quello che l'OMS
il 17 maggio 1990 ha accertato, ossia che non sia una malattia
mentale... penso sia pacifico, Assessore Fosson, che sia così,
siamo nel 2007, sono 17 anni che questo fatto è stato accertato...
se invece vogliamo dire che non esiste una regola di normalità e
che ogni diversità deve essere disconosciuta nella sua diversità
per diventare omologazione alla normalità, attenzione: normalità ad
un concetto, anormalità è ciò che per la maggior parte della gente
è giusto, normale effettuare, allora mi domando se non sia forse
esagerato ipotizzare l'adesione ad una giornata che nulla aggiunge
rispetto ad un problema serio di modelli che si vogliono creare
nella nostra società. Oggi purtroppo aleggia, in nome di quel
permissivismo, di quel buonismo, di quella tolleranza, il
convincimento che tutti possono fare tutto e che si possa fare
tutto dappertutto, invece riteniamo che non si possa fare tutto
dappertutto, perché ci sono dei principi etici e morali che danno
giustamente forza a determinati valori piuttosto che ad altri. Non
riteniamo pertanto, per voler esemplificare, che nelle scuole si
debba insegnare un modello che riteniamo essere un modello che
possa appartenere alla natura personale dell'individuo e non possa
diventare un modello da mettere in cattedra. Riteniamo che fra il
tutelare la propria attitudine sessuale e il dover per forza di
cose ostentare la propria attitudine sessuale vi siano grandi
differenze e le differenze penso che passino attraverso la
sensibilità che ogni individuo e la natura che ogni individuo vive,
invece mi sembra che questo documento alla fine, nella parte
importante che dice:
"promuove"
... cosa promuove il
Consiglio regionale?
"Promuove anche in coordinamento con le
associazioni e gli organismi operanti nel settore, iniziative volte
a sensibilizzare l'opinione pubblica a una cultura delle
differenze... anche e soprattutto nelle scuole..."
. Il rispetto
dei diritti penso che vada insegnato non solo per il rispetto
dell'omosessualità, il rispetto dei diritti, il rispetto dei
doveri, l'affermazione di certi valori fa parte di quella
formazione che la scuola deve dare ai nostri ragazzi. L'educazione
deve essere sessuale, l'educazione non deve essere al rispetto
dell'omosessuale, l'educazione deve essere al rispetto della
sessualità. Qui faccio solo un accenno perché probabilmente ci sarà
chi ne parlerà del nostro gruppo, ma la violenza sui minori, la
violenza sulle donne non fa parte di una sessualità che va educata?
Riteniamo allora che il problema principale sia quello di creare
una cultura a tutela dell'omosessualità e basta? È questo il senso
del documento? Se il senso del documento è questo, reputiamo che
sia sicuramente molto riduttivo. È poi curioso che questo documento
venga presentato all'ultimo minuto con iscrizione in via d'urgenza,
non consentendo, perché questo era l'intendimento evidente di chi
lo ha scritto - anche se non abbiamo capito dalle tante mani che lo
hanno firmato chi lo abbia scritto -, di discuterlo, perché penso
che su un argomento di questo genere vada fatto un confronto
perché, una volta che il Consiglio dovesse approvare tale
documento, mi domando con quale modalità pratica ne verrebbe data
attuazione. Su questo è bene uscire dagli imbarazzi più che
politici, penso personali di ognuno di noi, e confrontarci per
capire se tale documento non sia riduttivo e non meriti
un'attenzione di tipo emendativo che porti a dare maggiore
sensibilità dell'istituzione Regione Valle d'Aosta nei confronti
dei tanti problemi della sessualità in generale e della tutela di
una sessualità sana.
Presidente
- La parola al Consigliere Ottoz.
Ottoz (CdL)
- So perché questo documento non ha
paternità: perché in realtà si tratta di una maternità ed è chiaro
che non bisogna fare confusione fra la paternità e la maternità,
salvo in logiche che lo stesso Governo di Roma fa fatica a far
passare e lo abbiamo visto sia al tempo della questione dei "Dico",
"Pacs", come cavolo si chiamano e in questi giorni, dove il decreto
sulla sicurezza è stato ritirato proprio per una questione di
stretta attinenza con il tema proposto da questa risoluzione.
Siccome non c'è paternità, ma c'è una maternità, mi consentirete
nell'ambito del Consiglio di dire che questa risoluzione l'ha
scritta la collega Viérin Adriana, che dirà che non è vero, ma
tutti sanno che è così e lo diciamo perché lei deve far bella
figura, a costo zero, nel senso che deve porre domande a risposta
obbligata. Ci sono quiz a risposta multipla e quiz a risposta
obbligata. Questo è un quiz a risposta obbligata, tipo: "ritiene
lei di essere più cretino del resto del mondo?" e come fa uno a
dire: "sì", per cui uno dice: "no", perché, se dice "sì", nasce un
problema, salvo che non sia schizofrenico o abbia una personalità
multipla... La collega Viérin ieri ci ha deliziato con un
comportamento per ben 2 volte del tipo: "io su questa cosa voterei
contro il Governo ma, siccome c'è il voto segreto, non partecipo al
voto", come dire: "perché non vorrei poi che si pensasse che ho
votato a favore se il voto è segreto, perché vorrei proprio votare
contro o astenermi per far vedere che non sono d'accordo su queste
cose e sul disciplinare del Casinò, però non partecipo al voto
perché non si pensi che sono anche a favore"! Adesso non solo più
non partecipa al voto, ma non partecipa neanche alla discussione
del suo documento, che lei stessa ha presentato e per sottoscrivere
il quale ha fatto il giro di tutta l'aula e il documento di colpo è
diventato come le orfanelle, allora avremmo dovuto vederlo forse
ieri nel disciplinare dove le orfanelle hanno altri significati. A
parte che una regola di buona educazione e buona sensibilità e
rispetto degli altri - forse non in politica - imporrebbe di non
chiedere mai a qualcuno delle cose alle quali non può rispondere:
"no", perché lo si mette in difficoltà.
Vi è un passo di un libro che ho citato forse in altra
occasione: "Trilogia della fondazione" di Isaac Asimov, dove degli
anziani escono da una riunione politica agli angoli della galassia
dove il cielo è diverso dal nostro e parlando dicono: "non ho
capito cosa ha detto alla fine l'oratore", un loro amico spiega: "è
molto semplice, tu devi applicare l'analisi sintattica di Seldon,
togli tutte le contraddizioni, poi togli tutto quello che non
avrebbe dovuto dire dato il ruolo che ricopre, togli tutte le cose
politicamente corrette e rimane o "sì", o "no", ha detto "no"". Non
so se l'esempio è chiaro. Questa è la risoluzione che vuole "fare
lo sgambetto" a tutti dicendo: "questa è una roba politicamente
corretta, voglio vedere se hai il coraggio di dire il contrario di
quello che ti voglio far dire".
Vi è poi questa mania di occuparsi - non solo la Regione, ma
anche il Comune di Aosta ed altri - delle questioni dell'universo
mondo, anziché occuparsi delle questioni che istituzionalmente
dovrebbero interessare la Comunità locale che si amministra.
Ovviamente potremmo in ogni Consiglio portare una risoluzione di
questo genere, ossia se ci impegniamo tutti e 35, ognuno di noi
potrebbe studiarsi ad ogni Consiglio una roba in cui gli altri
voglio vedere come fanno a dire "no" e passeremmo il tempo a
discutere di tali cose. Per questo motivo, primo, perché la
mancanza di coraggio della collega Viérin, che non illustra neanche
il suo documento...
(interruzione del Consigliere Vicquéry, fuori
microfono)
... va bene, lo ha fatto il Consigliere Bortot, ma da noi è
venuta la collega... allora diciamo che non lo ha fatto la collega
Viérin, ma lo ha fatto la collega Bortot... e perché non lo dici,
che sei il Capogruppo e lo hai firmato?
Frassy
(fuori microfono)
- ... allora
intervieni!
Presidente
- ... colleghi, per cortesia, volete lasciare
il collega Ottoz terminare?
Ottoz (CdL)
- ... avrei voluto fare un intervento
provocatorio chiedendo la "Settimana delle libertà sessuali" con la
"Giornata contro i nemici della masturbazione" e la "Giornata
contro i nemici della necrofilia" e la "Giornata contro i nemici
dell'ammucchiata"... mi sembra che di nemici dei comportamenti
sessuali che, fra l'altro, sono deviati fino al punto in cui non
entrano nella cultura comune, ricordo... perché fra 20 anni ci
saranno altri comportamenti che saranno più sanzionabili, non dico
quali e non mi interessa e non voglio fare riferimenti antichi,
medioevali o moderni, ma ritengo che il sottoporre a delle persone
all'ultimo momento, con il giochetto che il 31 dicembre scade
l'anno, senza averlo detto alla Conferenza dei Capigruppo a suo
tempo, ponendo delle questioni sulle quali si mette in imbarazzo la
gente a rispondere "no" sia una violenza esercitata nei confronti
di chi deve votare, una violenza politica. Siccome la collega
Viérin ieri per 2 volte, con un discorso arzigogolato, ha spiegato
perché non votava, le voglio dimostrare che, al di là dei
comportamenti personali, siccome traggo dal documento il
significato finale, se si è favore o no di una violenza esercitata
sulla libertà di persone, voterò questo documento fermo restando
che depreco e stigmatizzo pesantemente queste belle figure a costo
zero fatte in ogni Consiglio su tematiche assolutamente
inconsistenti per l'amministrazione della nostra Regione e che
mettono in difficoltà l'aula solo per prendere voti fuori poiché
siamo prima delle elezioni! La Signora Viérin o il Signor Bortot
ritengono che nel loro bacino di utenza elettorale o politica vi
siano categorie che non vanno dimenticate, che non ce ne
ammaniscano una ad ogni Consiglio! E, siccome però ognuno ha la sua
sensibilità personale sui singoli temi, voteremo secondo la nostra
libertà di coscienza e io faccio violenza su me stesso a votare a
favore, perché sono a favore, ma non di questo metodo schifoso di
fare le cose!
Si dà atto che il Vicepresidente Lanièce esce dall'aula e non
partecipa alla votazione.
Presidente
- Altri colleghi sulla risoluzione? Posso
metterla in votazione?
La parola al Consigliere Ottoz.
Ottoz (CdL)
- Faccio una dichiarazione di voto:
favorevole, solo per stigmatizzare ulteriormente il fatto che
nessuno di quelli che hanno presentato il documento ha il coraggio
di alzarsi e parlare a favore!
Presidente
- La parola al Consigliere Sandri.
Sandri (PD)
- Devo dire che avevo espresso alla collega
Viérin delle perplessità sull'utilità di questa risoluzione, perché
pensavo che il problema dell'omofobia fosse ampiamente risolto.
Devo chiedere venia alla collega, perché questa mattina abbiamo
avuto la dimostrazione che è un problema su cui bisogna ancora
lavorare molto, su cui la Destra deve ancora fare dei grossi passi
in avanti, forse non solo la Destra, ma anche qualcun altro per cui
ritengo ancora più convintamente che su questo tema una riflessione
tutti la dobbiamo fare. È una riflessione che ci ha messo 43 anni
ad essere fatta dalle Nazioni Unite, penso che abbiamo tempo per
permettere ai colleghi del Centro-Destra di farla con calma e di
acquisire quella maturità politica che tutti ci aspettiamo da
loro.
Presidente
- La parola al Consigliere Vicquéry.
Vicquéry (UV)
- Essendo stato provocato dal collega
Ottoz, intervengo brevemente per dire 2 cose. È prassi costante di
tale Consiglio non solo in questa, ma anche nelle passate
legislature l'iscrizione di ordini del giorno e di risoluzioni
d'urgenza, lo prevede anche il Regolamento consiliare. Se vogliamo
modificare questa prassi e questo Regolamento, è compito nostro e
possiamo farlo, nessun problema. Potrei citare documenti che sono
stati presentati da ognuna delle forze politiche presenti in
quest'aula in via d'urgenza, compreso il gruppo "La Casa delle
Libertà", è sufficiente chiedere i documenti alla Segreteria del
Consiglio per dimostrare che tutti noi abbiamo presentato
risoluzioni e ordini del giorno d'urgenza senza per questo tacciare
nessuno di noi di clientelismo o quant'altro. Qui di clientelismo
non c'è nulla, ho aderito a questa firma in quanto ex Assessore
alla sanità, perché il problema è stato preso in carico dall'OMS.
Ricordo a beneficio di coloro che ci ascoltano - non sicuramente a
beneficio di coloro che sono seduti attorno a questo tavolo, che
conoscono benissimo la materia - che il dizionario italiano dice
che l'omofobia ha 2 significati:
"avversione nei confronti degli
omosessuali..."
- che mi pare essere al centro dell'attenzione
-
"... timore ossessivo di scoprirsi omosessuali"
, che non è
una malattia, è recentissimo il suicidio di un ragazzo per
vergogna. Io no credo che qualcuno metta in dubbio l'asetticità di
questo documento: è un documento neutro, si può votare o no, ma si
sappia che qui non stiamo parlando di coppie di fatto, nè di
omosessuali, stiamo parlando di salute.
(interruzione del Vicepresidente Tibaldi, fuori
microfono)
Presidente
- Per cortesia, collega Tibaldi, avrà il
microfono a disposizione.
La parola al Consigliere Fiou.
Fiou (PPD-VDA)
- Ringrazio chi ha preparato e ci ha
sottoposto questa risoluzione che si fa carico di una giusta
indignazione nei confronti della continua violenza che riguarda
persone che vivono sensibilità diverse dalla nostra, senza però che
tali persone abbiano un impatto negativo sul resto della Comunità,
questo va sottolineato. È vero che vi sono anche rischi che
qualcuno utilizzi queste occasioni per un po' di protagonismo, ma
credo che i temi che stiamo affrontando hanno un'importanza tale
rispetto alla piccolezza di queste accentuazioni che ritengo
veramente fuori luogo che qualcuno utilizzi tali motivazioni per
sottovalutare la sostanza dei problemi in discussione. Voterò con
molta convinzione la risoluzione e con altrettanta convinzione
discuterò e voterò risoluzioni che si facciano carico di tanti
altri problemi analoghi di soprusi o anche di permanere di
abitudini, pensieri... che hanno rappresentato violenza rispetto a
persone della nostra Comunità.
Presidente
- La parola al Consigliere Lattanzi.
Lattanzi (CdL)
- Il motivo per cui ho sottoscritto questo
invito al Consiglio regionale è molto semplice: intanto perché sono
un liberale convinto, quindi credo sia giusto aderire alle
discriminazioni nei confronti degli omosessuali, ma anche delle
donne, abbiamo firmato anche risoluzioni che andavano a difesa di
alcuni diritti fondamentali dell'essere umano, poi perché su questo
tema le strumentalizzazioni soprattutto della Sinistra sono sempre
state molto pesanti. Una delle argomentazioni che mi ha convinto
non ad aderire allo strumento, sul quale non ho nessuna
convinzione, come ho detto anche alla collega Viérin, io sullo
strumento della "Giornata contro le omofobie" non credo perché so
che verrà strumentalizzato dalla Sinistra, è che è ora di finirla
che certi argomenti come i diritti fondamentali dell'uomo,
l'ecologia, la salvaguardia del pianeta, la difesa dei più deboli
siano strumentalizzati solo da una parte politica! La mia firma va
nella direzione di dire che certi argomenti non sono di Destra o di
Sinistra, sono di tutti! Spero che la Sinistra, che vedo che sta
annuendo, sia d'accordo con noi a sottoscrivere risoluzioni che
vanno a condannare alcuni Paesi, alcune religioni che della
discriminazione ne fanno un fondamento; fra un po' presenteremo
delle risoluzioni contro i comportamenti degli islamici radicali
nel mondo che tagliano le teste per il solo modo di pensare
diverso! Sono quindi d'accordo con i miei colleghi che presenteremo
delle risoluzioni sui diritti fondamentali dell'uomo, delle donne,
dei bambini, dei più deboli, degli anziani, di tutte le categorie
discriminate, che sono diritti dell'uomo. Questo è il motivo della
mia firma, non sono assolutamente convinto della necessità di una
giornata per riconoscere questa cosa, ma su tali diritti è ora di
finirla di fare strumentalizzazioni; sono un bene e un valore di
libertà di tutti i Paesi e di tutti gli uomini del mondo!
Presidente
- La parola alla Consigliera Charles
Teresa.
Charles (UV)
- Je ne voulais même pas prendre la parole,
puisqu'il s'agit surtout d'un problème de conscience, on peut avoir
parfois des nuances un peu différentes les uns des autres. Je vois
que dans ce Conseil on parle parfois de principes, de modes,
d'intérêt public, d'intérêt privé, c'est-à-dire les arguments sont
très vastes et moi je voudrais souligner qu'il y a un point
important dans cette résolution qui est l'égalité des chances, qui
vaut justement pour tout le monde. Aussi, quand on parle d'égalité
des chances pour les femmes, moi normalement je le refuse, puisque
l'égalité des chances doit exister pour toutes les personnes! Alors
moi je dis parfois... même en plaisantant en Commission je disais:
il y a même entre les Conseillers... il n'y a pas l'égalité des
chances, parce que Squarzino prend beaucoup plus souvent la parole
et on l'écoute plus parce qu'elle parfois se démène davantage,
n'est-ce pas? et donc elle veut se faire entendre à tout prix et
cela signifie qu'il n'existe pas vraiment, même pas dans ce
Conseil, l'égalité des chances. Ce que j'aime dans cette résolution
c'est qu'on parle d'égalité des chances, dont on devrait tenir
compte, mais c'est que parfois nous suivons un peu trop les modes,
c'est-à-dire que nous allumons les phares sur un détail et nous
n'allumons pas les phares sur le général. J'ai été précédée un peu
par M. Lattanzi qui dit: "on peut parler d'égalité des chances
toutes les fois sur tous les arguments" et alors moi je me dis
aussi: "ne soyons pas bornés seulement à voir ce dont les journaux
parlent". Je l'ai dit le jour du "Prix de la femme", par exemple on
parlait tellement de ces moines de Birmanie et maintenant on n'en
parle plus, mais qu'est-ce qu'il arrive à ces jeunes maintenant!
Sont-ils dans les prisons? Quand ils faisaient les cortèges, tout
le monde était là à parler d'eux et maintenant tout le monde les
oublie parce que les journaux n'en parlent pas; alors c'est des
modes peut-être et il ne faut pas suivre les modes. C'est cela que
je veux souligner et je me suis abstenue au moment de l'inscription
parce que je n'ai pas aimé la méthode, donc je me suis abstenue,
maintenant naturellement je voterai en faveur, parce que le
principe est juste, mais essayons d'ouvrir nos vues car parfois
nous allons sur le particulier et nous ne tenons pas compte du
général et alors on est un peu sectoriel. Ouvrons-nous, voilà,
avant la Noël on peut bien le dire.
Presidente
- La parola al Consigliere Comé.
Comé (SA)
- Anch'io volevo intervenire per dare una
motivazione alla firma che ho posto su questa risoluzione e devo
dire che il pensiero del Consigliere Lattanzi è il pensiero che mi
ha spinto a mettere la firma su tale documento, perché ritengo che,
spesso qui, in questa aula, abbiamo presentato delle risoluzioni
dove venivano richiesti, a gran voce, i diritti degli uomini, delle
donne, anche se il più delle volte siamo stati spinti più dalle
notizie dei giornali, mentre per altri drammi che molti giovani
uomini e donne vivono nel mondo, ma che non vengono riportati dai
giornali, vi è da parte nostra la tendenza a dimenticarli. Ho posto
la mia firma sulla risoluzione proprio nella logica di dare
l'assenso alla sottoscrizione per i diritti degli uomini
indistintamente.
Presidente
- La parola al Consigliere Ottoz.
Ottoz (CdL)
- Solo per chiedere di riunirci 5 minuti per
una proposta di emendamento al documento.
Presidente
- Lei chiede una sospensione? Il Consiglio è
sospeso 5 minuti.
Si dà atto che la seduta è sospesa dalle ore 11,13 alle ore
11,38.
Presidente
- Riprendiamo i lavori. Sono stati depositati
alla Presidenza alcuni emendamenti che vorrei riassumervi, mi pare
che su di essi vi fosse l'unanimità... il collega Frassy fa cenno
di no. La proposta, a firma dei Consiglieri Ottoz e Squarzino
Secondina, modifica il testo in questo modo:
"Considerato che:
in diverse nazioni integraliste del mondo..."
, ossia viene
aggiunta la parola
"integraliste"
; tutta la parte successiva
è come avete nel testo;
"Il Consiglio regionale aderisce ad una
futura iniziativa internazionale..."
, ossia viene aggiunta la
dizione:
"ad una futura"
; la parte
"Promuove"
resta
uguale salvo arrivati a
"competenza"
togliere le parole da
"anche"
a
"i giovani"
, diventa quindi:
"... in
collaborazione con gli organismi istituzionali di competenza,
affinché contribuiscano a costruire un mondo rispettoso dei diritti
di ciascuno"
; la parte
"Invita"
viene cambiata in:
"il Parlamento italiano a promuovere un riconoscimento ufficiale
di una futura Giornata contro l'omofobia"
, ossia viene aggiunta
la dizione:
"di una futura".
La parola al Consigliere Sandri.
Sandri (PD)
- Ero rimasto ad un accordo che prevedeva di
aggiungere la parola
"integraliste"
:
"diverse nazioni
integraliste"
; sulla parte impegnativa del Consiglio regionale
le modifiche che sono state fatte, in particolare quella di
togliere l'importanza di un'azione educatrice a livello della
scuola, non mi trovano d'accordo. Ritengo questo un tentativo... da
momento di difficoltà del Consiglio regionale a trovare delle
logiche politiche corrette e che tale tipo di risoluzione sia stata
snaturata per tentare di "ricucire" una frattura con il gruppo "La
Casa delle Libertà"; la voterò con lo stesso spirito con cui ieri
la collega Viérin ha votato il disciplinare: per disciplina di
partito, per buon vivere, ma trovo che questo comportamento non sia
stato corretto nei confronti di coloro che avevano firmato la
risoluzione.
Presidente
- La parola al Consigliere Frassy.
Frassy (CdL)
- Abbiamo partecipato volentieri alla
sospensione dei lavori per cercare di capire qual era la filosofia
che stava dietro a questo documento. Personalmente ritengo che il
nuovo testo come è stato ridefinito sia un testo migliorato
rispetto al testo sottoscritto e presentato in aula; reputo però
che sia un testo che non faccia chiarezza rispetto ad alcuni altri
problemi concreti e propongo degli emendamenti sottoscritti assieme
al collega Tibaldi che tendono a chiarire alcuni aspetti. Il primo
aspetto è che di integrale forse... senza bisogno di specifica, se
parliamo di auto, c'è la trazione; se parliamo di alimenti, vi sono
quelli che hanno le fibre vegetali; se parliamo invece di
"nazioni integraliste"
, diventa difficile capire di cosa
parliamo. Visto che dobbiamo votare qualcosa sapendo cosa abbiamo
votato, proponiamo un emendamento che aggiunga dopo
"diverse
nazioni del mondo"
:
"in particolare nei paesi islamici"
,
di conseguenza così suonerebbe il primo capoverso:
"in diverse
nazioni del mondo, in particolare nei paesi islamici, gli atti
omosessuali sono condannati dalla legge come atti
criminali..."
. Penso che le cronache di questi giorni abbiano
evidenziato come in quei Paesi per legge l'omosessualità è reato,
di conseguenza è evidente che tale condanna deve essere forte e
chiara non solo nei confronti della discriminazione che spesso è
frutto di comportamenti individuali, ma soprattutto nei confronti
di quelle Nazioni che nel loro "corpus" legislativo inseriscono la
previsione di pene che arrivano alla morte per comportamenti
sessuali; riteniamo che sia un atto di chiarezza dovuto. Cercando
di venire incontro alle diverse sensibilità dei 35 Consiglieri, io
e il collega Tibaldi presentiamo un secondo emendamento in
subordine al primo che omettendo una parola che può creare qualche
imbarazzo nei confronti soprattutto dei colleghi della Sinistra...
proponiamo di sostituire in questo modo:
"in particolare nelle
teocrazie integraliste"
, sul presupposto che il riferimento non
è più sull'Islam, ma è su quei Governi che uniscono il potere
temporale rispetto al potere spirituale e che è tipico dei Paesi
islamici, ma per un senso di "agrément" politico nei confronti dei
colleghi della Sinistra usiamo un'espressione più neutra.
Avevamo domandato senza ottenere risposta... e dobbiamo
ringraziare il collega Bortot che dopo molte insistenze ha dato
risposta... che l'iniziativa internazionale a cui si fa riferimento
è un'iniziativa in itinere, tanto che, andando a fare una verifica
su uno dei motori di ricerca più noti: "Google", abbiamo visto che
di questo "International day against homophobia" non esiste
nulla...
(interruzione di alcuni Consiglieri, fuori microfono)
... abbiamo appreso dal collega Bortot che tale iniziativa
internazionale è promossa dalle associazioni "gay", di conseguenza
riteniamo sia corretto che il documento abbia una sua completezza
di informazione, perché aderire ad un'iniziativa internazionale che
non ha paternità o maternità diventa un'adesione fatua.
Nell'emendamento che presentiamo si prevede che dopo le parole
"all'iniziativa internazionale"
venga precisato:
"promossa dalle associazioni gay"
. Questi sono i 3
emendamenti.
Presidente
- Sono stati presentati 3 emendamenti dai
Consiglieri Frassy e Tibaldi sul nuovo testo presentato dai
colleghi Ottoz e Squarzino Secondina; do lettura del primo
emendamento:
Emendamento
Al primo capoverso dopo "diverse nazioni del mondo"
aggiungere: "in particolare nei paesi islamici".
Lo pongo in votazione:
Consiglieri presenti: 31
Votanti: 25
Favorevoli: 9
Contrari: 16
Astenuti: 6 (Comé, La Torre, Pastoret, Stacchetti, Viérin
Laurent, Viérin Marco)
Il Consiglio non approva.
Presidente
- Do lettura del secondo emendamento dei
Consiglieri Frassy e Tibaldi:
Emendamento
Al capoverso Aderisce dopo "all'iniziativa internazionale"
aggiungere: "promossa dalle associazioni gay".
Lo pongo in votazione:
Consiglieri presenti: 31
Votanti: 28
Favorevoli: 13
Contrari: 15
Astenuti: 3 (La Torre, Pastoret, Viérin Laurent)
Il Consiglio non approva.
Presidente
- Do lettura del terzo emendamento dei
Consiglieri Frassy e Tibaldi:
Emendamento
Al primo capoverso dopo "diverse nazioni del mondo"
aggiungere: "in particolare nelle teocrazie integraliste".
Lo pongo in votazione:
Consiglieri presenti: 31
Votanti: 24
Favorevoli: 4
Contrari: 20
Astenuti: 7 (Fosson, Isabellon, La Torre, Maquignaz,
Marguerettaz, Pastoret, Viérin Laurent)
Il Consiglio non approva.
Presidente
- Si passa alla votazione del nuovo testo
della risoluzione presentato dai Consiglieri Ottoz e Squarzino
Secondina.
La parola al Consigliere Ottoz.
Ottoz (CdL)
- Qualcuno ha detto in modo brillante che una
medicina è una sostanza che iniettata in un ratto produce una
pubblicazione scientifica, oggi prendiamo atto per l'ennesima volta
che un problema umanitario "iniettato" in un Consiglio regionale
produce una risoluzione. Confermo che voterò a favore perché sono
d'accordo sul principio, come ha detto anche la collega Charles, e
che sono fortemente contrario al metodo che si segue in queste
occasioni.
Presidente
- La parola al Consigliere Sandri.
Sandri (PD)
- Solo per un breve ringraziamento, ringrazio
l'Assessore Cerise che, essendosene andato perché contrario alla
risoluzione, ha impedito che passasse un emendamento del gruppo "La
Casa delle Libertà" supportato da metà della Giunta. Grazie a nome
di tutti i firmatari al collega Cerise.
Presidente
- La parola al Presidente della Regione,
Caveri.
Caveri (UV)
- Fino a prova contraria, trovo scorretto
interpretare, lei non è l'esegeta del pensiero dell'Assessore
Cerise, che è assente per altri impegni, ma trovo scorretto che
qualcuno possa dire cosa pensano gli altri, specie in una materia
nella quale ognuno si esprime come vuole, perché fa parte di quei
pensieri o di quelle idee che attengono alle idee di ciascuno di
noi, quindi ognuno di noi, di fronte a temi come questi, è
libero.
Presidente
- La parola al Consigliere Frassy.
Frassy (CdL)
- Questa risoluzione ha avuto un dibattito
sufficientemente lungo, ma forse non molto approfondito, anche
perché il paradosso di tale risoluzione è che non è stata
illustrata e quelle informazioni aggiuntive che abbiamo reperito le
abbiamo reperite in "camera caritatis" della Conferenza dei
Capigruppo: questo è curioso, su un argomento del genere sarebbe
stato opportuno che vi fosse un confronto aperto. Forse il
confronto non poteva essere aperto, perché molti di voi si
apprestano a votare in buona fede un documento che qualcuno ha
scritto con qualche "arrière-pensées", perché, quando ci si rifiuta
di prendere atto della realtà, quando si vuole condannare la
violenza nei confronti dell'omofobia e non si vuole scrivere in
chiaro che nei Paesi islamici, integralisti, tutti, gli atti
omosessuali sono considerati reati e arrivano ad essere puniti con
la pena di morte, vuol dire che si sta affrontando questa
discussione con una "arrière-pensée" che non fa onore alla materia
che volete millantare di affrontare con serietà! Questa materia
l'avete affrontata in maniera faziosa, in maniera capziosa,
cercando di "violentare" il Consiglio e di dire che in Consiglio
qualcuno non ha la sensibilità di voler garantire i diritti ad
esprimere in maniera libera una propria sessualità. Esprimere in
maniera libera la propria sessualità non vuol dire ostentare la
propria sessualità o marciare al "Gay Pride", o fare della propria
sessualità la bandiera della normalità: ogni sessualità è normale
per chi la pratica, non esiste una sessualità che possa essere
insegnata nelle scuole come sessualità più normale di altre: questo
sarebbe il principio da conseguire, forse non era nelle ragioni di
chi si è dilettato a scrivere tale testo. D'altronde non c'è da
stupirsi se chi scrive questi testi si diletta poi a fare - e
voglio chiudere con un tono ironico - le battaglie contro i piselli
se sono "OGM" e invece ritiene di poter fare altre battaglie su
altri piselli.
Presidente
- Pongo in votazione la risoluzione nel nuovo
testo presentato dai Consiglieri Ottoz e Squarzino Secondina:
Risoluzione
Considerato che:
· in diverse nazioni integraliste del mondo gli atti
omosessuali sono condannati dalla legge come atti criminali, con
pene che arrivano anche alla morte, oppure sono oggetto di
persecuzione;
· una cultura diffusa ancora oggi anche in Italia spinge a
considerare le persone omosessuali e transessuali come perverse o
malate, rendendole spesso oggetto di scherno e
discriminazione;
· a causa di questa cultura omofobica, molte persone con
orientamento sessuale diverso dalla maggioranza tendono a
nascondersi e spesso rinunciano, per paura di essere scoperti, al
diritto di denunciare maltrattamenti, percosse, furti o
ricatti;
· sempre a causa di questo clima molti giovani omosessuali
non riescono ad accettare la propria diversità, si considerano
"sbagliati", in alcuni casi sviluppano problemi psicologici seri
fino ad arrivare al suicidio;
· il 17 maggio 1990 l'Assemblea generale dell'Organizzazione
Mondiale della Sanità (OMS) eliminava l'omosessualità dalla lista
delle malattie mentali intendendo così mettere fine a più di un
secolo di omofobia medica;
Il Consiglio regionale
Aderisce
ad una futura iniziativa internazionale per l'istituzione di
una Giornata internazionale contro l'omofobia (International Day
Against Homophobia) da celebrarsi il 17 maggio di ogni anno nella
ricorrenza della cancellazione, il 17 maggio 1990,
dell'omosessualità dalla lista delle malattie mentali da parte
dell'Organizzazione Mondiale della Sanità;
Promuove
anche in coordinamento con le associazioni e gli organismi
operanti nel settore, iniziative volte a sensibilizzare l'opinione
pubblica a una cultura delle differenze e alla condanna di una
mentalità omofobica, intervenendo, in collaborazione con gli
organismi istituzionali di competenza, affinché contribuiscano a
costruire un mondo rispettoso dei diritti di ciascuno;
Invita
il Parlamento italiano a promuovere un riconoscimento
ufficiale di una futura Giornata contro l'omofobia.
F.to: Ottoz - Squarzino Secondina
Consiglieri presenti: 31
Votanti e favorevoli: 29
Astenuti: 2 (Frassy, Tibaldi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK