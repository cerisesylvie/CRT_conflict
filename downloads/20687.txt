Consiglio Regionale della Valle d'Aosta - Oggetto del Consiglio n. 721 del 14 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 721 del 14 luglio 2004 - Resoconto
OGGETTO N. 721/XII - Destinazione d'uso delle strutture dell'ex
Multibox in Comune di Pollein. (Interrogazione)
Interrogazione
Tenuto conto che gli edifici dell'ex Multibox S.p.A. di
proprietà regionale in Comune di Pollein sono sempre più
fatiscenti;
Rilevato che l'intera area è da tempo inutilizzata e versa in
un evidente stato di degrado;
Ricordato che tale area si trova in una posizione strategica
in rapporto alle principali vie di comunicazione;
ciò premesso, i sottoscritti Consiglieri regionali
Interrogano
L'Assessore competente per conoscere:
- quanto costa annualmente all'Amministrazione regionale
mantenere, nello stato attuale, gli edifici della ex
Multibox;
- qual è, ad oggi, la destinazione d'uso dell'intera
area.
F.to: Viérin Marco - Stacchetti - Lanièce
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Ritengo più che corretta la richiesta
espressa nell'interrogazione, relativa allo stabilimento denominato
"area Multibox", un'area che - ricordo - è stata acquisita nel
lontano 1978 e che ha avuto una serie di iniziative imprenditoriali
terminate agli inizi degli anni '90. Tale costruzione è poi rimasta
inutilizzata per assenza di iniziative adeguate e per una serie di
limitazioni che l'area presenta, una serie di altezze interne
ridotte, una serie di situazioni non sufficientemente adeguate. La
Regione ha utilizzato questo bene parzialmente, come area di
deposito di materiali di recupero, mentre tutta un'altra parte,
come anche espresso all'interno dell'interrogazione, è da
considerarsi inagibile.
L'interrogazione pone due problemi; il primo, quanto costa
annualmente all'Amministrazione mantenere nello stato attuale gli
edifici dell'area "Multibox": non abbiamo spese, ad eccezione dei
limitati interventi di ordinaria manutenzione; per cui, dal punto
di vista dei costi e delle spese correnti, possiamo dire che sono
ridotte al lumicino.
Per quanto attiene la destinazione - domanda più interessante -,
allo stato attuale è una destinazione che già nel corso della
precedente legislatura vedeva la collocazione dell'area della nuova
struttura della Protezione civile nell'area "Multibox". Oggi, il
quadro, in virtù anche di alcuni provvedimenti adottati, potrebbe
prevedere una ricollocazione della Protezione civile in altre aree.
Se così fosse, questo tipo di area tornerebbe libera da impegni e
ritengo, nella logica che abbiamo voluto evidenziare come Governo e
come maggioranza, destinata ad iniziative produttive, siano esse
industriali, siano esse artigianali. Abbiamo su quell'area più di
una richiesta: fra queste, quella di alcuni consorzi artigiani che
hanno espresso un interesse; tra l'altro, è un'area molto
interessante da questo punto di vista. È vero che è interessante
anche per la Protezione civile, perché è un'area che è prossima a
vie di comunicazione molto importanti, fra cui l'aeroporto.
Se dovesse ricollocarsi la Protezione civile, questa è un'area
che ha altrettanti punti di forza come area destinata ad attività
produttive, quindi credo che si ponga all'interno di un asse
abbastanza consolidato, che vede, ad est, l'area dell'autoporto -
altra area molto interessante - e, a monte, l'area "Espace Aosta",
quindi si collocherebbe proprio in una diagonale molto interessante
per tutta una serie di iniziative.
Confidiamo di dirimere gli ultimi punti che possono portare ad
una eventuale ricollocazione della Protezione civile, per dare
avvio ad un certo tipo di ragionamento.
Presidente - La parola al Consigliere Viérin Marco.
Viérin M. (SA) - Se da una parte devo ringraziare l'Assessore
per la correttezza e la veridicità di quanto detto, devo fare
almeno due considerazioni che vanno verso l'obiettivo di essere
propositivi.
Credo che quest'area, dal 1978 di proprietà regionale, abbia
vissuto delle vicende poco chiare, con aziende che sono venute, se
ne sono andate, ma è oltre 20 anni che quell'area è in stato di
degrado! Abbiamo spinto la realizzazione dell'autostrada affinché
by-passasse Aosta e l'autostrada passa nelle immediate vicinanze;
basta dare un'occhiata all'autoporto... se si proviene da Ivrea
verso Courmayeur - o viceversa - e dare un'occhiata verso l'area
verde di Pollein, per accorgersi che tale area è un obbrobrio!
Questo lo vedono i Valdostani, come pure quei tantissimi turisti
che passano su quel tratto, che si fermino o meno nella nostra
regione!
L'Assessore ha detto che già nella passata legislatura la
"Giunta Viérin" aveva deciso la collocazione della Protezione
civile in quell'area; sono passati 2-3 anni, la Protezione civile
non si sa ancora dove andrà, l'ex "area Multibox" rimane in stato
di degrado, quindi questo fatto mi preoccupa, anche perché abbiamo
vissuto l'alluvione del 2000 e la Protezione civile dovrebbe essere
molto importante, soprattutto per la Valle d'Aosta, ed è importante
sapere dove collocarla o ricollocarla!
Il ragionamento che oggi ne consegue è che non si è ancora
deciso dove andrà la Protezione civile e, secondo il nostro gruppo,
è cosa da farsi immediatamente! D'altra parte, quando l'Assessore
mi dice che se non ci sarà l'insediamento della Protezione civile
destineremo quest'area di nuovo ad iniziative produttive... chiedo
all'Assessore di fare un'altra riflessione, perché in quella zona
abbiamo anche l'autoporto, che tutti sappiamo in difficoltà a
locare le attuali strutture già realizzate dal punto di vista
produttivo; dall'altra parte, abbiamo la grandissima "area Cogne"
che è stata destinata a queste cose, ma non decolla, quindi c'è
qualcosa che non funziona!
La proposta che faccio alla Giunta è di fare molta attenzione a
destinare quest'area nuovamente ad iniziative produttive di detto
tipo, perché già con la situazione che abbiamo nell'area "ex
Cogne", con la "situazione autoporto" che si deve riempire, creare
un'altra bolla di sapone in quella zona... andremmo veramente a
creare una situazione anomala! Bisogna tener conto di tutti questi
fattori, "in primis" quello urgentissimo di definire dove deve
essere collocata la Protezione civile, perché tocca tutti i
Valdostani, non solo l'area in questione!
Con l'auspicio che si prendano decisioni in merito a tutti e due
i problemi, chiedo all'Assessore se questo potrà essere effettuato
almeno quest'anno e, come gruppo, prendiamo l'impegno che, se
decisioni in merito non saranno prese nel corso del 2004,
presenteremo delle iniziative per indirizzare l'utilizzo di
quell'area.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK