Consiglio Regionale della Valle d'Aosta - Oggetto del Consiglio n. 3520 del 17 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3520 del 17 aprile 2024 - Resoconto
OGGETTO N. 3520/XVI - Interrogazione a risposta immediata:
"Notizie in merito alle nuove tariffe di CVA Energie".
Bertin (Presidente) -
Punto n. 5.01. Consigliera Minelli
ne ha facoltà.
Minelli (PCP) -
Come è noto, ieri mattina si è tenuta la
conferenza stampa con cui CVA, senza un previo confronto con le
associazioni dei consumatori e con il Consiglio regionale, ha reso
note le sue modifiche alla politica tariffaria annunciata a
settembre scorso, che la società aveva definito fissa e invariabile
per sette anni ma che è durata meno di sette mesi, anzi, quattro da
quando è partita.
Dal punto di vista della capacità di previsione programmatoria
di CVA, si è trattato direi di un'autentica débâcle, titola bene
oggi il giornale: "Dietro front di CVA".
Fin dall'autunno scorso noi avevamo evidenziato che la nuova
offerta era troppo costosa per gli utenti e avrebbe portato a
importanti aumenti; ora c'è stata la conferenza stampa a cui, oltre
ai giornalisti, sono state invitate le associazioni e pochi altri,
anche se pare che l'amministratore delegato abbia detto che era
invitato l'universo mondo, ma certo non i Consiglieri regionali e
le forze politiche, ed è stata annunciata una modifica della
tariffa attualmente in vigore, l'introduzione di una nuova offerta,
un sistema complicato e discutibile, da quanto abbiamo potuto
leggere sui media.
Intanto la proposta per l'offerta "CVA 7", la proposta di
riduzione, è modesta, per la materia energia si passa da 12
centesimi a kilowatt/ora a circa 10 centesimi, cioè una riduzione
di 2 centesimi, e comunque non c'è la certezza dell'offerta fissa
per sette anni, perché rimangono in vigore le clausole contrattuali
che prevedono per la società la possibilità di cambiare le
condizioni con un preavviso di tre mesi.
Inoltre l'offerta è soltanto per le prime case e per le
pertinenze, mentre quella precedente riguardava tutte le utenze
domestiche dei residenti, e poi viene introdotto questo sistema
complicato che creerà confusione e avrà scarsi risultati.
Quello quindi che noi chiediamo è se la Regione, nella figura
del suo Presidente, abbia concordato con CVA questa proposta
tariffaria oppure no.
Presidente -
Risponde il Presidente della Regione, ne ha
facoltà.
Testolin (UV) -
Come più volte ribadito, il gruppo CVA
non è soggetto a direzioni e coordinamento né da parte di Finaosta
né da parte dell'Amministrazione regionale.
La domanda delle Consigliere è in realtà già superata nei fatti
in quanto la conferenza stampa, promossa ieri da CVA per illustrare
le nuove offerte a favore dell'utenza valdostana, ha evidenziato
un'elaborazione autonoma da parte dell'azienda a valle di un
complesso processo di valutazione che ha voluto tenere conto da un
lato dell'evoluzione dei prezzi del mercato e dall'altro della
volontà di garantire agli utenti una prospettiva di stabilità dei
prezzi di lungo periodo, oltre a una proposta di costo variabile,
migliorativa rispetto alle già interessanti offerte avanzate dalle
aziende che hanno presentato proposte nell'ambito dei bandi del
mercato tutelato.
Risposta che ci ha permesso di valutare molto positivamente
l'operato di CVA e offerte che, a detta delle associazioni di
consumatori presenti, sono risultate anche da loro molto apprezzate
e gradite. Stupisce sempre che, anche di fronte a delle opportunità
messe a disposizione della comunità valdostana, ci siano delle
iniziative che tendano a voler confondere le acque, anche a fronte
di una poca presa di coscienza e una poca attenzione rispetto alle
offerte e alle valutazioni che hanno portato a queste stesse
offerte.
Presidente -
Per la replica, consigliera Minelli. Si è
prenotata, ne ha facoltà.
Minelli (PCP) -
Presidente Testolin, la sua risposta è
ancora una volta del tutto insoddisfacente, prendiamo atto che le
nuove tariffe non sono state concordate preventivamente con la
Regione, e nemmeno con le associazioni - che non hanno nemmeno
potuto incontrare il Presidente della Regione a cui avevano chiesto
un'udienza - che non hanno incontrato CVA.
È una questione molto rilevante e complessa, che comunque
riprenderemo nel corso di questo Consiglio, perché c'è una mozione
del nostro gruppo all'ordine del giorno; non a caso la conferenza è
arrivata prima, potremo quindi approfondire.
Di certo c'è una cosa: se non avessimo insistito per mesi sul
sistema delle tariffe - con ostinazione, come dice lei, con tenacia
come dico io - oggi non saremmo qui a discutere di questa nuova
offerta, tutto sarebbe rimasto invariato con buona pace dei
cittadini valdostani che, lo ricordo, sono proprietari di CVA.
A proposito delle associazioni dei consumatori: già alla prima
offerta avevano detto che andava tutto bene, poi si sono rese conto
che non era così.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK