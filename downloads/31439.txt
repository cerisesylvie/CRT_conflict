Consiglio Regionale della Valle d'Aosta - Oggetto del Consiglio n. 502 del 15 aprile 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 502 del 15 aprile 2009 - Resoconto
OGGETTO N. 502/XIII - Interpellanza: "Situazione delle
strutture alberghiere valdostane inutilizzate".
Interpellanza
Nelle ultime settimane si è diffusa la notizia della prossima
chiusura di importanti strutture alberghiere in Aosta;
In altre località della Valle sembrano ugualmente essere
aumentate le strutture ricettive inutilizzate per cessata attività.
Sempre più spesso si fa così strada l'idea che tali strutture siano
da riconvertire in alloggi di civile abitazione e, in particolare,
in seconde case, con un consistente depauperamento del patrimonio
alberghiero regionale;
i sottoscritti consiglieri regionali
Interpellano
l'Assessore al Turismo per sapere:
1) quante strutture alberghiere risultino attualmente chiuse
in modo permanente rispettivamente in Aosta e nel resto della Valle
e quanti posti letto siano così inutilizzabili nel patrimonio
alberghiero aostano e valdostano;
2) se la Giunta ritiene che l'incremento volumetrico che si
propone di concedere alle strutture alberghiere, attraverso le
iniziative legislative recentemente proposte, debba essere fruibile
anche da parte di alberghi già chiusi o comunque destinati a non
proseguire la loro attività.
F.to: Louvin - Bertin - Chatrian - Patrizia Morelli
Président
- Il a été présenté de la part du Parti
Démocratique un sub amendement au projet de loi n° 21, qui amende
l'amendement 2 de la II commission. Cela revient du fait que groupe
n'a pas de conseillers à l'intérieur de la II commission.
La parole au Conseiller Louvin.
Louvin (VdAV-R)
- Grazie, Presidente. Abbiamo registrato
in questi ultimi tempi con molta preoccupazione notizie di chiusure
di ulteriori strutture alberghiere, in particolare per quanto
riguarda la città di Aosta. Lo spunto principale è dato dalla
notizia di poche settimane fa, per cui un importante albergo
aostano - la questione è di dominio pubblico per cui ritengo lo si
possa citare tranquillamente - il Class Hôtel alle porte di Aosta,
ex Valle d'Aosta, uno dei cinque a quattro stelle della città di
Aosta, si appresterebbe a chiudere definitivamente i battenti per
una trasformazione edilizia, che lo renderebbe funzionale ad
alloggi di civile abitazione. Si parla di 48 alloggi, negozi,
parcheggi e quant'altro.
Non è questo il primo né sarà l'ultimo caso di alberghi che sono
trasformati, alcuni avendo perso la loro funzione, ma altri perché
oggettivamente siamo di fronte a una crisi di remuneratività del
settore alberghiero rispetto ad investimenti di cospicua
dimensione, e questo non può non creare allarme, tanto più quando
si ipotizzano o si lanciano iniziative singole o iniziative di
legge, tese alla riqualificazione del settore alberghiero. Abbiamo
ritenuto doveroso chiedere all'Assessore dei lumi su questa
materia, sapere con precisione intanto a quanto ammonta il
patrimonio edilizio alberghiero inutilizzato, parliamo di chiusure
di lungo periodo ovviamente, e a quanti posti letto rinunciamo ogni
volta che il gestore di un albergo mette le chiavi sotto lo zerbino
e cessa la sua attività.
Ci sembra che anche altre località siano interessate da
situazioni di questo genere, abbiamo una volumetria edilizia molto
rilevante impegnata in questo settore e oggi inutilizzata. Se il
problema fosse di carattere transitorio, sarebbe sicuramente meno
grave; abbiamo però la sensazione che siamo di fronte a una
problematica che ci investe da tempo e che pregiudica le
possibilità di rilancio economico di questo settore. Qui siamo di
fronte al nodo della maggiore remuneratività di immobili, a seconda
che se ne faccia un uso economico produttivo di tipo alberghiero
oppure di tipo puramente residenziale. In particolare il grande
avversario, non tanto in Aosta quanto nelle località turistiche
maggiori, della politica alberghiera è la trasformazione in seconde
case, quanto di più comodo ci possa essere nel fare di una bella
struttura, che può anche aver in passato approfittato giustamente
di incentivi economici e di incentivi volumetrici per la sua
espansione, degli alloggi di abitazione. Sappiamo anche, perché il
tema non è nuovo alle conoscenze degli operatori del settore, come
a volte le stesse residenze turistiche alberghiere siano una fase
intermedia attraverso la quale si arriva a uno smembramento totale
delle strutture stesse.
Questa è la nostra inquietudine, che si ricollega - come abbiamo
formulato in maniera esplicita nella seconda parte del quesito che
rivolgiamo alla Giunta - anche alle scelte che verranno fatte nelle
prossime settimane, conseguenti a una iniziativa di legge, che
potrebbe rendere anche fruibili incentivi cospicui sul piano della
volumetria a beneficio degli alberghi, anche da parte di strutture
che ormai hanno determinato la loro chiusura e deciso di
interrompere la loro attività. Questo è il nodo della questione,
Assessore, credo che le sia chiaro e ci auguriamo che altrettanto
nette siano le sue risposte su un tema, che non penso sia di natura
solo effimera, legata a questi eventi, ma che sia un nodo
strutturale dell'economia valdostana, del settore turistico e anche
del futuro sviluppo della regione.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci, M. le Président. Nell'ambito
dell'interpellanza c'è una premessa in cui si fa un'affermazione,
ma più che una rappresentazione, un dato, si dice: sempre più
spesso si fa strada l'idea che tali strutture siano da riconvertire
in alloggi di civile abitazione e, in particolare, in seconde case.
É una idea, perché nel fare un'affermazione di questo genere,
bisognerebbe probabilmente, se era questo l'oggetto
dell'interpellanza, dare dei numeri. Ma se sono delle idee, le idee
non sono misurabili. Cercherò di dare contezza del fatto che idee
sono e idee rimangono, nel senso che oggi abbiamo contezza di
un'operazione che è quella della chiusura del Class Hôtel, 104
camere, 208 posti letto; non abbiamo ricevuto e non abbiamo nessuna
comunicazione ufficiale di altre chiusure. Ad oggi l'unico dato che
riusciamo a riscontrare è questo.
Sicuramente il nodo alberghiero è un nodo centrale rispetto alla
nostra offerta turistica. Lei ha parlato sopratutto della città di
Aosta, e il fatto che l'offerta alberghiera della città di Aosta
meriti di essere migliorata è un dato condiviso. Rispetto ai
numeri, perché lei chiede quante strutture alberghiere risultino
attualmente chiuse in modo permanente rispettivamente in Aosta e
nel resto della Valle, questo è il dato che riusciamo a darle. Oggi
peraltro il Class Hôtel è ancora aperto, in divenire c'è questo
progetto di chiusura.
Rispetto al quadro generale....
(Interruzione del Consigliere Louvin, fuori
microfono)
...questo è il dato che io ho, i miei uffici mi hanno dato
questo dato, rispetto questo diligentemente, quindi questo è il
dato che ho.
É bene informare preliminarmente che il numero degli alberghi e
dei relativi posti letto oscilla di anno in anno e che ogni
valutazione in merito deve prendere in considerazione non solo le
chiusure, ma anche le nuove aperture nonché le ristrutturazioni,
che magari implicano una chiusura temporanea, gli ampliamenti e i
passaggi di categoria che spesso, a fronte di un'eventuale
diminuzione dei posti letto, comportano un elevamento della qualità
e un conseguente aumento del tasso di occupazione. Frequentemente
infatti le dinamiche strutturali degli alberghi sono conseguenza
delle mutate esigenze della domanda di ospitalità, una riduzione
della capacità ricettiva può essere il risultato di un aumento
degli spazi destinati al cliente, fattore qualitativo oggi
riscontrabile pressoché in tutti i quattro stelle operanti in
valle.
Dal punto di vista dei dati, che sono le uniche cose che
rimangono, i dati relativi alla capacità ricettiva complessiva
alberghiera ed extralberghiera della Valle d'Aosta nel periodo
2004-2008 evidenziano una sostanziale stazionarietà dei posti letto
ricettivi complessivi. Ad oggi il solo patrimonio alberghiero della
valle consta di 494 esercizi, con 11.159 camere, 25.320 posti
letto; nel 2004 erano 491 esercizi con 11.257 camere e 25.412 posti
letto. Nel 1999 risultavano attivi 484 esercizi con 11.082 camere e
22.902 posti letto. Allora, collega Louvin, siamo partiti dal 1999
e siamo arrivati al 2009, lei ha tracciato un quadro drammatico
dove tutti gli alberghi stavano chiudendo. Le ho preso dei dati
quando lei ancora era in Consiglio nel 1999, sono arrivato al 2004,
sono saltato al 2009, il quadro è sostanzialmente immutato. Quindi
tutto questo degrado che lei ha descritto... Sicuramente non
vogliamo nasconderci come gli struzzi: questo è un momento
difficile e proprio per questo vogliamo intervenire per dare delle
risposte, ma non è che ci svegliamo oggi.
Sempre per dare dei dati, come risulta con netta evidenza non
sono presenti variazioni significative negli ultimi dieci anni. Per
quanto riguarda il comune di Aosta si fa presente che dal 2004 ad
oggi risultano cessate le attività di tre sole aziende alberghiere,
per un totale di 118 posti letto. A titolo esemplificativo nel solo
anno 2008 sono nate in Valle d'Aosta dieci nuove aziende
alberghiere, con 381 posti letto, contro 7 chiusure, di cui una
sola nel comune di Aosta, con una perdita di 300 posti letto, e un
saldo positivo di 81 posti letto: testimonianza concreta che le
nuove aperture, peraltro coincidenti con aziende generalmente di
alto profilo, così come oggi impone il mercato, compensano
ampiamente le chiusure. È un quadro dove c'è ancora un interesse;
dobbiamo fare di tutto, ecco qual è lo sforzo del governo, affinché
questo interesse trovi delle condizioni assolutamente
favorevoli.
Nella seconda domanda, dove fa riferimento al disegno di legge,
la citata proposta di disegno di legge è da considerare come uno
strumento di chiarificazione generale rispetto alla problematica
della riqualificazione e del potenziamento delle strutture
ricettive alberghiere, individuando esplicitamente nell'articolo 90
bis, comma 2, lettera a e b, le fattispecie: oltre agli alberghi
esistenti classificati attivi, titolati ad ottenere sia pure in via
transitoria ovvero fino al momento dell'adeguamento del piano
regolatore i benefici di legge, le strutture che pur avendo
ottenuto la classificazione regionale ai sensi del 33,
autorizzazione comunale di esercizio, non siano in attività, o la
cui attività sia temporaneamente cessata purché non ne sia mutata
la destinazione d'uso; le strutture in fase di realizzazione alla
data del 31 marzo 2009 assentite dalla concessione edilizia con
espressa destinazione alberghiera. Quindi la sfera di interesse è
esclusivamente nei confronti degli alberghi, nessuna intenzione di
agevolare operazioni immobiliari di altro genere, ma solo in ambito
alberghiero.
Rispetto a questo, collega Louvin, la Giunta si è mossa per dare
una migliore interpretazione, ma è una disposizione che c'era già
nell'ambito dell'ordinamento, in modo diverso ma è l'articolo 27
della legge regionale 24 dicembre 2007, il cosiddetto omnibus, che
prevedeva delle formule per poter dare delle risposte a un settore
che richiedeva con forza delle disposizioni. Come ogni legge,
dobbiamo misurarci e capire se siamo riusciti a cogliere
l'intendimento e con l'applicazione di questa norma è emersa la
necessità di ulteriormente affinarla per dare delle risposte a
questo settore, che negli ultimi dieci anni non è indietreggiato,
anzi, anno per anno, le ho citato l'anno 2008, ha dato segnali di
importante vivacità, pur nella difficoltà contingente (crisi
economica, restrizioni).
Qua c'è la voglia di dare delle risposte a chi vuole investire
nella qualità, e per fortuna c'è chi vuole dare risposte alla
clientela, ampliare le camere, ampliare gli spazi che sono
richiesti; quindi oggi per dare una risposta a cinquanta camere ci
vogliono più spazi rispetto a prima. Noi dobbiamo farci carico di
questo problema e dobbiamo dare agli imprenditori la possibilità di
dare delle risposte in questo senso. Quindi nessuna voglia di
favorire delle operazioni immobiliari, di favorire la costruzione o
la conversione di seconde case. Lei giustamente l'ha messa nella
sfera delle idee della sua presentazione, io voglio assicurarle che
questa rimarrà una idea e che le intenzioni del governo non sono
assolutamente nei confronti di questo indirizzo, ma sono l'esatto
contrario: cercare di dare gli strumenti affinché le attività
alberghiere siano competitive, in condizione di esercitare
correttamente la loro attività.
Président
- La parole au Conseiller Louvin.
Louvin (VdAV-R)
- Se la proclamata ferrea volontà della
Giunta di non dare spago, di non dare ossigeno a fenomeni
speculativi rispondesse a verità, credo che ad una richiesta qual è
quella di sapere se la Giunta ritiene che l'incremento volumetrico
(parliamo di un 40 percento di aumento sulle strutture alberghiere)
possa essere fruibile anche da parte di alberghi già chiusi o
destinati a non proseguire la loro attività, perché non permane su
di essi il vincolo alberghiero, quindi la trasformazione d'uso è
consentita in tempi rapidi, sarebbe sufficiente dire: no, non lo
ritiene la Giunta, quindi non si farà.
Noi temiamo, ma questa sarà materia di discussione nelle
prossime settimane, in commissione e in Consiglio, che qui si stia
aprendo uno spiraglio molto largo. Siamo preoccupati non perché
siamo dei testoni, non in grado di cogliere le dinamiche del
turismo o di sapere che le strutture alberghiere sono in costante
evoluzione e richiedono maggiori spazi per la clientela: abbiamo
anche noi qualche idea di cosa succeda in questo mondo, non ci è
del tutto sconosciuto, anche se qui abbiamo persone che ci
potrebbero tenere lezioni al riguardo. No, lo sappiamo molto bene,
ma sappiamo altrettanto bene che al di là dei numeri complessivi di
questo equilibrio di cui lei ha parlato nel numero dei posti letto
della regione, c'è una costante creazione di nuove strutture e c'è
non una rottamazione di vecchie strutture, ma c'è la perdita di
veri e propri gioielli. Credo che qualcuno si ricordi cosa ha
voluto dire per Aosta perdere l'Hôtel Couronne Poste nel pieno
centro della città di Aosta, per farne un prestigioso immobile
residenziale, dove fortunati coloro che ci abitano e ci lavorano,
però si tratta di perdite molto gravi. Come credo si tratti di una
perdita grave la perdita annunciata, ma non siamo, come dice
l'Assessore, nel dominio delle idee: io mi riferisco a una
dichiarazione del Class Hôtel che ha già mandato alla direzione
regionale del lavoro e ai sindacati la lettera in cui preannuncia
l'avvio della procedura di mobilità per sei dipendenti e
l'intenzione di chiudere. Quindi possiamo anche disquisire sul
fatto che sia aperto adesso e sarà chiuso domani, sappiamo qual è
il destino annunciato di questa struttura.
A noi non preoccupa solo quella struttura, perché nel mondo
dell'economia sappiamo che ci sono delle trasformazioni; a noi
preme che non si creino delle condizioni che favoriscono questa
trasformazione, perché è inutile che finanziamo studi e ricerche, o
che incoraggiamo dei bravi ricercatori come ne abbiamo anche in
Valle d'Aosta a fare degli studi su cosa si deve fare per avere
successo nel settore alberghiero, e cito una pubblicazione della
Università della Valle d'Aosta di poche settimane fa, che indica
molto chiaramente la necessità di sorvegliare le aree progettuali e
di presidiare quanto avviene a livello di destinazione. Questo vuol
dire presidiare in termini di vincolo di destinazione, per quanto è
possibile: quello è lo strumento negoziato che può utilizzare
l'amministrazione per far sì che queste strutture, su cui tanto si
investe e che a volte diventano anche insostituibili in termini di
localizzazione, perché ci sono aree vaste, località turistiche dove
lo spostamento da un luogo all'altro di una struttura alberghiera,
la sostituzione di una con l'altra può non essere preoccupante, ma
in realtà diverse ad alta urbanizzazione, come è la realtà della
città di Aosta, togliere degli alberghi da luoghi strategici, me ne
vengono in mente alcuni anche nel cuore della città di Aosta o in
posizioni interessanti, diventa un danno irreparabile.
Allora, se sulla bilancia abbiamo una remuneratività sempre
minore: io mi riferisco a una ricerca di poco tempo fa, che dice
che i ricavi dell'hôtel rispetto alle camere disponibili crollano
drammaticamente, a livello europeo del 6 percento. Ma lo sappiamo:
anche in Aosta e nel resto della valle, questo è un dato rilevante,
abbiamo dei tassi di occupazione generali che sono molto molto
deboli in alcuni momenti, per cui la remuneratività immobiliare
che, guarda caso è crescente invece, diventa sempre più appetibile.
Allora, o su questo terreno c'è una posizione diversa da quella che
lei ha manifestato, mi pare, con una certa sufficienza e una certa
leggerezza, o c'è una consapevolezza diversa della sostanza di
questo problema, oppure fra cinque dieci anni registreremo un
impoverimento clamoroso del nostro patrimonio e non vorrei che
questo venisse accompagnato da una manovra speculativa intensa, a
cui l'operazione di dare quello che pomposamente è stato definito
come un piano alberghi, che in realtà è solo una previsione di
maggiore disponibilità di spazi, possa essere la risposta sbagliata
in termini di economia generale, perché qui non parliamo di
economie individuali che fanno parte delle scelte di una persona o
di una famiglia, ma parliamo di economia valdostana nel suo
complesso, di equilibrio delle sue risorse. Ecco, noi abbiamo
questa forte preoccupazione.
L'atteggiamento che lei ha manifestato, Assessore, non tanto ci
delude, ma ci preoccupa perché è segno di una grande superficialità
nell'affrontare questo tema e crediamo che quando località di peso,
come Courmayeur, hanno sette alberghi chiusi in via definitiva, in
attesa di trasformazioni edilizie, il fatto che si pompino risorse
per costruirne degli altri, rappresenti un fenomeno inquietante.
Sono temi sui quali torneremo, non le annunciamo tregua su questo
terreno: siamo convinti che qui la Regione abbia una partita
diversa da giocare da quella che sta abbozzando in questo momento,
che debba invece schierarsi risolutamente accanto a chi ha fatto
dell'attività alberghiera un'attività di tipo familiare, di tipo di
investimento di prospettiva, e accanto a chi intende continuare per
quanto possibile questa attività, e non agevolare semplicemente
trasformazioni edilizie a carattere puramente speculativo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK