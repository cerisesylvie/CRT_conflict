Consiglio Regionale della Valle d'Aosta - Oggetto del Consiglio n. 922 del 3 novembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 922 del 3 novembre 2004 - Resoconto
OGGETTO N. 922/XII - Affidamento a enti privati
dell'organizzazione di corsi di formazione professionale da parte
dell'Agenzia del lavoro. (Interrogazione e interpellanza)
Interrogazione
Premesso che:
- l'Agenzia del lavoro avrebbe organizzato dei corsi di
formazione professionale che ricalcherebbero gli indirizzi di corsi
svolti all'ISIP;
il sottoscritto Consigliere regionale
Interroga
Il Presidente della Regione e l'Assessore delegato per
conoscere:
1. se quanto riportato in premessa corrisponda a realtà e, in
caso affermativo, quale ne siano le ragioni e qual è l'impegno
finanziario di tale iniziativa;
2. quali riflessi determineranno tali corsi
sull'ISIP.
F.to: Frassy
Interpellanza
Vista la Delibera di Giunta n. 3392 del 4 ottobre 2004 con
cui vengono approvati i progetti relativi alla realizzazione di
percorsi di formazione professionali sperimentali per
l'assolvimento del diritto-dovere di istruzione e formazione per il
triennio 2004/2007;
Preso atto delle osservazioni critiche esplicitate dai
docenti dell'ISIP di Aosta circa la scelta del governo regionale di
affidare a soli enti privati di formazione professionale l'incarico
di svolgere tali corsi professionali sperimentali;
Preso atto altresì del Comunicato Stampa delle Organizzazioni
sindacali della Scuola nel quale viene dichiarato lo stato di
agitazione dei docenti dell'istruzione professionale della Regione,
in attesa di avere risposte circa la problematica sollevata dai
docenti dell'ISIP;
i sottoscritti Consiglieri regionali
Interpellano
il Presidente della Giunta, l'Assessore alle Attività
Produttive e l'Assessore all'Istruzione per sapere:
1) quali decisioni intendono prendere per rispondere alle
osservazioni e preoccupazioni espresse dai docenti.
F.to: Squarzino Secondina - Riccarand
Président - La parole à la Conseillère Squarzino Secondina.
Squarzino (Arc-VA) - In questi giorni gli organi di stampa si
sono soffermati su un episodio riguardante corsi di formazione
professionale, leggo un titolo a caso, ma ce ne sono tanti
analoghi:
"In palese concorrenza con quelli della scuola
pubblica"
, vi è un disappunto da parte dei docenti
dell'Istituto d'istruzione professionale di Aosta che denunciano un
grave attacco alla scuola pubblica, mettendo in luce una questione
che il nostro gruppo nel 2003 ha affrontato a più riprese. Mi
riferisco, all'indomani della "riforma Moratti", al momento in cui
sorge l'esigenza di dare corpo al diritto-dovere dell'istruzione e
formazione: in quel contesto il Ministero fa delle proposte alle
regioni per attivare in modo sperimentale alcuni corsi di
integrazione, tra istruzione e formazione professionale. Vi è un
"taglio" nuovo che costringe a ripensare in modo diverso tutta la
formazione professionale e il sistema dell'intera formazione
professionale e il collegamento con l'istruzione.
Ricordo chiaramente che nell'ottobre 2003 la Giunta ha approvato
le proposte di un protocollo d'intesa, fra gli Assessorati
regionali e il Ministero del lavoro, in cui si afferma che, in
attesa che vengano definite per decreto legge le linee dell'intero
sistema di istruzione superiore e formazione professionale, si
parte con corsi sperimentali. La Regione firma questo accordo.
Ricordo tra parentesi che noi avevamo sollevato questioni di non
opportunità da parte della Regione di firmare un accordo con il
Ministero per farsi dire dal Ministero come doveva essere la
formazione professionale quando noi siamo autonomi in tale settore.
Comunque, al di là di questo particolare, viene concordato tra la
Regione e il Ministero che bisogna attivare dei
"percorsi
sperimentali di formazione professionale integrati con il sistema
dell'istruzione, oppure percorsi di istruzione integrati con il
sistema della formazione professionale"
. All'interno della
deliberazione vi è anche un accordo molto importante fra l'Agenzia
del lavoro e la Sovrintendenza agli studi, proprio per attuare
questo diritto-dovere all'istruzione in cui l'obiettivo principale
è realizzare azioni sperimentali condivise, insieme alla
costituzione di presidi organizzativi per coordinare e monitorare
le sperimentazioni.
Vi è quindi un contesto molto interessante da costruire, tanto
che per un anno questi studi vengono fatti sia dalle scuole, sia
dai gruppi tecnici attivati per giungere a delle conclusioni; per
un anno quasi i gruppi studiano, tant'è vero che in Valle d'Aosta
questi modelli sperimentali partono un anno dopo, non nel
2003-2004, ma nel 2004-2005. L'accordo tra Sovraintendenza ed
Agenzia del lavoro è il primo accordo importante con cui
confrontarci, la prima "pietra miliare". Vi è una seconda "pietra
miliare", un altro accordo importante con cui confrontarci:
l'accordo fra i sindacati scuola e l'Assessorato della pubblica
istruzione in cui le parti si impegnano reciprocamente , prima di
qualunque decisione, ad esaminare insieme i problemi riguardanti il
recepimento o meno della "riforma Moratti". Ricordiamoci che questi
modelli sperimentali di integrazione fra formazione professionale e
istruzione sono un modello sperimentale di attuazione di quella
parte della "riforma Moratti" che parla del diritto-dovere di
istruzione e formazione.
Nel 2004 partono questi primi corsi sperimentali e partono
privilegiando un aspetto solo: quello della formazione. Delle due
tipologie di modelli che erano stati previsti nell'accordo con il
Ministero, cioè
"percorsi di formazione professionale anche
integrati con l'istruzione"
o
"percorsi di istruzione anche
integrati con il sistema della formazione"
, viene privilegiato
il primo, cioè percorsi di formazione professionale. Sono questi
che vengono privilegiati e vengono attuati questi percorsi per i
ragazzi che, finita la scuola media, non si sono iscritti nella
scuola media superiore, per cui sono in attesa di trovare delle
proposte per poter esercitare il loro diritto-dovere
all'istruzione.
Viene emanato un bando a regia regionale, bando che mette come
indicazione che solo "gli enti di formazione professionale con sede
operativa, accreditata, che abbiano gestito nell'ultimo triennio
almeno un corso di formazione professionale rivolto alla fascia di
età dell'obbligo formativo" possono accedere. Quindi anche il bando
è molto chiaro: il bando a regia regionale indica come soggetti che
possono partecipare e presentare progetti per questi corsi
professionali solo gli enti di formazione professionale. Il bando
viene espletato, vengono definiti i corsi attuati e questa volta la
scuola si accorge del problema; paradossalmente, finché ne parliamo
noi qui in aula, nessuno si accorge di niente, perché tutto rimane
all'interno del Consiglio; quando però la gente si accorge dei
problemi, allora finalmente il problema emerge e viene percepito
come importante. Questo è il motivo per cui io sollecitavo di fare
in modo che i docenti affrontino il problema prima che si decida
sulla loro "testa". L'istituto professionale fa l'assemblea: i
docenti dichiarano lo stato di agitazione perché, secondo la loro
lettura, le ingenti risorse stanziate per questi corsi di
formazione professionale vanno ad enti privati e non vanno anche
alle scuole, che potevano teoricamente presentare progetti. Tanto
più che forse non per tutti, ma per diversi di questi corsi -
penso, ad esempio, ai corsi riguardanti gli elettricisti e i
meccanici - la scuola ha esperienza, competenze, laboratori, anche
docenti che, proprio per come è organizzata la scuola, hanno ore a
disposizione che potrebbero mettere a disposizione per questi
corsi. Fra l'altro, alla fine di questi 3 anni di corsi di
formazione professionale i ragazzi hanno un attestato di qualifica,
ma non hanno un diploma di qualifica; ciò vuol dire che se anche
volessero tornare nell'ambito dell'istruzione professionale, ad
esempio, iscriversi al quarto anno, dovrebbero sostenere un esame
di Stato. Di fronte a questa situazione si voleva sapere - possiamo
dire il passato è passato - cosa in futuro intende fare la Giunta.
Non per niente avevamo interrogato il Presidente della Regione,
l'Assessore alle attività produttive e l'Assessore all'istruzione,
perché pensiamo che siano decisioni da prendere collegialmente e
non lasciate al singolo Assessorato.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Preciso intanto che rispondo io a nome
della Giunta e anche della collega Charles. Credo che sulla
questione vadano fatte alcune precisazioni, prima di dire cosa si
intende fare. I corsi in discussione, che vengono definiti corsi
sperimentali, sono corsi che la Regione ha gestito dal 1983 prima
direttamente tramite l'Agenzia del lavoro: erano i corsi della
scuola "Cogne" che venivano realizzati a Chavonne, quelli per
elettricisti, termoidraulici, quelli che sono stati gestiti dalla
"KNOS FAP", quelli gestiti dalla Fondazione per la formazione
turistica e alberghiera di Châtillon - dopo il 2001, momento in cui
l'Agenzia del lavoro è diventata autorità di gestione del Fondo
sociale europeo, non ha più gestito direttamente questi corsi, ma
li ha gestiti come corsi della formazione professionale attraverso
delle agenzie formative, che sono le 3 da me citate prima:
"Consorzio progetto formazione", "KNOS FAP", "Fondazione per la
formazione turistica e alberghiera"; questo per dire che non ci
troviamo di fronte a una scoperta, ma che è attività che la Regione
ha fatto in tutti questi anni.
Qui veniamo additati di due cose: la prima è di aver
privatizzato la formazione professionale e non credo che sia questo
il tema; la seconda è di essere gli antesignani e gli applicatori
della "riforma Moratti". A tale proposito vorrei chiarire una cosa:
il sistema di integrazione fra sistema della formazione e
dell'istruzione deriva da un quadro normativo che ha le sue origini
nella legge n. 196/1997, la cosiddetta "legge Treu", che ha poi
trovato applicazione nella legge n. 144/1999, in particolare
l'articolo 68, che era il collegato lavoro della legge finanziaria
del 1999 ed è il provvedimento che prevedeva l'obbligo di frequenza
per i giovani che avessero compiuto i 15 anni e fino al 18° anno di
età, cosa che successivamente la "riforma Moratti" ha chiamato
diritto-dovere alla formazione ed istruzione. Nella sostanza ci si
sta muovendo in un quadro legislativo che ha questo tipo di origini
e anche tutti gli accordi che sono stati raggiunti a livello
nazionale fanno riferimento a questo tipo di normativa, in
particolare anche al regolamento n. 257/2000 che all'articolo 6
definisce quale deve essere il passaggio fra i sistemi. Possiamo
semmai dire una cosa: che il Ministro Moratti ha portato avanti un
discorso che era stato ampiamente tracciato e definito e in questo
"binario" non ha fatto altro che muoversi sia l'istruzione in Valle
d'Aosta, sia la formazione professionale per quanto riguarda
l'agenzia. Quindi noi stiamo applicando delle norme che hanno
origini precedenti alla "riforma Moratti".
Qui va fatta anche un'altra precisazione: se di integrazione
bisogna parlare, è altrettanto vero che, per integrare due sistemi,
i sistemi devono essere due. Quindi non può esserci solo il sistema
della formazione, ma non può neppure essere tutto ricondotto al
sistema dell'istruzione, sapendo che noi ci muoviamo in un ambito
in cui, per quanto riguarda il sistema dell'istruzione
professionale, il cosiddetto "progetto 92" ha fortemente
licealizzato il percorso formativo e quindi evidenziato la
necessità di un'integrazione con il sistema della formazione
professionale. D'altronde, la collega Charles lo ha dichiarato
recentemente in un incontro con le organizzazioni sindacali, e lo
ha dichiarato anche stamani per quanto riguarda l'adattamento della
"riforma Moratti" alle peculiarità della nostra Regione, è
intenzione dell'Amministrazione affrontare il tema della riforma
dell'istruzione professionale.
La preoccupazione del Consigliere Frassy era di sapere se le
iniziative formative ricalchino gli indirizzi dell'ISIP e se quindi
vi sia una sommatoria di iniziative che mettono in concorrenza i
due sistemi. Direi che questo assolutamente non è così, in quanto
siamo di fronte ad un'offerta formativa rivolta ad utenze di tipo
diverso. Sono intervenuti su questa materia diversi protocolli di
accordo, prima di tutto un accordo fra l'Agenzia del lavoro e
l'Assessorato dell'istruzione e della cultura, che ha preceduto
l'accordo a livello nazionale, proprio perché volevamo dare
un'impostazione collegata alla nostra strutturazione della scuola
nell'accordo che è stato fatto il 30 ottobre fra Sovrintendenza
degli studi e Agenzia del lavoro e successivamente vi è stato
l'accordo con il Ministero dell'università e della ricerca
scientifica. Questo ha portato alla realizzazione di un nucleo
tecnico integrato, che ha definito un modello sperimentale
integrato; il nucleo si è riunito più volte ed è giunto alla
definizione di un modello sperimentale, che però non si è potuto
realizzare a partire dall'attuale anno scolastico, perché vi sono
alcune questioni sul piano tecnico e giuridico che devono essere
ulteriormente definite. Preciso pertanto che è intenzione
dell'Amministrazione - oggi avremo un ulteriore incontro con le
organizzazioni sindacali - andare avanti su questa strada
dell'integrazione fra i due sistemi, perché quello della formazione
professionale ha un livello di flessibilità che è maggiore rispetto
a quello dell'istruzione, però è necessario trovare soluzioni a
questioni di carattere tecnico che non sto a spiegare in questa
sede.
Per quanto riguarda il modello che si sta utilizzando, è un
modello che va ad ampliare l'offerta e non certo a duplicarla.
Alcuni dati sono abbastanza significativi, i corsi riguardano una
settantina di ragazzi; di questi, coloro che fuoriescono dal
sistema scolastico e hanno scelto il percorso formativo non essendo
stati precedentemente bocciati sono 20 e fra di essi 17 hanno
optato per la scuola alberghiera di Châtillon, 2 hanno optato per
fare corsi di parrucchiera ed estetista e un ragazzo ha scelto di
non percorrere alcuna strada formativa, quindi si è ritirato.
Questo significa che sovrapposizione non c'è, perché il tipo di
proposta che viene data dalla scuola alberghiera di Châtillon è
cosa diversa da quanto viene fornito dall'ISIP e i rimanenti
ragazzi hanno un percorso scolastico particolarmente travagliato,
tanto che alla formazione professionale gestita dalle agenzie
formative provengono dei cosiddetti "drop-out" scolastici con
un'età intorno ai 16 e 17 anni.
Con questa iniziativa noi recuperiamo questi ragazzi, perché
altrimenti le alternative, stante l'attuale legislatura, sarebbero
quelle di usufruire di percorsi formativi esclusivamente
nell'ambito dell'apprendistato, mentre questi vengono recuperati
alla formazione professionale e semmai c'è da rammaricarsi di una
cosa. Noi riusciamo a raggiungere una settantina di soggetti, le
banche dati apprendistato e la banca dati che gestisce i giovani in
obbligo formativo nell'Agenzia del lavoro ci dicono che a giugno
2004 i ragazzi che sono soggetti all'obbligo formativo e non sono
iscritti a un'istituzione scolastica sono circa 240 e sono ragazzi
anche che non sono occupati in aziende con contratti di
apprendistato; di conseguenza, ci troviamo di fronte ad una
popolazione di oltre 200 giovani, di cui riusciamo a raggiungerne
una settantina. Semmai quindi il problema è come raggiungere gli
altri, che sono ragazzi che non si sono più iscritti e non si
iscriveranno più al sistema dell'istruzione.
Quali sono le questioni da definire? I corsi che vengono fatti
quest'anno non sono nient'altro che una ripetizione di corsi già
fatti come tipo di impostazione; le novità di quest'anno sono
legate al fatto che le agenzie formative, sulla base del modello di
integrazione, istruzione e formazione, hanno formalizzato degli
accordi specifici con le istituzioni scolastiche superiori di
secondo grado finalizzate allo studio e alla definizione di
possibili riconoscimenti di crediti formativi per il passaggio fra
sistemi. Gli enti interessati hanno aderito all'ipotesi di lavorare
per i passaggi verso l'istruzione e viceversa attraverso la
sottoscrizione di alcune intese; questa era una delle priorità
previste nel bando, cioè la disponibilità a collegare i due
sistemi. Non solo, per quanto riguarda il "Consorzio progetto
formazione", è stata presentata una lettera di adesione al progetto
formativo presentato anche da parte delle organizzazioni sindacali
CGIL, CISL, UIL e SAVT. Devo sottolineare una cosa: siccome ho
ribadito più volte che stiamo ripetendo un sistema di formazione
che già si è fatto negli anni scorsi, la volontà nostra è quella di
realizzare un sistema integrato nel più breve tempo possibile;
pertanto la nostra volontà è di ricostituire il Nucleo tecnico
integrato, vedere se necessario di costituire questo nucleo con
ulteriori professionalità e far sì che a partire dal prossimo anno
scolastico - visto che i corsi sono triennali, ma non sono
triennali rigidi - si possa, nel momento in cui abbiamo risolto i
problemi giuridico-legali legati all'integrazione, procedere
immediatamente all'integrazione. Teniamo altresì conto del fatto
che non è vero che le risorse del Fondo sociale europeo finanziano
i corsi della formazione professionale, ma possiamo dire che ci
sono risorse per circa 6 milioni di euro, di cui in gran parte
questi sono stati utilizzati negli anni dall'ISIP e dagli istituti
omologhi, anche per percorsi collegati al recupero scolastico.
Perché un altro problema che dobbiamo affrontare è quello della
forte dispersione scolastica che si realizza negli istituti
professionali, dispersione che negli anni è passata da un 40% nel
primo anno dell'ISIP ad un attuale 30%, ma è un dato comunque molto
elevato: per cui questa istituzione scolastica si è preoccupata di
realizzare progetti contro l'abbandono scolastico.
"Nulla di nuovo sotto il sole" quindi; semmai si sta definendo
un sistema integrato fra istruzione e formazione, si sta lavorando
affinché questo si realizzi nel più breve tempo possibile; il
modello che è stato messo in campo dalla deliberazione in
discussione è un modello che consente l'integrazione avendo già a
monte un documento condiviso fra l'istruzione e la formazione
professionale, e necessita la soluzione di alcune questioni di
carattere tecnico... ci stiamo adoperando per questo, abbiamo già
avuto una riunione con le organizzazioni sindacali il 15 ottobre,
ne avremo un'altra oggi pomeriggio. Infine, per quanto riguarda i
corsi relativi alla formazione professionale iniziale, questi
vengono finanziati con il Fondo sociale europeo; tali fondi
termineranno nel 2006 e con la nuova programmazione 2007-2013 i
corsi di prima formazione non verranno più finanziati dal Fondo
sociale europeo. Quindi pensare che questo sia un surrettizio modo
per sottrarre risorse alla scuola pubblica non risponde allo stato
delle cose.
Président - La parole au Conseiller Frassy.
Frassy (CdL) - Una breve replica a seguito dei dati che
l'Assessore ci ha fornito sull'oggetto dell'interrogazione. La
replica parte dalla battuta finale che ha fatto l'Assessore, cioè
una proiezione nel futuro: 2007-2013.
L'Assessore giustamente ha detto che il Fondo sociale europeo
nella prospettiva 2007-2013 non finanzierà più tali percorsi di
formazione, allora penso che una prima riflessione vada fatta su
questa prospettiva, perché l'Assessore ha evidenziato come tale
corso, pur non essendo un'innovazione perché ha le sue radici nel
1983, si innesta sulle previsioni della "riforma Moratti". Sarebbe
allora opportuno che, nel momento in cui questo meccanismo, nato
nel 1983, si innesta sulle previsioni della "riforma Moratti",
individui anche dei canali di finanziamento che diano certezza sul
prosieguo della messa a regime di tale riforma. Vorrei solo fare
una considerazione al riguardo: non abbiamo ancora capito come sarà
applicata in questa Regione la "riforma Moratti" e penso che questo
tipo di provvedimento, che è stato oggetto di tali valutazioni,
denoti la frammentarietà con cui ci si approccia alla gestione
della riforma della scuola italiana.
Mi sembra che dimentichiamo due cose essenziali: la prima che è
abbiamo delle competenze che dobbiamo gestire al di là delle
consulenze tecniche che l'Assessorato dell'istruzione ha fornito,
ma sui cui risultati non c'è stato ancora un confronto in termini
politici, e io penso che siamo in ritardo rispetto a quello che
accade in altre regioni, incluse quelle a statuto speciale. Per
quanto riguarda in particolare la formazione, abbiamo delle
competenze, che ci sono conferite dall'articolo 2, lettera r) dello
Statuto in materia di formazione professionale e che ci avrebbero
potuto portare forse al di là di questo avvio di tipo
sperimentale... ovvero avremmo potuto pensare dei percorsi che
dessero attuazione all'articolo 4 della "riforma Moratti" in
considerazione delle nostre competenze statutarie; questo ad oggi
non si è ancora concretizzato. La nostra perplessità era quella di
impiegare ingenti risorse su dei corsi che non danno delle risposte
molto diverse rispetto alle risposte che dà la scuola pubblica e il
paradosso è che questi corsi sono gestiti sì da soggetti di tipo
privatistico, ma sono poi gestiti con risorse pubbliche, perché,
andando a leggere la percentuale di cofinanziamento privato, noi
leggiamo sempre zero, zero euro, zero risorse. È evidente di
conseguenza che la differenziazione rispetto al servizio che dà la
scuola pubblica è un'esigenza dovuta anche dal fatto che sono
comunque finanziamenti pubblici, vuoi dello Stato, vuoi della
Comunità europea, vuoi regionali, e, quando leggo nei progetti
idonei e finanziati dell'allegato 2 della deliberazione qui citata
e leggo "meccanici" ed "elettricisti" come corsi, mi sembrano che
siano corsi che abbiano già nell'ambito ISIP una loro
"cittadinanza" scolastica. Lei ha detto che, tutto sommato, i
soggetti sono diversi - anche se probabilmente sono coincidenti i
settori di istruzione e formazione -, perché andiamo a recuperare
la dispersione scolastica che nell'indotto ISIP è elevata, perché
sfiora il 40%. Io dico che questa forse è teoria, perché, se
andiamo a leggere chi può accedere a questi corsi, scopriamo che
possono accedervi i giovani fra i 14 e i 17 anni, e perciò
rimangono nella fascia dell'obbligo, ma che hanno priorità coloro
che hanno conseguito licenza media inferiore nell'anno scolastico
2003-2004. Se fosse vera la sua considerazione, che mi sentirei di
sottoscrivere, che tali corsi hanno come obiettivo primario quello
di recuperare la dispersione scolastica, sicuramente questa
clausola di priorità per coloro che sono regolari rispetto al
percorso scolastico è contraddittoria. Con queste considerazioni
rispetto alla sua risposta alle preoccupazioni che erano contenute
nella nostra interrogazione, auspichiamo che in un futuro prossimo
si possa affrontare in maniera più organica la complessa riforma
della scuola italiana.
Président - La parole à la Conseillère Squarzino Secondina.
Squarzino (Arc-VA) - Ripercorro brevemente le osservazioni fatte
dall'Assessore. Egli ha detto: "questi sono corsi che la Regione ha
sempre gestito in tutti questi anni"; è vero, ma non per niente
nella mia presentazione ho parlato di due "pietre miliari", vi sono
stati due atti ufficiali, importanti da rispettare che avrebbero
dovuto far ripensare le esperienze pregresse. Non credo che gli
accordi che sono "carta straccia" e che servono solo per avere
alcuni finanziamenti da parte dello Stato. Se gli accordi sono
stati fatti, vuol dire che si voleva da quel momento iniziare una
nuova programmazione o continuare in modo diverso il lavoro fino ad
allora fatto.
È vero che si parla di sistema integrato, è vero che abbiamo
anche una legge regionale che parla di sistema integrato fra
formazione ed istruzione; è anche vero però che adesso in modo
cogente ci viene chiesto di realizzarlo ed è anche vero che in modo
cogente la scuola è chiamata a partecipare. Vi sono questi accordi,
per cui credo che la prima cosa da fare sia attuare i protocolli
finora non attuati. Può darsi... prendo per buone le
giustificazioni fatte per cui la scuola è un sistema non ancora
pronto, lei mi dice "no", però, di fatto, in questa occasione non è
stata data alla scuola la possibilità di cimentarsi. Lei sa bene
che gli insegnanti dell'ISIP di Aosta hanno fatto una proposta di
modelli, l'hanno fatta pervenire il 15 giugno all'Assessorato
competente, che è l'istruzione. Dopo 6 giorni vi è stata la
deliberazione di Giunta in cui si decide il bando, non tenendo
neanche conto di tale proposta; allora lei capisce che la scuola ha
l'impressione di essere inascoltata, di non essere interlocutori
precisi. Questo problema dovrebbe essere gestito congiuntamente da
settori dell'Amministrazione: l'Assessorato dell'Istruzione,
l'Assessorato dell'Attività produttive e anche l'Assessorato del
Turismo è coinvolto indirettamente. Dovrebbe pertanto essere il
Presidente a prendere in mano la questione del coordinamento. Spero
che si instauri in tempi brevissimi un tavolo di lavoro in cui si
affronti in modo coordinato questo problema. Lei dice che è già
stato fatto...
(interruzione dell'Assessore Ferraris, fuori
microfono)
... bene, ne prendo atto con piacere, ma è stato fatto dopo che
la scuola si è resa conto che si trattava di un problema che la
riguardava direttamente e ha chiesto spiegazioni. Io dico che ben
venga la reazione della scuola, se questa riesce a far fare un
passo avanti all'Amministrazione nel suo insieme. E non sempre c'è
questa consapevolezza. Ad esempio, lei, Assessore, ha detto che con
i progetti finanziati l'Assessorato non fa altro che portare avanti
il sistema integrato, deciso già nel 1999. E poi aggiunge, entrando
in contraddizione con se stesso: "adesso stiamo lavorando per
realizzare questo sistema integrato, che poi la "riforma Moratti"
ha ripreso". Ecco, io spero che in questo lavoro i vari soggetti
siano coinvolti in modo tale che i progetti che vengono presentati
siano condivisi, perché - e qui mi riallaccio ad un'ultima
considerazione - il problema dell'integrazione tra i due sistemi e
della scelta del modello di sistema professionale dovrà essere
affrontato; finora la Regione ha glissato sul problema di quale
sistema di formazione professionale vuole attivare. Ricordo ogni
volta in sede di bilancio che si affrontava tale questione,
emergeva che i corsi di formazione professionale erano proposti dai
singoli assessorati, quindi rispondevano a logiche di singoli
assessorati e non a logiche più complessive; la Regione ha sempre
snobbato questo problema, adesso credo che sia costretta ad
affrontarlo in modo sistemico, insieme alle scuole e anche insieme
agli enti di formazione professionali presenti - quali ad esempio
l'IPRA, Don Bosco... - che sono chiamati a partecipare a questo
sistema integrato...
(nuova interruzione dell'Assessore Ferraris, fuori
microfono)
... Vanno chiariti bene i ruoli delle istituzioni e delle
formazioni e vanno chiarite anche le risorse, a chi si danno e in
che modo, altrimenti si rischia che la scuola pubblica, che ha al
suo interno competenze e risorse, non sia considerata nel momento
in cui si affronta il problema della formazione e questo a
vantaggio di altri enti di formazione che poi fanno ricorso agli
stessi docenti, magari pagandoli di più.
Aspettiamo in tempi brevi che ci sia il risultato del tavolo di
lavoro attuato. L'assenso gestuale del Presidente della Regione mi
fa sperare che avremo in tempi brevi una risposta chiara, che tale
risposta venga comunicata nelle sedi opportune a tutti i soggetti
interessati, senza che dobbiamo tutte le volte presentare
interpellanze per sapere cosa la Giunta pensa.
Président - Pour ce matin nous terminons nos travaux sur ce
point. Les travaux reprendront à 15 heures 30. Je rappelle qu'à 15
heures la Conférence des Chefs de groupe est convoquée.
La séance est levée.
---
La séance se termine à 13 heures 2.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK