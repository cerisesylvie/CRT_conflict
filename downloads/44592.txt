Consiglio Regionale della Valle d'Aosta - Oggetto del Consiglio n. 1565 del 26 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1565 del 26 maggio 2022 - Resoconto
OGGETTO N. 1565/XVI - Interpellanze: "Aggiornamento del
cronoprogramma degli interventi per l'ampliamento dell'Ospedale
regionale Parini" e "Intendimenti sulle modalità di prosecuzione
delle attività propedeutiche alla realizzazione del nuovo presidio
ospedaliero".
Bertin (Presidente) -
I punti 45 e 46, come anticipato,
saranno discussi congiuntamente, saranno illustrati entrambi e
risponderà il Governo in una sola risposta, poi ci saranno le due
repliche. Ha chiesto la parola il consigliere Rollandin, ne ha
facoltà.
Rollandin (PA) -
Abbiamo presentato quest'interpellanza
anche tenendo conto di quanto avevamo già discusso il 12 maggio
quando in qualche modo si è valutato il discorso dell'Ospedale,
quelli che erano gli interventi e come dovevano essere programmati
in modo da accelerare, al di là del fatto di essere d'accordo a
meno ma che comunque, essendo stato votato in un certo modo, doveva
in qualche modo accelerare le esigenze legate alla ristrutturazione
dell'Ospedale.
Ebbene, su questo noi volevamo e vogliamo capire quale possa
essere oggi lo
status
e se si riferisce all'insieme degli
interventi che ci sono. Questa era l'intenzione legata a
quest'intervento, poi credo che abbia un po' sorpreso tutti che in
questi giorni, due giorni fa, ci siano stati tutti i giornali nelle
loro edizioni, da "Aosta Cronaca", "Aosta News", "La Stampa", cioè
sei-sette giornali che prendono in esame questo tema, soprattutto
su un aspetto che ha un po' impressionato, dando un rilievo non
indifferente a quello che sta succedendo, cioè al fatto che si sta
lavorando - quindi è buon segno - per avere la possibilità in 18
mesi-16 mesi di 18 nuovi posti letto e questo va molto bene, però
di nuovo ci sono 2 posti letto perché i 16 sono riferiti a quelli
di prima, così tutti con dovizia di particolari segnano che c'è
quest'intervento importante. Francamente il fatto di vedere che
come conclusione ci siano 2 posti letto mi ha un po' lasciato
perplesso, quindi è un'altra di queste situazioni che vorremmo
capire un po' meglio come funziona, come funzionano gli interventi
previsti, a quando... 18 mesi, 2 posti letto in più. Mi sembra un
po' poco.
La situazione dall'Ospedale la conosciamo, noi abbiamo fatto
quest'interpellanza prima che ci fossero tutte queste notizie che
sono state riprese dai giornali tanto per essere chiari, quindi non
è che l'abbiamo fatto apposta, l'abbiamo fatta prima, però adesso
venire a esultare perché ci sono 2 posti letto in più alla fine dei
16 mesi di lavoro è un po' poco. Se andiamo avanti così, non
basteranno 10 anni per cercare di avere qualche punto in più. Noi
quindi chiediamo di capire che cosa sta succedendo, come, con che
termini e con quali indicazioni si sta lavorando, tenendo conto -
bisogna sottolinearlo - che per la parte relativa alla
ristrutturazione, questo non deve essere confuso con quello che
invece sta succedendo sull'altra partita legata alla
ristrutturazione, dove invece stanno andando avanti secondo i
programmi, ma la cosa che francamente è sorprendente è che abbia
avuto un'eco così importante per la realizzazione, dopo 16 mesi, di
2 posti letto, quindi chiederei dei chiarimenti su questo tema.
Presidente -
Per l'illustrazione, ha chiesto la parola il
consigliere Aggravi.
Aggravi (LEGA VDA) -
Collegandomi a quanto già ha esposto
il collega Rollandin rispetto all'anno che è passato
dall'approvazione di quella risoluzione del 12 maggio 2021,
l'obiettivo dell'interpellanza che abbiamo posto era quello di fare
un po' lo stato dell'arte rispetto agli impegni che erano stati
assunti che prevedevano appunto quello di procedere con la variante
del progetto esecutivo, adesso non li leggo tutti, ma comunque
relativamente all'ala est dell'Ospedale regionale, quello di
proseguire le varie fasi progettuali della ristrutturazione,
l'attivazione del tavolo di lavoro tra la Regione, il Comune e gli
altri enti coinvolti, avviare un confronto sulla destinazione
futura dell'Ospedale Beauregard e dell'ex Maternità e a presentare
il progetto alla popolazione valdostana attraverso gli strumenti
più opportuni. Questa è la prima domanda che abbiamo posto per fare
sostanzialmente un bilancio di quello che in un anno è stato
fatto.
Le altre due domande invece cercano di comprendere quale sia lo
stato attuale della progettazione dei lavori del cantiere del nuovo
Ospedale e soprattutto come si intenda proseguire l'attività
propedeutica alla realizzazione della struttura dal punto di vista
progettuale del cantiere del finanziamento complessivo dell'opera.
Tra l'altro, andando a esaminare, ma è l'unica traccia che abbiamo
trovato... nell'esame del rendiconto si trova appunto che lo
stanziamento madre delle risorse che oggi, tra l'altro, poggiano
poi su una parte accertata che viene appunto dallo Stato per 26
milioni e 700 mila... ovviamente finiscono poi nel fondo
pluriennale vincolato, quindi sostanzialmente il pezzo madre del
finanziamento viene portato in avanti, quindi si voleva capire, al
di là anche di quelli che sono stati gli impegni presi nel maggio
2021, quali fossero le prospettive, anche tenuto conto di questa
manifestazione finanziaria che viene portata avanti di un anno.
Presidente -
Risponde l'assessore Barmasse.
Barmasse (UV) -
Penso che i riferimenti a cui si riferiva
prima il consigliere Rollandin sono diversi dalla richiesta
sull'interpellanza di valutazione del nuovo Ospedale. Probabilmente
quello a cui lei faceva riferimento è la ristrutturazione del
Reparto attuale di rianimazione, che nulla c'entra con il nuovo
Ospedale perché sono due cose separate. L'attuale Reparto di
rianimazione consta di dieci posti letto, la ristrutturazione è
necessaria perché, purtroppo, gli impianti sono vetusti e quindi
non possiamo ovviamente far correre dei rischi ai nostri pazienti.
L'attuale Reparto di rianimazione consta di dieci posti letto, alla
fine della ristrutturazione ci saranno due posti letto in più, sono
dodici più dieci del triangolo quindi ventidue e otto di
sub-intensiva che verranno costruiti tra giugno e luglio in
prossimità delle Malattie infettive, per un totale di trenta posti
di rianimazione rispetto ai dieci iniziali dell'Ospedale. Non è un
intervento esclusivamente legato all'aumento dei posti letto di
rianimazione, ma è legato alla ristrutturazione di una rianimazione
i cui sistemi di filtrazione dell'aria e di attuazione dei
meccanismi vari dei respiratori sono vetusti e al di fuori delle
norme. Non è stato fatto questo intervento per aumentare, anche se
verranno aumentati di due posti letto nell'attuale sede ma
complessivamente avremo trenta posti letto di rianimazione, in
questo momento ne abbiamo ventidue. Questa è la situazione attuale.
Diverso è l'Ospedale, motivo dell'interpellanza sia sua che del
consigliere Aggravi.
Per quanto riguarda la prima domanda, nel corso dei mesi
intercorsi dall'approvazione della mozione citata nel quesito, le
attività di progettazione inerenti la costruzione del nuovo
Presidio ospedaliero Parini e la ristrutturazione dell'esistente
sono proseguite parallelamente alle interlocuzioni necessarie tra
le parti per gli adeguamenti contrattuali i quali sono giunti a
recente formalizzazione. Considerata la dimensione dell'opera, la
sua complessità e l'ingente impegno finanziario, tale
formalizzazione è stata lunga e laboriosa in quanto il RUP di SIV
ha ritenuto necessario approfondire una serie di variabili di tipo
tecnico-giuridico-amministrativo molto complessi. La consegna dei
documenti progettuali è prevista entro il mese di dicembre 2022,
fatte salve le dovute proroghe correlate ai tempi di approvazione
dei progetti stessi, l'inizio dei lavori è previsto nella primavera
del 2023. Per quanto concerne il tavolo di lavoro, già riunitosi il
giorno 11 giugno 2021 e il giorno 27 luglio 2021, come definito
congiuntamente con il Comune di Aosta, esso sarà riconvocato nel
mese di giugno 2022 unitamente al gruppo di progettazione per
affrontare, sulla base dei documenti progettuali, le tematiche di
cantierizzazione e viabilità.
Nel corso della redazione del progetto saranno utilizzati
diversi strumenti di divulgazione dell'opera alla popolazione. È
stato effettuato da SIV uno studio di fattibilità per la
realizzazione di uno spazio attrezzato presso il cantiere dotato di
schermi con audio, è prevista l'installazione di un
totem
nella struttura ospedaliera corredato di monitor più piccoli, di
altri strumenti tecnologici di divulgazione per illustrare il
progetto, la logistica e le fasi di cantierizzazione, anche al fine
di informare gli utenti e la popolazione sulle modificazioni
temporanee dei percorsi pedonali e veicolari per la fruizione dei
servizi ospedalieri. Sono, infine, in fase di studio
implementazioni sul
web
e sui siti
social
. La nuova
programmazione aggiornata dell'attività di SIV relativamente al
nuovo presidio ospedaliero Parini sarà contenuta nei documenti PEA
e POS 2022 e 2024.
Seconda domanda: "quale sia in particolare lo stato attuale
della progettazione dei lavori del cantiere del nuovo Ospedale", la
revisione della progettazione delle fasi 3 di ampliamento ha avuto
avvio formale con la recente sottoscrizione degli atti aggiuntivi
di revisione progettuale, è altresì in corso di redazione il
masterplan
, cioè il distributivo funzionale di tutte le
future fasi dei lavori, che comprende quindi sia la fase 3 di
ampliamento ospedaliero, sia le fasi 4 e 5 relative al materno
infantile, alla psichiatria e alle ristrutturazioni.
Domanda 3: "come si intenda proseguire l'attività propedeutica
alla realizzazione del nuovo Ospedale dal punto di vista
progettuale del cantiere e del finanziamento complessivo
dell'opera". Una volta avviati i lavori della fase 3 di ampliamento
ospedaliero, saranno programmate le fasi 4 e 5 relative al materno
infantile, alla psichiatria e alle ristrutturazioni con relative
esigenze di finanziamento e cronoprogramma della spesa e dei
lavori. Le problematiche relative alla cantierizzazione saranno
affrontate all'interno degli elaborati relativi al piano di
sicurezza e coordinamento allegati alla progettazione definitiva.
L'opera è finanziata per la fase 3 e per la progettazione delle
fasi 4 e 5, il programma pluriennale di attività e di spesa per la
realizzazione del presidio unico ospedaliero presentato da SIV
nell'anno 2021 tiene conto del limite massimo di spesa pari a euro
139.032.000 che corrisponde alle somme approvate con deliberazione
della Giunta regionale n. 2930 in data 29 ottobre 2010 e n. 1136 in
data 18 settembre 2018 pari a complessivi euro 15.332.000 di cui
euro 13.755.000 già liquidati, oltre alle somme stanziate con legge
regionale 24 aprile 2019 n. 4 pari a euro 106.700.000 e con legge
regionale n. 22/2021 di assestamento pari a euro 17 milioni
prenotate con deliberazione della Giunta regionale n. 1180 in data
20 settembre 2021. La realizzazione delle fasi 4 e 5 attualmente
non è finanziata.
Presidente -
Per la replica, ha chiesto la parola il
consigliere Rollandin.
Rollandin (PA) -
Non so se ha letto tutta l'interpellanza
l'Assessore, ci sono tre punti, io ne ho illustrato uno ma ci sono
tre punti. Sugli ultimi due punti c'è scritto in modo chiaro quello
che si chiedeva del nuovo Ospedale, come si intende... Non so,
forse le è sfuggito, questo per il nuovo Ospedale. Come si intende
perseguire, qual è l'attività propedeutica alla realizzazione del
nuovo Ospedale dal punto di vista progettuale, perché non è ancora
finito, non è stato detto. Su quale sia lo stato attuale della
progettazione dei lavori del cantiere non ho sentito una parola.
Per carità, quindi la prossima volta magari lo intenderemo, però
quello che abbiamo detto dei 2 posti letto era solo per dire che in
proporzione chiaramente non è che faccia molto rumore il fatto,
dopo 18 mesi, si avere 2 posti letto in più; è utile ma non è
proprio quello che si aspetta la gente, o almeno ha un effetto un
po' diverso, tutto lì.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Nel complesso diciamo che si capisce
qual è lo stato dell'arte riguardo all'avanzamento, anche se lo
metterei tra virgolette. Sinceramente, andando poi sui due aspetti
principali, quindi il fattore tempo e il fattore risorse, mi sembra
di vedere quello che già in parte quando è stato presentato... non
lo chiamo cronoprogramma perché sappiamo che in quest'aula i
cronoprogrammi non portano bene ma l'agenda delle fasi di
realizzazione del progetto... la preoccupazione era appunto quella
del rispetto delle tempistiche. Forse è necessario considerare e
fare una
mise à jour
sia sulla realizzazione delle
tempistiche, sia pensare anche in ottica finanziaria perché, come
giustamente lei puntualizzava, ci sono delle risorse per la fase 3
e per la progettazione della 4 e la 5, bisogna ragionare sulle
risorse di realizzazione di tutte le fasi. Forse può valere la
pena, ma la lancio come una valutazione che va fatta trovare un
percorso amministrativo che consenta di individuare risorse,
velocità e rendere più rapidi i tempi per realizzare una struttura
fondamentale, che, ripeto, al di là delle idee e delle
considerazioni di ognuno, deve essere realizzata il prima possibile
perché le problematiche della sanità penso che non dobbiamo
ricordarle perché, purtroppo, le notizie di stampa ce lo ricordano
continuamente e lo diciamo.
Su quello che riguarda poi invece l'impegnativa presa con quella
risoluzione, un punto che voglio evidenziare, che rimane comunque
un aspetto che è necessario considerare e valutare è il quarto che
leggevo, quello della destinazione futura dell'Ospedale Beauregard
e dell'ex Maternità e forse nel complesso è l'aspetto prospettico
che deve essere preso in considerazione. Forse c'è ancora un po'
tanto da fare, quello che mi preoccupa notevolmente, al di là del
reperimento delle risorse, è proprio il rispetto dei tempi, quindi
su quello probabilmente bisognerà lavorare di più e capire come
poter trovare una soluzione forse più fattiva e più rapida rispetto
all'attuale percorso amministrativo che si sta adottando.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK