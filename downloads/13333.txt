Consiglio Regionale della Valle d'Aosta - Oggetto del Consiglio n. 4330 del 11 marzo 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4330 del 11 marzo 1993 - Resoconto
OGGETTO N. 4330/IX Estensione di benefici assistenziali a
tutte le categorie di invalidi.
(Reiezione di
mozione).
Presidente Do lettura della mozione presentata dai consiglieri
Beneforti, Chiofalo, Trione, Lanièce e Ricco:
Mozione Seguito delle richieste rappresentate da diverse
categorie di cittadini tendenti ad ottenere tramite le rispettive
Associazioni, l'estensione dei benefici assistenziali in atto per i
mutilati ed invalidi del lavoro A N.M.I.L.;
Il Consiglio regionale della Valle d'Aosta con la presente
Mozione
Da Mandato
alla Giunta regionale di presentare entro venti giorni un
provvedimento che prevede l'estensione dei benefici assistenziali
sopra richiamati a tutte le categorie di invalidi con le stesse
modalità previste per gli invalidi aderenti all'A.N.M.I.L..
Presidente
Ha chiesto di illustrare la mozione il
Consigliere Beneforti, ne ha facoltà.
Beneforti (DC)
Il significato di questa mozione è
chiaro e preciso, non è certamente una invenzione mia perché
abbiamo parlato con le associazioni e la mozione deriva proprio
dalle richieste che ci sono pervenute da alcune associazioni di
invalidi, che ritengono di avere gli stessi diritti degli invalidi
di lavoro.
Non si tratta comunque di togliere niente a nessuno, ma si
tratta di estendere dei benefici che sono previsti per gli invalidi
del lavoro ad altre categorie di invalidi a parità di condizioni. E
l'estensione deve avvenire, come dicevo, per quanto possibile e per
omogeneità.
Gli invalidi appartenenti alle singole associazioni hanno gli
stessi diritti, sia che provengano da enti disciolti perché
dichiarati inutili, sia che provengano da associazioni le cui
competenze siano esercitate dalla Regione, sia che provengano da
associazioni che si sono costituite privatamente. Queste categorie
di invalidi - invalidi civili al cento per cento e invalidi per
servizio al cento per cento - non comprendono perché non debbano
avere gli stessi diritti degli invalidi del lavoro.
Inoltre nella occasione e nel momento in cui possono essere
rivisti questi benefici e prevista l'estensione degli stessi ad
altre categorie, possono essere riviste anche le modalità con cui
vengono corrisposti, perché certe indennità che vengono corrisposte
sono alquanto irrisorie e non risolvono il problema che hanno
questi invalidi. Pertanto questa sarebbe l'occasione per
incrementare il capitolo che prevede il finanziamento di questi
contributi, per elevare i benefici che oggi per alcune indennità
sono inconsistenti.
Ci sono categorie di invalidi - e credo che questo nel
presentare la mozione sia stato accertato - che hanno meno
previdenze degli invalidi del lavoro, pertanto non si capisce
perché a queste categorie non debbano essere corrisposte quelle
indennità che oggi gli invalidi del lavoro hanno. Come sapete, gli
invalidi del lavoro sono quelli che hanno avuto infortuni o sono
malati di silicosi, e questi hanno la previdenza sociale e anche
l'indennità per silicosi o per infortuni. Mentre vi sono degli
invalidi civili malati al cento per cento, che hanno una unica
pensione di invalidità civile di gran lunga inferiore al
trattamento percepito dall'invalido del lavoro. Inoltre l'invalido
civile deve pagarsi l'abbonamento alla televisione, mentre
all'invalido del lavoro l'abbonamento alla televisione viene pagato
con il contributo della Regione quando ha una invalidità al cento
per cento. Ed ancora, se un invalido del lavoro ha un figlio che
studia, sono previsti dei rimborsi spese, cosa di cui non può
usufruire l'invalido civile.
Non sto ad elencare tutte le indennità che sono contenute nella
delibera e che sono previste per una categoria che forse ha
benefici superiori a quelli di altre categorie.
Quindi abbiamo presentato questa mozione raccogliendo le
aspirazioni di queste categorie di invalidi, per chiedere alla
Giunta regionale se entro venti giorni può presentare un piano o un
provvedimento che estenda anche a queste categorie di invalidi quei
benefici che sono previsti per gli invalidi del lavoro. Nello
stesso tempo chiediamo di rivedere l'entità dei benefici stessi,
perché per tanti invalidi del lavoro non è significativo
l'intervento che viene fatto. In sostanza l'indennità che oggi
viene data agli invalidi del lavoro serve più alla associazione
degli invalidi del lavoro per tenere in piedi l'associazione, che
non alla categoria degli invalidi.
Credo che si debba cercare, per quanto possibile, di eliminare
certe ingiustizie che ci sono e, senza togliere niente a nessuno,
cercare di estendere e di migliorare quello che è estensibile.
Avevamo chiesto che la Giunta entro venti giorni presentasse un
programma, l'Assessore mi ha già detto che la maggioranza si
asterrà sulla mozione; prendo atto della astensione e riferiremo
alle categorie degli invalidi che da parte della Giunta regionale
non è stata presa in considerazione la loro richiesta.
Presidente
Ha chiesto di parlare l'Assessore alla
Sanità ed Assistenza Sociale Cout, ne ha facoltà.
Cout (PCI-PDS)
Riferiremo prima del Consigliere
Beneforti la posizione che ha assunto la maggioranza in questo
Consiglio, perché pensiamo che su questo argomento ci sia la
necessità di trovarsi con le varie associazioni per vedere cosa può
essere fatto.
Vorrei ricordare che di questo problema si discute dal 1977; da
allora la questione è andata avanti, da quando cioè si sono
individuati gli enti i cui compiti e funzioni sono stati trasferiti
alla Regione. Alcuni di questi hanno assicurato la continuità delle
prestazioni che erano già erogate dagli enti, cioè l'Enauli, i
Caduti in Guerra e l'Amnil, e questo a decorrere dal 1992. Tutti
gli altri enti elencati nella tabella B, dove ci sono tutte le
altre associazioni del decreto, e presenti sul territorio della
Valle d'Aosta, siccome non erogavano prestazioni economiche a
favore dei propri associati ed iscritti, non erano stati
finanziati. Tant'è vero che la delibera presentata da Beneforti lo
scorso anno, di cui ha citato alcuni aspetti, per il finanziamento
per il 1992 fa riferimento a questa tabella B e al fatto che dal
1983 la Regione esercita effettivamente dette funzioni attraverso
l'erogazione agli assistibili dei benefici assistenziali secondo i
criteri già stabiliti dalle norme regolamentari dell'Anmil. Quindi
bisogna verificare come possano essere estesi questi benefici a
tutte le altre categorie.
L'impegno che posso prendere non è quello di dire che entro
venti giorni allargheremo a tutte le altre categorie questi
contributi, anche perché non vorrei che due giorni dopo il
Consigliere Beneforti scrivesse su tutti i muri della Valle
d'Aosta: "Cout ha promesso e ancora una volta non ha mantenuto".
L'impegno che invece posso prendere è quello di trovarmi con le
categorie e di verificare cosa può essere fatto, perché questa mi
sembra una mozione che mette le questioni sotto un punto di vista
troppo semplicistico, anche perché è fatta con una ottica che non è
quella di una amministrazione che si ponga di fronte ai problemi
per verificare se questi possano essere o meno risolti.
Fra l'altro va verificato con le categorie se tutti questi
benefici che dovrebbero essere estesi possono essere quei benefici
che si aspettano di ricevere. Bisognerebbe poi anche riuscire a
capire quali sono queste categorie, perché se dovessero essere
estesi i contributi a tutte le categorie, così come chiede il
Consigliere Beneforti, invece di 355 gli assistiti che hanno questi
benefici diventerebbero 13-14mila. Mi sembra un po' troppo semplice
dire allarghiamo a tutti ed entro venti giorni portiamo la
proposta; io mi impegno a sentire le categorie e quindi per il
momento ci asteniamo sulla mozione.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Mi sembra molto strane queste risposte
che mi vengono date, forse è per l'ora tarda e per la stanchezza
che ci prende tutti.
Ho premesso che non è una iniziativa del gruppo DC, ma è una
richiesta che era venuta anche in passato da parte delle
categorie... forse non conosce Saccagno l'Assessore Cout, bisogna
presentarglielo, è il presidente dell'associazione invalidi
civili.
Ho detto che era una richiesta che perveniva da parte delle
associazioni degli invalidi che non godono di questi benefici, era
una richiesta che era stata avanzata da tempo e che ultimamente è
stata sollecitata.
Ora l'Assessore mi risponde che vuole sentire lui le
associazioni; non dico mica di non sentirle, ma si potevano anche
sentire nei venti giorni di tempo indicati dalla mozione, per
venire poi qui a dire che il provvedimento si poteva fare in un
modo o in un altro.
La realtà è che l'Assessore non conosce il problema e me lo ha
dimostrato, ed è stato anche male informato.
Prendo atto di questa mancata conoscenza del problema, prendo
atto che ancora una volta sussiste una certa insensibilità sociale
verso alcune categorie e lo continueremo a scrivere e lo diremo
continuamente. Credo che in venti giorni si potesse fare uno
studio, tornare in Consiglio e dire qual era il provvedimento che
la Giunta intendeva adottare, oppure si poteva portare un
provvedimento a livello di commissione consiliare, per discuterne
in quella sede. Volete sempre dire di no, allora ognuno raccoglie
per ciò che semina e noi diremo che non abbiamo potuto raccogliere
niente.
Siete i maggiori propagandisti della opposizione voialtri,
continuate così!
Presidente
Pongo in votazione la mozione:
Esito della votazione
Presenti: 23
Votanti: 6
Favorevoli: 6
Astenuti: 17 (Agnesod, Bajocco, Bich, Chenuil, Cout, Faval,
Lanivi, Louvin, Mafrica, Marcoz, Monami, Mostacchi, Perrin,
Rollandin, Stévenin, Viérin e Voyat).
Il Consiglio non approva
Presidente
La seduta è tolta, il Consiglio sarà
riconvocato a domicilio.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK