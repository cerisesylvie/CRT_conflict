Consiglio Regionale della Valle d'Aosta - Oggetto del Consiglio n. 4208 del 18 dicembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4208 del 18 dicembre 2024 - Resoconto
OGGETTO N. 4208/XVI - Approvazione di mozione: "Impegno
affinché venga esaminata e approvata dal Parlamento una riforma di
legge sulla cittadinanza che includa il principio dello "Ius
Scholae"".
Bertin (Presidente)
- Con 28 Consiglieri presenti
possiamo riprendere con il punto n. 4.02. Siamo in discussione
generale, ha chiesto la parola il consigliere Distort, ne ha
facoltà. La parola per il secondo intervento, se non mi
sbaglio.
Distort (LEGA VDA)
- Confermo che si tratta del secondo
intervento, anche se riassume un po' i termini anche del fatto
personale. In riferimento a quanto mi è stato riferito in replica,
devo dire che è interessante osservare il tentativo di contrastare
le argomentazioni espresse con i modi adottati. Osservo quindi con
interesse quanto si siano sentiti colpiti nel vivo sia l'assessore
Guichardaz, sia il collega Di Marco, che hanno adottato il criterio
della genericità per replicare un mio intervento.
Assessore Guichardaz, lei ha perfettamente ragione a dire che
voi di Sinistra non costruite il
mainstream
. Ha fatto bene a
precisare questo aspetto e non era questa la mia intenzione, ma
penso che tutta l'esposizione abbia dimostrato che non fosse
questa... che vi metta in condizione di essere i costruttori, i
fabbri, i demiurghi del mainstream, voi il mainstream semplicemente
lo subite, come lo subiscono in tanti. Il fatto è che subire
mainstream significa entrare nella corrente di una narrazione e i
contenuti del suo intervento, porti pazienza, ne sono la prova
perché in sintesi non vorrei in questo modo invocare il suo fatto
personale, ma mi permetta di dire che quello che ho percepito è che
ha proposto una ricetta: regalare cittadinanza come ricetta per
garantire l'integrazione. Questo sicuramente, almeno dal punto di
vista dello scambio di opinioni, non mi convince per niente.
Per quanto riguarda il collega Di Marco, se lei è riuscito a
capire dal mio intervento di 20 minuti che la mia sintesi è che la
difesa dei diritti sia una battaglia di Sinistra, allora il
problema sarebbe suo: dico "sarebbe" usando volutamente il
condizionale perché so perfettamente che lei ha capito perbene le
mie argomentazioni, ma non ha saputo resistere alla tentazione di
improvvisare una risposta per tacconare il suo posizionamento
narrativo a Sinistra, rivestito da senso civico. Lei può
posizionare legittimamente dove crede, però non può impedire a noi,
che assistiamo a un dibattito politico e che partecipiamo a un
dibattito politico, di avere le nostre percezioni.
L'osservazione più interessante è il richiamo della collega
Minelli all'
autoritas
di alcuni membri, seppur apicali,
della Conferenza episcopale italiana. Questo posizionamento
clericalista di PCP è davvero notevole. Nel dibattito tra laicità e
laicismo voi avete superato i più integralisti, ma fortunatamente
il mondo cattolico dispone di un bagaglio di verità che supera il
parere singolo o di maggioranza collegiale della Conferenza
episcopale italiana. Esiste un rango superiore: è il magistero, che
è formato dalla tradizione dottrinale e dai documenti ufficiali
della Chiesa, tra i quali spiccano le encicliche papali, è proprio
con l'Enciclica Caritas
in veritate
di Benedetto XVI che si
sono chiariti perfettamente i confini esatti di una corretta
visione di tutela dei valori e dei diritti umani, questo la CEI lo
sa benissimo, ora lo sa anche lei.
Presidente
- Non posso prenotarmi, ma vorrei fare un
brevissimo intervento che, se posso, farei da qui. Come giustamente
diceva stamattina qualche collega, la legge di riferimento della
cittadinanza è una legge che ha più di trent'anni, ormai vecchia,
già all'epoca non era particolarmente lungimirante, guardava più al
passato che al futuro, una legge ispirata soprattutto dall'azione,
all'epoca piuttosto incisiva, dell'allora ministro Mirko Tremaglia,
ministro degli Italiani all'estero, con la sua visione dall'Italia
un po' tanto nazionalista e che aveva in parte condizionato anche
la legge sulla cittadinanza. Lo dico perché questo condiziona anche
poi alcuni fatti successivi. Stamattina, giustamente, credo il
collega Sammaritani ha detto che l'Italia è il Paese europeo che
concede più cittadinanze ed è assolutamente corretto come dato
numerico. Proprio in relazione a quanto dicevo prima, bisogna tener
presente che la stragrande maggioranza di queste cittadinanze sono
concesse a cittadini - tra virgolette - "sudamericani" e per
diritto di sangue, non per acquisizione dovuta alla residenza in
Italia. Dati de "Il Sole 24Ore", il 50% delle cittadinanze
acquisite nel 2023 sono riferite a ragioni di diritto di sangue,
nel senso che ci si riferisce al bisnonno, uno dei quattro
bisnonni, che è di origine italiana, pertanto si acquisisce la
cittadinanza. Pertanto, lo dico, per il primato che giustamente
veniva evidenziato dal collega Sammaritani, alla luce di questi
dati, non so quanto sia un primato, potrebbe non esserlo. Poi,
ripeto, secondo i dati de "Il Sole 24Ore" di poco tempo fa, il 50%
di queste nuove cittadinanze sono collegate a una... quello che un
tempo nel calcio si chiamavano oriundi, i famosi giocatori
sudamericani che venivano naturalizzati con la cittadinanza e poi
chiamati oriundi, pertanto, che ci sia bisogno di rivedere la legge
sulla cittadinanza è un dato oggettivo. È assolutamente
anacronistica l'attuale legge che necessita di una revisione, che,
a mio avviso, deve andare nella direzione esposta da questa
mozione.
Consigliere Aggravi, a lei la parola.
Aggravi (RV)
- Non volevo intervenire nel dibattito per
lasciare altre forze e altri colleghi più esperti di me sul tema.
Intervenire o aggiungere ulteriori elementi... ho anche ascoltato
quanto da lei rappresentato. Questa mattina, ringrazio anche i
colleghi di maggioranza, in particolare il collega Cretier, per
aver rappresentato l'emendamento o comunque la proposta di modifica
che oggettivamente dell'impegnativa non avevo letto con attenzione.
L'attenzione invece è stata un po' più dedicata a vedere quello che
poi è stato trasmesso e mi pongo soltanto alcuni dubbi riguardo
alla nuova impostazione della mozione, non tanto sui contenuti e
sui termini, ma sulle modalità poi della sua applicazione. Mi
spiego: la nuova versione elimina le parti che riguardano il ruolo
del Governo regionale e vabbè "affinché venga esaminata e
approvata" diventa "per sostenere". Abbiamo quindi una mozione che
diventa un impegno che il Consiglio regionale dà a sé medesimo ad
attivarsi, anche attraverso i Parlamentari valdostani, presso il
Governo nazionale e il Parlamento. Il Consiglio regionale si
impegna ad attivarsi. Ora io pongo alcune domande e penso che i
banchi della Presidenza del Consiglio ci debbano dare delle
spiegazioni, nel senso che... ma i colleghi che non voteranno
questa mozione saranno comunque impegnati perché il Consiglio a
maggioranza li ha impegnati? Soprattutto perché il Governo
regionale, perché è un emendamento proposto dalla maggioranza, non
è impegnato o non si impegna? Ma soprattutto i membri del Governo
regionale, che sono anch'essi i Consiglieri, sono così impegnati?
Come può il Consiglio regionale attivarsi anche attraverso i
Parlamentari valdostani? Perché anche qua dobbiamo un attimo
capire... Il Consiglio e i Parlamentari valdostani hanno dei canali
o delle possibilità di interlocuzione? Perché sennò a questo punto,
io chiederei già nella Commissione competente un'audizione per
poter capire i due Parlamentari come possono attivarsi... Come
possiamo noi attivarci attraverso loro o comunque voi che la
votate. Ne ho di dubbi perché oggettivamente e mi limito... ma lo
dico anche perché mi sembra una sorta... una questione abbastanza
assurda che il Consiglio vota per impegnarsi, il Consiglio si
dovrebbe già impegnare. Allora mi verrebbe da dire: se qualcuno ha
una posizione sullo
ius scholae
perché non presenta una
proposta di legge di iniziativa consiliare, come abbiamo fatto noi
sulla zona franca, con la sua valutazione politica e proposta
politica? Quella sarebbe effettivamente un'attivazione del
Consiglio, magari a maggioranza, magari anche con una larga
maggioranza, ma che il Consiglio voti per impegnare sé medesimo mi
sembra ridicolo, perdonatemi. Soprattutto io non ho capito - e
spero che qualcuno del Governo ce lo dica - perché il Governo non
si può impegnare a fare questo. Guardo anche l'assessore Guichardaz
che ho ascoltato prima con suo... si è sentito molto preso da
questo impegnativo. Faccio la domanda a lei per tutti: lei si
impegnerà come Consigliere o come Assessore? Oggettivamente io
capisco che qualcuno si è molto preso dalla tematica, però, se poi
noi stiamo a discutere qua più di un'ora su un tema o su
un'impegnativa che poi non si può attuare o dovete spiegarmi come
si attua, siamo nel senso del ridicolo e non dico altro.
Presidente
- La parola al consigliere Di Marco per
secondo intervento.
Di Marco (PA)
- Solo 20 secondi, grazie. La mia risposta
al collega Distort era alla sua affermazione, apro il virgolettato:
"l'unica cosa che mi stupisce è lo schieramento a Sinistra dei
rappresentanti delle cosiddette forze autonomiste" e io gli ho
risposto che non è così. E gli ripeto che i diritti sono patrimonio
anche degli autonomisti, non solo della Sinistra e dovrebbero anche
appartenere a voi.
Presidente
- Ha chiesto la parola il consigliere Manfrin
per il secondo intervento, ne ha facoltà.
Manfrin
(LEGA VDA)
- Credo siano state dette una
serie di cose a cui va dato un ordine anche rispetto alla scelta
che deve essere fatta. Nel merito io voto quello che vedo e quello
che vedo è che la mozione è rimasta sostanzialmente identica, ma si
sono cambiate, come ha giustamente osservato il collega Aggravi,
alcune cose, lo dico un po' demerito della capacità di trattative
della collega Minelli. Vede, collega Minelli, questo è
evidentemente un cedimento di tutto il fronte sinistro di schianto
a quelle che erano le sue richieste, se lei avesse tenuto duro un
pochino, avrebbero approvato la mozione così come l'ha proposta,
invece ha dovuto fare una minima concessione. Per quello che leggo
qui, è il fatto che qualcuno ha voluto a tutti i costi fare un
emendamento che venisse recepito solo per dire: "siamo riusciti a
fare un emendamento", quindi non era quello che era stato
presentato, è ben diverso. Cos'è ben diverso? Che non è più il
Governo che si impegna, ma tutti noi. Tra l'altro, non ho neanche
capito le modalità di questo impegno, cioè io ero abituato in
alcuni momenti in cui si è trasmesso e si è discusso all'interno di
questo Consiglio di impegni che riguardassero i Parlamentari, che
il Presidente del Consiglio, Presidente della Regione, il Governo o
la Presidente del Consiglio si facessero portatori di alcune azioni
nei confronti parlamentari, anche soltanto della scrittura di una
lettera che dicesse: "guardate che il Consiglio ha deciso questo".
Siccome si impegna il Consiglio di agire verso i Parlamentari,
significa che ognuno di voi - noi voteremo contro, per cui noi non
lo faremo - scriverà ai Parlamentari chiedendo di fare quello che è
stato scritto dalla mozione. Non ho ben capito esattamente questa
cosa, anche perché più volte siamo stati ripresi sulla questione
del "ma chi viene impegnato" perché non si può impegnare il
Presidente del Consiglio, non si può impegnare... bisogna mettere
qualcuno, il soggetto, l'oggetto, predicato e cose... più volte è
stato sollevato questo, qui non c'è. Qui è una mediazione che è
stata... come dire? raggiunta non so da chi, immagino dal collega
Cretier, che forse ha annunciato un emendamento e poi ne è stato
fatto un altro perché dagli annunci alla realizzazione mi pare che
sia passato del tempo, quindi credo sia un nodo importante questo
da risolvere, sennò faremo sempre delle iniziative a questo punto
dove ognuno di noi si impegna nel suo piccolo a fare la raccolta
differenziata e andare in giro in bicicletta per la città.
Nel merito di quello che è stato detto, ho parlato - andando su
quello che è stato scritto - della questione delle borse di studio
che sono state riportate e qualcuno ha osservato che le borse di
studio della Valle d'Aosta non sono un termine di paragone. In
realtà sì perché, se è possibile fare delle borse di studio che
sono aperte a tutti e quindi non esclusivamente agli Italiani, è
evidente che tutto il Paese lo possa fare. Qualsiasi Regione o
entità lo può fare, quindi non c'è nessun impedimento in questo
senso e quindi viene a cadere la parte del rilevato perché
l'accesso alle borse di studio è garantito; perché le limitazioni a
partecipare ai concorsi pubblici... qui registro e lo scriverò
ovviamente sul mio diario, che oggi la collega Minelli mi ha dato
ragione su una cosa, quindi credo sia una data da celebrare e cioè
sul fatto che effettivamente c'è scritto che i minori che hanno la
cittadinanza italiana affrontano numerose complicazioni tra cui -
nell'elenco - c'è anche la limitazione di partecipare ai concorsi
pubblici, essendo minori, non possono partecipare ai concorsi
pubblici. Votando questa iniziativa si condivide il fatto che i
minori effettivamente hanno difficoltà ad accedere ai concorsi
pubblici, la votate voi, non la votiamo noi, la votate voi, in
bocca al lupo!
Poi incertezza per quanto riguarda il loro
status
legale,
una volta raggiunta la maggiore età lo
status
legale è
semplice, se sono straniero, sono uno straniero, se chiedo la
cittadinanza italiana, viene rilasciata, sono un cittadino
italiano, non è che c'è incertezza sullo status, è così, o uno o
l'altro.
Il Presidente del Consiglio ci ha detto che la legge sulla
cittadinanza è vecchia di trent'anni ed è vero. Mi chiedo - e
guardo anche i colleghi di fronte -: ma in questi trent'anni di
governo ininterrotto del Centro-Destra la Sinistra ha mai fatto
delle proposte di modifica? Oppure la Sinistra in questi trent'anni
un paio di anni può aver governato? Se in questi trent'anni la
Sinistra ha governato e oggi che è all'opposizione ritiene che
questa legge sia assolutamente discriminatoria, perché non vi ha
posto rimedio prima? Per quale motivo? Aveva da fare? Aveva judo?
Non lo so, aveva delle cose da fare? Si è dimenticato? È andata a
fare la spesa? La lista delle cose era un po' troppo lunga e si è
dimenticato la legge sulla cittadinanza? Non credo, forse questo
bisogno impellente non c'era.
Il collega Cretier ci dice che bisogna dare più cittadinanze,
così si risolve il problema della manodopera. C'era un'altra
persona che faceva questi ragionamenti, si chiamava Soumahoro, non
so se lo ricorda, quello che fa le battaglie per la cittadinanza,
eccetera. È venuto fuori che i rapporti che aveva con i lavoratori,
lavoratori a manodopera, non erano proprio così cristallini,
perlomeno quelli della sua famiglia. C'è un processo, poi stabilirà
la verità. A me sentir parlare delle persone come forza lavoro e
nuovi schiavi da importare, così almeno possiamo impiegarli, invece
che dire: "ci sono sacche di illegalità forse vanno affrontate",
perché il problema del caporalato è un problema grosso e non si
affronta regalando la cittadinanza a qualcuno, assolutamente no,
perché si andrà sempre a cercare la manodopera a più basso
costo.
Ha parlato anche, collega Cretier, del ponte sullo stretto. Io
mi rendo conto che il vostro desiderio sarebbe quello di non fare
il ponte sullo stretto e invece farlo fra la Sicilia e il Nord
Africa in maniera che così ci sia un flusso diretto e più immediato
per poter avere nuovo flusso di immigrazione ancora più rapida
rispetto ai barconi che ce li portano, la scelta purtroppo
l'abbiamo fatta. Io immagino che poi, se facessimo un ponte di quel
tipo, qualcuno potrebbe dire che ci sono le folaghe migratrici che
verrebbero spodestate dalle loro rotte migratorie, per cui su quel
progetto dovremmo un po' abortire.
Rispetto invece a quanto ha detto l'assessore Guichardaz, sono
rimasto colpito che si lamenti che chi è un clandestino non possa
gareggiare in competizioni nazionali... sì, Assessore, funziona
così. Io entro regolarmente in un Paese con tutti i crismi e poi, a
seconda della nazionalità che ho, potrò gareggiare per un Paese mio
di appartenenza o quello che mi accoglierà se prenderò la
cittadinanza. Se lei pensa che un clandestino a un certo punto,
siccome è bravo, possa essere fatto gareggiare da una parte
all'altra, forse probabilmente non ha ben chiaro come funzionano le
gare sportive, anche perché un atleta deve essere identificabile,
una persona che non ha neanche i documenti e che non ha neanche
titolo di stare qui probabilmente... non è che deve essere
regolarizzata perché non ha titolo. Io, come ho detto prima,
siccome l'ho citato, credo sia giusto ricordarlo, sono stato sei
mesi a lavorare in Egitto e la sorprenderà sapere che una settimana
prima che mi scadesse il visto di lavoro dei cortesi armigeri
egiziani si sono recati nel mio posto di lavoro dicendo: "guarda
che tra una settimana ti scade e vedi di fare il rinnovo, sennò ti
impacchettiamo e ti mandiamo via", lì problemi grossi non se ne
sono fatti. Sulla cittadinanza, esatto, non si sono fatti grossi
problemi, sul permesso di soggiorno, non permesso di soggiorno.
Rispetto invece ai viaggi che sono stati ipotizzati e queste
difficoltà delle gite, delle scuole, eccetera, io sono andato a
vedere sul sito del Ministero degli interni. Sapete che cosa
bisogna fare in più? Gli Italiani hanno 3 adempimenti da fare per
le gite all'estero, gli stranieri 5. Sapete quali sono quei 2
adempimenti in più? La fotocopia del permesso di soggiorno. Sapete
chi l'ha deciso? L'ha deciso l'area Schengen che, per circolare al
suo interno, chiede che ci sia il motivo valido, un visto o un
qualcosa che giustifichi la presenza in quel Paese. Sono quindi
baggianate e per di più, se andate a vedere, lo scoprirete da soli,
c'è un ufficio apposito che fa saltare la fila senza prenotazione
della Questura per poter prenotare quei documenti, quindi super
rapidi. Neanche discriminazione, "non si può fare la gita", quindi
sono sciocchezze, sono soltanto dei modi che voi avete per portare
avanti le vostre battaglie, ma che si scontrano nel nulla. Se il
nostro Paese è quello che ovviamente concede più cittadinanze, un
motivo c'è.
Poi si è parlato di maggiore età per fare una scelta
consapevole, perché la scelta è proprio quella: a diciott'anni
quando posso decidere della mia vita, decido che cittadinanza
prendere, perché - non so se lo sapete - tanti decidono di avere la
doppia cittadinanza e, per farlo, lo sapete cosa fanno? Avete mai
visto una persona del Nord Africa che si chiama Mario o Giovanni o
Antonio? Sapete perché non ce n'è neanche uno? Perché, per
conservare la doppia cittadinanza, il Ministero degli esteri ha un
elenco di nomi e, se tu non ti chiami con quel nome lì, la doppia
cittadinanza la puoi chiedere. Per cui non troverai mai un
nordafricano che si chiama Antonio, Marco o Giovanni, perché
mantengo i loro nomi per avere la doppia cittadinanza. Bisognerebbe
chiedere a queste persone invece di optare di scegliere una sola.
Questa dovrebbe essere l'unica riforma da fare oggi e si vedrebbe
davvero quale sarebbe la fedeltà di questa persona verso lo Stato
che lo ospita oppure verso quello nel quale vuole rimanere, quindi
ovviamente non cambiamo la nostra idea e rimarremo contrari su
questa mozione.
Presidente
- Ha chiesto la parola il consigliere Restano,
ne ha facoltà.
Restano (RV)
- L'iniziativa tende a chiedere il
riconoscimento del diritto di cittadinanza ai minori stranieri nati
o arrivati in Italia in giovane età che abbiano completato un ciclo
scolastico di 5 anni nel nostro Paese. Abbiamo preso nota e il
dibattito si è essenzialmente sviluppato su argomenti che
riguardano prevalentemente la politica nazionale, che sono
notoriamente influenzati anche dalla collocazione politica e da
scelte ideologiche, in questo caso hanno avuto un riflesso
all'interno del dibattito di quel che si è svolto in quest'aula.
Bene, come avrete potuto notare, noi non siamo entrati nel merito
della questione come Rassemblement Valdôtain perché riteniamo che
un argomento di questo genere debba essere molto più approfondito e
sviluppato proprio all'interno delle nostre Commissioni e
un'impegnativa piuttosto generica come questa non ci permette di
approfondirlo nelle dovute maniere. Al di là di tutto questo, non
abbiamo potuto non prendere nota dell'intervento dell'Assessore
alla pubblica istruzione nel cui intervento ha rilevato le pari
opportunità. Io non vorrei deviare la discussione in corso, però mi
preme sottolineare che queste pari opportunità a volte vengono meno
e vi sono proprio dei recenti casi in questi giorni, di cui
l'Assessore probabilmente è già stato portato a conoscenza ed
evidenziano come un allievo con visioni educative speciali è stato
umiliato in classe, questo non è un rispetto delle pari
opportunità. Vi sono delle scelte politiche che sono state fatte
circa investimenti e iniziative sull'istruzione che portano
obbligatoriamente a violare le pari opportunità che porteranno
degli allievi a spostarsi da una sede scolastica all'altra,
depredando di opportunità i Comuni di montagna. Direi quindi che va
bene questo dialogo, siamo interessati con i dovuti
approfondimenti, va anche bene approfondire la questione degli
atleti, delle opportunità di partecipare alle gite scolastiche, ma
la riflessione è questa: a cosa serve tutto questo? E poi umiliamo
i nostri allievi e non li mettiamo tutti nelle stesse condizioni
sia logistiche, sia formative, perché io ho la favoletta che c'è
stata raccontata negli scorsi Consigli, dove a seguito di alcune
scelte sullo 06 migliorerà la formazione, non ci credo mica, ho dei
ritorni diversi. Vediamo quindi di agire correttamente e con
attenzione soprattutto e anche sui nostri allievi prima di
affrontare dei dibattiti di questo tipo, che sono sicuramente
importanti, degni di approfondimento, come abbiamo detto, ma non
dobbiamo trascurare i nostri giovani, cosa che mi sembra che stiamo
facendo.
Presidente
- La parola per dichiarazione di voto alla
consigliera Minelli.
Minelli (PCP)
- Per dichiarazione di voto e per
aggiungere due elementi: il primo riguarda il presunto cedimento
rispetto all'emendamento che è stato proposto e la necessità,
secondo quanto rappresentato dal collega Manfrin, di insistere
sulla formulazione originaria perché così si portava a casa quella.
Forse non è stato ben compreso il senso della mozione, che non era,
malgrado quello che pensiate o che diciate spesso, la volontà di
piantare una bandierina. Era la volontà di fare un discorso che ci
interessava e che è stato fatto, anche perché la bandierina, dal
nostro punto di vista, sarebbe un'altra questione, sarebbe un'altra
modalità di avere una cittadinanza per queste persone. Sappiamo che
non è possibile, abbiamo presentato una proposta che è un po'
minoritaria rispetto al nostro modo di vedere e di sentire, ma
perché concretamente questa è la situazione attuale. Non riteniamo
che sia un cedimento, va bene così. È un impegno che, secondo me,
ha un senso, che in qualche maniera esplicita una situazione che mi
sembra sia emersa dalle parole di molte delle persone che sono
intervenute.
Sulla questione sollevata dal collega Distort, cioè sul fatto
che PCP ha un atteggiamento clericalista, la rassicuro, collega
Distort, non è così. Ho abbastanza capacità di discernimento della
tradizione dottrinale delle encicliche papali, come ha detto lei;
conosco anche il Magistero di Benedetto XVI. So benissimo che Papa
Benedetto è intervenuto in tutte le giornate dedicate ai migranti
con dei testi precisi. C'è una grande produzione in questo senso
con tutta una serie di osservazioni anche molto interessanti.
Per quello che mi riguarda, ovviamente parlo per la mia persona
e per la formazione che ho, credo che più che un atteggiamento che
lei definisce clericale, dal mio punto di vista, c'è invece un
atteggiamento che in qualche maniera rispetta un mandato per i
Cristiani, un mandato della Chiesa, che notoriamente - lei lo sa
molto meglio di me - non si può identificare soltanto con le figure
apicali e con i vertici. La Chiesa è fatta di tante persone, la
Chiesa è fatta di persone e uno dei mandati è quello di cercare
comunità fraterne nella diversità. Io credo che questo sia uno dei
principi che in qualche maniera ispirano il mio modo di sentire e
che si traduce poi anche in alcuni atti, come può essere
questo.
Tornando a Papa Benedetto XV: nel 2011 ebbe a scrivere una cosa
interessante rispetto al mondo globalizzato e alla presenza sempre
più massiccia nel nostro Paese di persone che provengono da realtà
molto distanti dalla nostra e che poi qui vivono e si stabiliscono.
Cosa diceva il Papa proprio riguardo al mandato dei Cristiani, al
creare comunità fraterne nella diversità? "Una sola famiglia umana,
una sola famiglia di fratelli e sorelle in società che si fanno
sempre più multietniche, interculturali, dove anche le persone di
varie religioni sono spinte al dialogo affinché si possa trovare
una serena e fruttuosa convivenza nel rispetto delle legittime
differenze". "In tema di integrazione delle famiglie degli
immigrati - e qui parliamo di integrazione quando parliamo di
cittadinanza, ovviamente - sento il dovere di richiamare
l'attenzione su tutte queste famiglie, anche per quanto riguarda la
vita oggi in Italia". La vita oggi in Italia passa anche attraverso
un riconoscimento di quella che è, a mio avviso, la necessità di
concedere in questa forma, che, come dicevo, non è quella ottimale
dal mio punto di vista, la cittadinanza, quindi voteremo questa
mozione così emendata. Se poi c'è necessità da parte di qualcuno di
essere sicuri di non aver sbagliato nulla e quindi anche la frase
incriminata dove non c'è un punto e virgola, visto che non era
ancora chiuso tutto, se si vuole, si può anche correggere, ma io
credo che tutti siano in grado di capire benissimo così.
Presidente
- Ha chiesto la parola al consigliere
Lucianaz, ne ha facoltà.
Lucianaz (RV)
-
Bondzor a tcheutte, tchica de
valdotén
[traduzione letterale dal patois: buongiorno a tutti,
un po' di valdostano (un po' di patois)]. Inizierei questa
dichiarazione di voto con una storiella breve, breve. L'anno scorso
mia moglie, che ha dei tratti somatici sicuramente non
subtropicali, è entrata in un ufficio pubblico con la bimba
parlando in patois, naturalmente, che è la nostra lingua:
Atèn
eun momàn, que s'eun momàn passèn no
[traduzione letterale dal
patois: aspetta un momento che tra un po' passiamo noi (è il nostro
turno, tocca a noi)]. A un certo punto la Signorina le ha detto:
"Signora, ma lei capisce l'italiano?", lei fa: "sì, capisco
l'italiano perché?", "ah, pensavo non fosse Italiana". Questo è
quello che succede a chi ha cittadinanza italiana ed è Valdostano
da generazioni e parla la lingua tutelata dal Governo regionale,
solo apparentemente, nel 2023 in Valle d'Aosta. Questa è la
condizione di chi...
(interruzione di un Consigliere fuori microfono)
...e succede più spesso di quanto si immagini. Naturalmente se
vivi la Valle d'Aosta da Italiano, vivi in un'altra realtà. Noi
Valdostani siamo e chi è Italiano? Chi si sente Italiano. Non è
questione di carte, chi è Valdostano non è Italiano, chi è
Valdostano è Valdostano, poi ognuno faccia le sue scelte.
Detto questo, la nostra dichiarazione di voto è che, visto che
nessuno si è espresso sulle richieste ben chiare del collega
capogruppo Aggravi e cioè che cosa si vota, che cosa si impegna,
chi si impegna con questa mozione, naturalmente per logica il
nostro gruppo si asterrà dal voto perché votare una cosa di cui non
si capisce qual è la
ratio -
e nessuno dalla Presidenza del
Consiglio al Governo - ha avuto modo di esprimersi rende la
situazione abbastanza paradossale.
L'ultima annotazione che vorrei fare è la discriminazione,
all'ultima riga dell'impegnativa, che giustamente riconosce il
diritto di cittadinanza ai minori stranieri che abbiano completato
il ciclo scolastico. Chi non l'ha completato, poverino? Che cosa
facciamo? Non gli diamo la cittadinanza? Comunque noi ci
asterremo.
Presidente
- Ha chiesto la parola il consigliere Manfrin
per dichiarazione di voto, ne ha facoltà.
Manfrin
(LEGA VDA)
- Solo per chiederle il voto
segreto a nome del gruppo Lega.
Presidente -
Metto in votazione. La votazione è aperta.
La votazione è chiusa.
Presenti: 30
Votanti: 27
Favorevoli: 21
Contrari: 6
Astenuti: 3
La mozione è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK