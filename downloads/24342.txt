Consiglio Regionale della Valle d'Aosta - Oggetto del Consiglio n. 3293 del 6 febbraio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3293 del 6 febbraio 2008 - Resoconto
OGGETTO N. 3293/XII - Interpellanze: "Situazioni di disagio
organizzativo nell'ambito del personale della Compagnia Valdostana
delle Acque".
Interpellanza
Preso atto che la CVA S.p.a. da circa due mesi è priva di un
Presidente del Consiglio di Amministrazione e che tale situazione
sta comportando ampio disagio organizzativo per la conflittualità
tra dirigenti e funzionari con più lunga anzianità nei confronti di
quelli recentemente assunti;
Evidenziato come tale situazione è uno dei fattori che stanno
impedendo l'adozione di un accordo sull'inquadramento professionale
e sulle mansioni, con evidenti ricadute negative nei confronti
delle maestranze;
Venuti a conoscenza che a fronte di un significativo numero
di cessazioni di rapporti di lavoro sono state programmate dodici
assunzioni senza alcun confronto con le Organizzazioni Sindacali,
come prevederebbe un sereno clima collaborativo tra azienda e
rappresentanti dei lavoratori;
i sottoscritti Consiglieri regionali
Interpellano
la Giunta per conoscere se intenda:
1) quando intenda ridare una presidenza alla CVA S.p.a., in
modo da riavviare un fruttuoso confronto sindacale e ricucire le
difficoltà operative legate alle incomprensioni tra i differenti
dirigenti;
2) richiamare il Consiglio di Amministrazione e la dirigenza
della CVA al massimo rispetto delle procedure e alla collaborazione
con le Organizzazioni Sindacali, specie su temi delicati come
quelli delle assunzioni;
3) richiamare l'azienda CVA ad una ripresa immediata delle
trattative sindacali per giungere in breve tempo all'adozione di un
accordo sull'inquadramento professionale e sui mansionari.
F.to: Sandri - Fontana Carmela
Interpellanza
Premesso che:
a) la Compagnia Valdostana delle Acque (CVA), società per
azioni controllata dall
a Regione tramite la finanziaria
regionale Finaosta S.p.a., costituisce un'importante realtà
economica della Valle d'Aosta;
b) il 26 ottobre 2006, il Consiglio regionale ha approvato
all'unanimità una mozione che impegna "la Giunta regionale a
portare, ogni esercizio, all'esame della Commissione consiliare
competente il bilancio della CVA dopo la sua approvazione da parte
del consiglio di Amministrazione e prima dell'approvazione da parte
dell'assemblea, al fine di poter analizzare i flussi economici
finanziari e le politiche di investimento, nonché le ipotesi di
destinazione degli utili";
Visto il documento consegnato il 19 giugno 2007 alla II e
alla IV Commissione consiliare avente ad oggetto il "Piano
2007-2010" di CVA;
Constatato che CVA:
-
ha assistito, dal 2001 al 2007, a un continuo incremento
dell'organico - in particolare del settore amministrativo - tanto
che oggi si superano le 350 unità (nel giugno 2001 erano
228);
-
nel solo 2007 ha assunto una trentina di persone, in larga
parte secondo una procedura basata su colloqui privati, senza
alcuna evidenza pubblica né determinazione dei requisiti;
-
ha recentemente avviato una singolare "ristrutturazione
interna", sostituendo alcuni dirigenti e affiancando i nuovi con
consulenti esterni;
-
benché disponga di un proprio e autorevole staff
ingegneristico e sia stato anche istituito uno specifico settore
dedicato al coordinamento e allo sviluppo dei progetti, la società
preferisce assegnare a professionisti esterni lo studio e la
progettazione degli impianti con cospicui oneri a carico del
bilancio;
-
ha ridotto sensibilmente gli interventi manutentivi sugli
impianti, malgrado essi siano piuttosto obsoleti e un accurato
studio (Hydro Data) effettuato al momento dell'acquisizione da ENEL
consigliava sin da subito investimenti costanti a salvaguardia del
patrimonio produttivo;
-
vende circa 4500 GWh annui di energia elettrica a fronte di
una produzione di 2600-2700 GWh annui, che varia a seconda della
meteorologia e delle precipitazioni;
Considerato che CVA è stata presieduta in questo ultimo
periodo da una persona motivata da forti interessi politici, che
sono sovente in contraddizione con le logiche economiche che
caratterizzano una buona conduzione aziendale;
ciò premesso, i sottoscritti Consiglieri regionali
Interpellano
il Presidente della Regione o l'Assessore delegato per
sapere:
1) quali ragioni hanno indotto il vertice di CVA a
"ristrutturare" l'organigramma dirigenziale malgrado gli ottimi
risultati ottenuti, come peraltro evidenziato dallo stesso
presidente del cda in occasione della giornata della comunicazione
(5 dicembre 2007), e sulla base di quali presupposti sono stati
nominati i nuovi dirigenti;
2) quali ragioni giustificano la continua esternalizzazione
degli studi e delle progettazioni nonché il conferimento degli
incarichi consulenziali citati in Premessa e a quanto ammontano le
relative spese;
3) qual è la provenienza dell'energia elettrica
commercializzata in eccedenza rispetto a quella prodotta, quali
sono gli interventi manutentivi previsti per aumentare
l'affidabilità e l'efficienza degli impianti di generazione e quali
sono gli impegni finanziari previsti a tal fine;
4) se e come la Giunta regionale intende verificare più
attentamente le politiche gestionali e di sviluppo di CVA al fine
di non continuare a subire supinamente le scelte compiute dal
cda.
F.to: Tibaldi - Lattanzi
Presidente
- La parola al Vicepresidente Tibaldi.
Tibaldi (CdL)
- Risponde l'Assessore Marguerettaz? Spero
che sia più esauriente e informato rispetto alla precedente
interpellanza, altrimenti non ha senso presentare iniziative
ispettive quando non ci sono risposte e mi appello anche
all'Ufficio di Presidenza.
Non è un caso se il 26 ottobre 2006 questo Consiglio,
all'unanimità, ha deciso di approvare una mozione che impegna la
Giunta a portare all'esame della Commissione consiliare competente
il bilancio di "CVA", perché è una società molto importante nella
galassia societaria che fa capo all'Amministrazione regionale e
che, oltre ad occuparsi della generazione elettrica con lo
sfruttamento delle acque valdostane, sta acquisendo un'importanza
finanziaria e organizzativa di tutto rispetto. Non è un caso, e
menomale che il Consiglio ha approvato tale mozione, perché "CVA" -
e qui abbiamo tracciato un piccolo profilo sintetico - dal 2001 al
2007 è stata caratterizzata da una serie di situazioni che
dovrebbero essere guardate con una certa preoccupazione. La
preoccupazione non è solo quella di fare le conferenze stampa, come
ha fatto il Presidente uscente di "CVA", per dire: "tutto va bene,
stiamo portando soldi ai Valdostani e offriamo energia a prezzi di
mercato", ma verificare come ciò sta avvenendo. Abbiamo perciò
puntualizzato le situazioni di criticità: la prima è che in questi
anni questa società ha assistito ad un continuo incremento di
organico, ossia è arrivata la "mano pubblica". L'ex "ENEL" contava
in tale settore 230 unità, siamo oggi ad oltre 350 unità,
eventualmente l'Assessore mi smentirà, dirà che è una "bufala",
come ha detto stamani il suo collega La Torre, poi vedremo se è
vero o no. Vi è stato un vertiginoso incremento dell'organico, in
particolare nel settore amministrativo; nel solo 2007 - durante la
"gestione Rollandin", per non fare nomi - una trentina di persone
sono state reclutate in larga parte secondo una procedura basata su
colloqui privati e non con procedura ad evidenza pubblica, né con
particolare determinazione di requisiti. "CVA" ha poi recentemente
avviato una singolare ristrutturazione interna, in particolare del
"corpus" dei dirigenti, sostituendone alcuni e affiancando i nuovi
con consulenti esterni e già questo ci desta una perplessità: se io
Presidente di un Consiglio di amministrazione sostituisco i
dirigenti all'interno di una società da me amministrata con altri
dirigenti, non capisco perché debba affiancarli con altri
consulenti esterni. Presumo che chi nomino abbia delle competenze,
altrimenti sono indegno di stare al vertice di questa società.
Rollandin ha però effettuato sostituzioni dirigenziali ed ha
nominato nuovi consulenti esterni.
Altro aspetto che fa lievitare le spese o clientele di questa
società è che, benché "CVA" disponga di un proprio autorevole staff
ingegneristico e sia stato istituito anche uno specifico settore
dedicato al coordinamento e allo sviluppo dei progetti, siano
proliferate le assegnazioni a professionisti esterni, ovvero le
esternalizzazioni delle progettazioni e naturalmente ciò comporta
cospicui oneri a carico del bilancio. Ci risulta fra l'altro
Assessore che questo autorevole "staff" ingegneristico interno di
"CVA" sia composto da almeno 17 esperti.
Altro punto: in questi anni sono stati ridotti sensibilmente gli
interventi manutentivi sugli impianti, sappiamo che "CVA"
proprietaria di 29 centrali che sono frutto di quella transazione
che avvenne nel 2000 e che si perfezionò nel 2001. Sono 29 impianti
a caduta, 5 invasi e 6 prese sulla Dora Baltea: è naturale che
queste strutture abbiano un periodo di obsolescenza nel corso del
tempo e necessitino di manutenzioni. Secondo un accurato programma
che venne stilato nel 2000 - dallo studio "Hydro Data" si
consigliavano fin da subito investimenti costanti a salvaguardia
del patrimonio produttivo.
Ultimo punto che abbiamo evidenziato è che "CVA", di cui
possediamo le slides consegnateci lo scorso anno dall'allora
Presidente ha venduto 4.644 GWh nel 2006 pur producendone 2.528:
vorremmo capire da dove proviene l'energia non prodotta con fonte
idroelettrica, dove viene acquistata, attraverso quali forme di
generazione viene prodotta.
Vede, Assessore, visto che "CVA" è una società a partecipazione
pubblica tramite "Finaosta", visto che se è vero che sta generando
reddito e si sta ripagando gli investimenti, ma è anche vero che
costituisce un tesoretto come peraltro lo era il Casinò di
Saint-Vincent, preferiamo segnalare subito questi elementi di
preoccupazione, che contraddistinguono non solo il nostro gruppo,
ma diverse persone che lavorano in "CVA" e che non vorrebbero che
questo fosse l'inizio di una fase di saccheggio come è accaduto in
passato per il Casinò. Per questo abbiamo posto alcune domande,
vorremmo capire:
"quali ragioni hanno indotto il vertice di CVA
a "ristrutturare" nel 2007 tutto l'organigramma dirigenziale
malgrado gli ottimi risultati ottenuti..."
- come è stato
citato dall'allora Presidente nella "Giornata della comunicazione"
del 5 dicembre scorso -
"... e sulla base di quali presupposti
sono stati nominati i nuovi dirigenti"
. Rimossi i dirigenti
"ENEL", sono entrati i nuovi pupilli - possiamo immaginare di
chi... - che hanno i consulenti "a latere", mentre i progettisti
esterni e tutto l'organigramma interno sono stati messi da parte.
Chiediamo poi:
"quali ragioni giustificano la continua
esternalizzazione degli studi..."
, si continua ad incaricare
progettisti esterni quando c'è uno "staff" ingegneristico che
risulta professionalmente capace, perché in questi anni ha
dimostrato di saper fare, ma che improvvisamente non pare più
all'altezza della situazione. Vorremmo sapere qual è l'ammontare di
queste spese per consulenze, che stanno proliferando oltre una
misura accettabile. In terzo luogo chiediamo:
"qual è la
provenienza dell'energia elettrica commercializzata in
eccedenza..."
, se produciamo 2.600 GWh e ne vendiamo 4.600, da
dove arriva la differenza? "CVA" non è solo un produttore di
energia, è anche un commerciante di energia; visto che per il
fabbisogno interno valdostano ne bastano 900, gli altri li
vendiamo, li esportiamo, ma non solo li esportiamo, ne importiamo
anche una buona quantità per arrivare a qui valori iscritti in
bilancio che ho citato. Lo so che sono noioso, Assessore...
Marguerettaz
(fuori microfono)
- ... prolisso ho
detto...
Tibaldi (CdL)
- ... sono dati imbarazzanti e fastidiosi
perché fanno emergere delle evidenze che prima cercavate di
occultare.
Nella terza domanda si chiede poi quali sono gli interventi
manutentivi che prevedete di fare e, di conseguenza, come volete
mantenere efficienti ed affidabili questi impianti? Mi ascolti,
Assessore, c'è ancora una domanda, mi ha interrotto su tutta la
linea.
La quarta domanda è politica e qui lei può utilizzare tutta la
sua fervida fantasia: "se intende come Giunta verificare più
attentamente le politiche gestionali ed evitare di continuare a
subire supinamente le scelte compiute dal CdA".
Se è l'Assessore alle partecipazioni regionali, si faccia
sentire, non continui a subire, creando danno alla Comunità
valdostana, scelte che hanno già imboccato una strada sbagliata,
peraltro già percorsa anche in altri casi infausti.
Presidente
- La parola al Consigliere Sandri.
Sandri (PD)
- Le delucidazioni sulle intenzioni della
Giunta del gruppo del "PD" rilevano 3 principali argomenti: il
primo è sulla nomina del Presidente di "CVA", riteniamo un grave
atteggiamento succube da parte della Giunta lasciare che il
Presidente di "CVA" si dimetta, rimanga il Consiglio di
amministrazione e non si sa bene chi svolga in questo momento le
funzioni di Presidente; questo rischia di provocare dei grossi
problemi soprattutto per quanto riguarda il confronto sindacale,
perché in questo momento chi è legittimato a fare una serie di
valutazioni che a livello sindacale sono state poste? Pare nessuno.
Eppure problemi ve ne sono, una parte sono stati richiamati dal
collega Tibaldi e ne farò un brevissimo accenno. Questo problema
della dirigenza è grave, perché sono stati immessi dei dirigenti
coordinati con dei consulenti, che sembrano quasi dei delegittimati
in partenza, in quanto sono persone che, se avessero avuto le
competenze, non avrebbero avuto bisogno del consulente vicino!
L'impressione invece è che siano stati messi perché questo
rientrava nelle volontà di qualcuno di piazzare lì delle persone,
poi, dato che si sapeva benissimo che non erano in grado di
svolgere appieno il loro compito, li si è "irrobustiti" con dei
consulenti, provocando un disagio nei rapporti fra vecchia
dirigenza e nuova dirigenza impressionante! Pertanto "CVA" sta
"perdendo colpi" da mesi su tutta una serie di "dossier" per tale
situazione di caos, per cui la recente presidenza della "CVA" è
stata disastrosa dal punto di vista dei risultati e questo si
percepisce ancora di più in termini di rapporti con le
organizzazioni sindacali, con le quali all'inizio sembravano "rose
e fiori", poi si va a vedere che è tutto bloccato! Mi riferisco
all'accordo sull'inquadramento professionale, l'accordo sui
mansionari, si è arrivati perfino ad avere un atteggiamento
gravemente lesivo della competenza sindacale, per cui si andranno a
fare a fronte di un notevole numero di cessazioni di rapporti di
lavoro a causa del pensionamento... dell'aver tolto lo scalone...
che si fanno 12 assunzioni senza neppure informare i sindacati,
allora chi le fa quelle assunzioni? In base a quali criteri? Boh,
non si sa. Queste sono le questioni che ci stanno di fronte.
Devo dire che mi sarei aspettato una risposta da parte del
Presidente Caveri, perché questo è un problema di alto livello di
una partecipata, ma qui vengono messi in difficoltà gli stessi
meccanismi di concertazione che sono in capo alla Presidenza della
Regione.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Darei una risposta in ordine alle
presentazioni, quindi rispetto alla prima interpellanza presentata:
quella del gruppo "La Casa delle Libertà". Quanto indicato come
constatazione probabilmente merita di essere analizzato e
puntualizzato, in quanto queste constatazioni, che costituiscono la
premessa dell'interpellanza, sono formulate in modo che può
generare equivoci e in alcuni casi non sono addirittura corrette;
in particolare, la crescita di organico dal 2001 al 2007: (335 a
fine 2007, anziché 350) - più come detto dal Vicepresidente
Tibaldi, questa cifra è facilmente individuabile, perché c'è un
libro matricola, vicino a lei c'è un consulente del lavoro che può
darle delle indicazioni... questo è il dato che mi trasmettono da
"CVA", lei ha detto 328 e siamo a 350, io le dico 335 a fine
2007... -
"ha quale presupposto l'aver acquistato da ENEL una
struttura meramente produttiva e pertanto non in grado di gestire
le problematiche di vendita amministrative e finanziarie di una
società, che oggi è considerata a livello italiano fra i primi 100
gruppi per redditività assoluta..."
- fonte: "Milano Finanza" -
"... Pertanto la crescita di organico ha risposto a precise
esigenze commerciali, amministrative, finanziarie e gestionali,
senza la risoluzione delle quali non si sarebbero conseguiti i
risultati di cui la Regione dovrebbe andare fiera. Le assunzioni
del 2007 di 39 persone corrispondono all'esigenza di rimpiazzo di
14 unità per pensionamenti e 23 per modifiche ed esigenze
organizzative, fra cui 4 in amministrazione, 1 al personale, 1 al
patrimonio, 2 all'EDP, 4 all'esercizio impianti, 5 in ingegneria, 1
negli acquisti e appalti, 5 commerciale e clienti, oltre a 2
categorie protette. Per le assunzioni si fa riferimento ai
curricula che la società riceve; si organizzano selezioni scritte
in presenza di numerose candidature per poi procedere a colloqui
orali in presenza di una commissione interna di 3 componenti.
Vengono redatte delle graduatorie e si attinge per ordine, dette
graduatorie rimangono valide per un anno, dando la possibilità di
attingere dalle stesse in carico di ulteriori necessità
organizzative. Si ritiene inoltre corretta la registrazione dei
curricula ricevuti e, in base ai profili professionali ricercati,
vengono invitati ai colloqui i candidati che presentano la
rispondenza al percorso scolastico ricercato.
Nessuna singolare ristrutturazione interna è stata posta in
essere dall'azienda, bensì una razionale revisione organizzativa
imposta da varie considerazioni, fra cui la necessità di maggiore e
diversa focalizzazione sui nuovi progetti di ammodernamento e
potenziamento impiantistico che l'azienda intende realizzare nel
prossimo quinquennio; giusto riconoscimento alla funzione
amministrativa e finanziaria della società che gestisce i flussi
amministrativi e finanziari ormai corposi; esigenza di valorizzare
la professionalità interna nella prospettiva di crescita, anche
tenuto conto dell'anzianità di alcune figure dirigenziali.
Dovendo il gruppo rispondere ad un mercato in costante
evoluzione, è indispensabile che l'organizzazione aziendale si
adatti analogamente, non essendo la cristallizzazione dello status
quo il modo migliore per far progredire un'organizzazione
aziendale. Il volume crescente di lavoro e l'esplosione a cui si
sta assistendo in Valle di domande di nuove concessioni, che ormai
sta raggiungendo livelli preoccupanti, che nell'iter regionale non
pone certo CVA in una posizione avvantaggiata rispetto a promotori
nazionali ed esteri, ha costretto CVA ad una reazione preventiva e
in molti casi difensiva, accelerando la presentazione di domande di
concessione. Considerando il crescente volume di documentazione
richiesto per dette domande, è logico e naturale che alcune fasi
del processo siano affidate a consulenti esterni, focalizzando
l'impegno delle risorse interne sugli aspetti più delicati del
processo. L'obiettivo aziendale è quindi di interiorizzare maggiori
fasi del processo di progettazione, acquisendo ulteriore capacità
progettuale interna, correndo magari anche il rischio di essere
criticati per le assunzioni fatte. L'affermazione della riduzione
degli interventi manutentivi..."
- qui purtroppo mi dispiace
doverglielo dire -
"... è priva di ogni fondamento e forse anche
irriguardosa dell'impegno profuso dalla dirigenza e dalle
maestranze per l'ottimizzazione, la sicurezza e la salvaguardia
degli impianti. Le relazioni di bilancio passate e future dedicano
un ampio capitolo dettagliato a tutto quanto viene fatto
annualmente sugli impianti, mentre le Commissioni competenti e la
stampa hanno già dato più volte evidenza degli obiettivi di
intervento che "CVA" si è data sui propri impianti..."
. Questo
era necessario per fare chiarezza, collega Tibaldi.
Per quanto attiene le questioni specifiche che non sono state
ancora trattate,
"... tali risultati di bilancio sono il
risultato congiunto di più fattori e azioni. Il conseguimento di
tali risultati non può nascondere il fatto che l'azienda debba
continuare a porsi criticamente rispetto ai propri obiettivi e al
mercato. Le nuove sfide di mercato che l'azienda dovrà affrontare
sono l'aumento della concorrenza, la necessità di ottimizzazione e
potenziamento della capacità produttiva, l'avvio di numerosi
progetti idroelettrici "da prato" in Valle, crescita della
complessità finanziaria e amministrativa, necessità di confronto
con primari operatori nazionali ed esteri; tutto questo, unitamente
a quello che abbiamo indicato in premessa, richiede modifiche
organizzative per meglio rispondere alle esigenze di cui
sopra..."
. L'azienda quindi non è un sistema "congelato" che
vive solo per il fatto che le turbine girano, ma deve adeguarsi a
tutte le sfide che il mercato le propone: ecco perché vi deve
essere una riorganizzazione anche in presenza di risultati
positivi, che ci spronano a fare sempre meglio.
"... Richiamato
quello che è stato indicato prima, sono stati assegnati incarichi a
3 studi per la predisposizione di 6 domande di concessione per
totali 60mila euro; un incarico ad un professionista per uno studio
biennale di monitoraggio delle risorse idriche residue in valle,
che si stima per 70mila euro; un altro professionista è incaricato
quale responsabile della sicurezza per una galleria di sondaggio,
richiesta dalla Commissione preposta per la messa in sicurezza
della diga Beauregard; totale 174mila euro con un onere sul conto
economico aziendale dello 0,0003 del fatturato.
Il bilanciamento, terzo punto, dell'energia ceduta sul
mercato che nel 2008 supera i 5 miliardi di kWh proviene dalle
assegnazioni import-Cip 6 e dall'attività di training sul mercato
con i principali operatori nazionali ed esteri.."
; rispetto a
questo, vi è la produzione valdostana e poi vi è l'acquisto di
energia dai "trading" internazionali. Il piano pluriennale degli
interventi sugli impianti che mi viene richiesto glielo allego
perché è un piano molto dettagliato impianto per impianto...
(interruzione del Vicepresidente Tibaldi, fuori
microfono)
... dai "trading" sul mercato, quelli che ci sono, quelli
nazionali... ho capito, ma lei non mi ha chiesto questa cosa... la
provenienza dell'energia in eccedenza rispetto... ossia io gliela
chiedo, ma non ho capito che lei voleva i singoli fornitori...
(interruzione del Consigliere Frassy e del Vicepresidente
Tibaldi, fuori microfono)
... non ho idea, abbia pazienza, sotto alcuni aspetti c'è una
considerazione: compriamo dell'energia, tutta quella legalmente
producibile e cedibile, allora l'energia pulita è quella che
produciamo noi...
Tibaldi
(fuori microfono)
- ... vendiamo quella
sporca...
Marguerettaz (UV)
- ... adesso volete introdurre qualche
nuova... lo chiedo...
Quarta domanda:
"... intende verificare più attentamente le
politiche gestionali..."
, il Consiglio di amministrazione ci
sembra che operi nel rispetto del mandato assegnatogli e di quanto
stabilito dal Codice civile. Vi è un rapporto costante fra il
Consiglio di amministrazione e l'azionista "Finaosta"; quindi,
rispetto anche alle attività passate, ci pare che le cose abbiano
una certa continuità.
Per quanto attiene l'interpellanza del collega Sandri, alla
prima domanda credo di aver risposto nella precedente seduta del
Consiglio regionale, in quanto abbiamo indicato che la nomina del
nuovo Presidente avverrà con l'assemblea che approverà il bilancio
2007, ma, al di là di tale aspetto, nella domanda si dice:
"...
in modo da riavviare un fruttuoso confronto sindacale..."
come
se oggi non ci fosse, non ci sembra che questo corrisponda alla
verità. I cambiamenti organizzativi che gli interpellanti
introducono nell'interpellanza, anche lì lascerebbero presagire
chissà cosa, ma ogni cambiamento organizzativo comporta la
necessità di adattamento fra nuove e vecchie strutture
dirigenziali. Se ho capito bene, il Consigliere Sandri introduce un
argomento dicendo: "qui si vuol fare fuori tutta la vecchia
dirigenza per introdurre degli sciagurati"; se ho capito bene,
Consigliere Sandri, lei me lo conferma che nel suo pensiero c'è una
occupazione quasi militare di "CVA", clientelare lei dice... ma io
credo che lei dica delle cose gravi, non solo, che siano anche poco
rispettose della professionalità delle persone che operano. È
fisiologico comunque che vi sia un confronto fra delle
professionalità esistenti e delle nuove professionalità che vengono
introdotte e mi pare normale che vi sia un confronto fra queste 2
risorse. I cambiamenti normalmente sono giustificati proprio dalla
necessità di porre in azienda delle nuove visioni, flessibilità e
modalità nell'affrontare e gestire vecchi problemi e non è affatto
vero che questa sedicente conflittualità stia impedendo l'adozione
di un accordo sull'inquadramento professionale e sulle mansioni, in
quanto sussiste la massima disponibilità della direzione, fermo
restando che detti inquadramenti, in quanto concordati a fronte del
superamento di semplici colloqui in tema di normativa sulla
sicurezza sul posto di lavoro, non possono prescindere dalla
manifesta conoscenza dei candidati delle più elementari norme di
sicurezza. Soprattutto occorre precisare che non è stato adottato
alcun comportamento difforme rispetto al passato nei rapporti con i
sindacati e in merito l'azienda fa presente questo:
"Vi sono stati 2 incontri con i sindacati nel giro di 2 mesi,
nel corso del primo i sindacati hanno espresso..."
- "Filcem"
in particolare -
"... il loro disappunto in merito ai risultati
del cosiddetto accordo a stralcio che ha interessato 29 lavoratori,
dei quali 28 sono stati convocati agli appositi corsi in materia
elettromeccanica e sicurezza, 21 si sono presentati, uno ha
rinunciato al colloquio orale e 9 - il 45% dei partecipanti - hanno
superato la prova ottenendo il concordato passaggio di categoria.
Nel massimo rispetto delle procedure di collaborazione - che
peraltro esigerebbe analogo rispetto procedurale nei confronti
dell'azienda - è stato ribadito ai sindacati che: il risultato del
45% di superamento del corso non può ritenersi negativo; il
passaggio di categoria comporta delle responsabilità operative nei
confronti dei colleghi di grado inferiore e che tali responsabilità
non possono prescindere da un minimo di conoscenza in tema di
sicurezza sul posto di lavoro; a libera scelta dei sindacati la
società è disponibile per 3-4 nominativi che hanno evidenziato
carenze in tema di sicurezza a far loro ripetere un breve corso su
tale tema, a seguito del quale effettuare il passaggio di mansioni;
a riconvocare tutti i lavoratori che non hanno superato l'esame per
un nuovo corso, facendo intervenire al colloquio finale anche
l'insegnante; entrambe le alternative".
Qui, quindi, non vi è una chiusura, vi sono delle richieste ma,
da un lato, si chiede e, dall'altro, bisogna creare un processo in
cui vi è la volontà del singolo di migliorare la sua
professionalità.
Ancora: nel corso del secondo incontro, oltre a quanto sopra,
sono stati presentati come ogni anno i passaggi di categoria
proposti dalle direzioni aziendali. La proposta del riconoscimento
di una modesta "una tantum" a 6 lavoratori per il loro impegno
particolare su alcuni progetti è stata respinta dai sindacati, in
quanto ritenuta dagli stessi non prevista nell'accordo azienda
sindacati per effetto di una diversa interpretazione del termine
"di norma". La società ha comunque accolto la richiesta dei
sindacati e non ha proceduto al riconoscimento di questa "una
tantum" ed è stata inoltre dichiarata piena disponibilità ad
ulteriori incontri per affrontare altri temi. Dagli approfondimenti
che abbiamo fatto pertanto l'azienda ha respinto con forza, non
condividendole, le affermazioni di infruttuoso incontro, disagio
organizzativo, ricadute negative nei confronti delle maestranze, in
quanto è stata data sempre ampia disponibilità al dialogo e al
confronto delle rispettive posizioni, in armonia e continuità con
il passato. Capisco che questo tema appassioni gli interpellanti,
ma riteniamo che vi sia una correttezza di fondo che è ingiusto
mettere in discussione.
Presidente
- La parola al Consigliere Sandri.
Sandri (PD)
- Devo dire che mi ha arricchito il
patrimonio per questa risposta una piccola "e-mail", credo che si
chiami "Salasso 141", "Le Salasse 141" di Parfait Jans:
"L'opportune crise gouvernementale italienne" e ci racconta - il
suo tema è sempre "entre le Palais régional et la Rue des
Maquisards" -:
"... un autre, plus jeune, plus neuf, plus pur, pondait un
article fort contre les prétentions sans limites d'un Monsieur
Rollandin à vouloir dominer du haut de sa personne toute la Vallée,
le tout marchant à coups de clientélisme et de votes préférentiels;
le Président du mouvement écrivait à ce personnage un peu trop
pressé, l'incitant à la réflexion, pendant que le Président du
Gouvernement régional..."
- qui ci arriviamo -
"... Luciano
Caveri, envoyait des plénipotentiaires auprès de l'ancien Président
de la CVA pour lui demander de quitter le conseil d'administration
de l'établissement dont il venait de démissionner..."
comme
Président...
Caveri
(fuori microfono)
- ... a Parigi...
Sandri (PD)
- ... evidentemente qualcuno lo informa molto
bene, perché qui c'è un racconto interessante: mentre noi
dibattiamo in Consiglio ogni 15 giorni a chiedere come mai non fate
il Presidente di "CVA", la risposta la troviamo attraverso Parfait
Jans, ossia questi poveretti sono andati a chiederglielo: "guarda,
sarebbe opportuno che tu ti dimettessi non solo da Presidente, ma
anche da Consigliere di amministrazione"; evidentemente con scarsi
risultati, credo che questo sia da prendere in considerazione! Non
so chi fossero questi plenipotenziari, però vorrei essere
rassicurato perché mi ricorda molto un episodio successo a Praga
qualche centinaia di anni fa, quando qualcuno si dimenticò che
"ambasciatore non porta pena" e furono defenestrati dal Palazzo
stesso del Principe che si occupava di queste cose. Evidentemente
questo è un tema caldo, Parfait Jans può avere tanti difetti, di
certo non quello di non conoscere nel profondo l'anima dell'"Union
Valdôtaine". Credo che questo tema della "CVA" sia un tema
importante, abbiamo sentito che si ribadisce da parte della Giunta:
"non siamo in grado di nominarlo prima dell'assemblea", ossia "ubi
maior minor cessat", quindi siamo ostaggi della volontà esterna del
Consiglio regionale e subiamo passivamente la legge del più
forte.
Ci rendiamo anche conto che l'Assessore ha dovuto "arrampicarsi
sui vetri" per riuscire a dare una parvenza di credibilità a tutti
questi passaggi della dirigenza. È vero che era un'azienda di
produzione e non di commercializzazione, ma lei mi insegna che
l'"ENEL" ancora oggi è una delle più grandi aziende a livello
mondiale nell'energia, che nessun dirigente che viene in Valle
d'Aosta avesse capacità di andare a comprare energia elettrica, di
vendere... non la racconta a nessuno! Probabilmente fa parte di una
determinata strategia quella di vendere la Valle d'Aosta...
"ragazzi, state pronti, a giugno arrivo io e allora c'è posto alla
CVA... l'ho già dimostrato in "CVA" cosa vado a fare,
consulenze...", alé, vendiamo per energia idroelettrica quella che
energia idroelettrica magari non è! Perché che di quei 5 milioni -
qui ringrazio il gruppo "La Casa delle Libertà" per l'osservazione
acuta che ha fatto - siano eolico, idroelettrico, dalle maree,
geotermico, oppure magari un po' levato da qualche impianto termico
che utilizza sostanze fossili o dal nucleare...
Marguerettaz
(fuori microfono)
- ... ah!...
Sandri (PD)
- ... ah! "CVA" allora... "comprate..." ma
voi che siete rappresentanti comprate per questo stesso giornale -
quello che dice che voi buttate via i soldi in troppe consulenze -
fior fiori di metri quadri di pubblicità per dire:
"comprate..."
Marguerettaz
(fuori microfono)
- ... metri
quadri...
Sandri (PD)
- ... milioni di metri quadri, perché su ogni
giornale ci saranno 40-50 centimetri quadrati, lei pensi per le
centinaia di migliaia di copie che ci sono quanti metri quadrati di
carta abbiamo comprato per dire: "comprate le acque della Valle
d'Aosta, energia elettrica pulita, andate a "CVA"", ma così non è!
"CVA" allora sta andando male, non sta facendo politica, sta
facendo pasticci, riesce come ha dimostrato l'Assessore - su questo
lo ringrazio per l'intervento che è stato molto documentato - a
fare pasticci su questioni sindacali minime! Un corso, 12
assunzioni... siamo a questi livelli, un disastro! Se su questioni
così piccole ci si "incarta" con i sindacati, significa che non si
è capaci di fare il proprio mestiere e, se sono bastati 8 mesi a
fare tutto questo, abbiamo la preoccupazione di quello che potrebbe
succedere se qualcuno arrivasse a fare il Presidente della Regione
per 5 anni. Credo che i Valdostani devono sapere che l'esperienza
"CVA" è stata negativa, ha provocato grosse difficoltà, la bontà
dell'investimento e del ritorno economico che c'è rimane solo
legata a quel benedetto "Bersani", che un po' di anni fa ci ha
permesso di acquisire queste centrali idroelettriche.
Mi fermo qui, ringrazio Parfait Jans per il contributo che ci ha
voluto dare e spero che continui a tenerci informati su quello che
succede fra le "Palais régional" e "Rue des Maquisards".
Si dà atto che dalle ore 18,15 assume la presidenza il
Presidente Perron.
Président
- La parole au Vice-président Tibaldi.
Tibaldi (CdL)
- Assessore, lei crede a quel documento di
cui ha dato lettura? Lei lo ha letto prima di proporcelo come
risposta ai nostri quesiti? È ricco di contraddizioni, le è stato
fornito a mo' di velina e lei ha dato una lettura pedestre di
quello che le è stato preparato in "CVA" dall'augusta
amministrazione elettrica di Châtillon. Sappiamo che lei non è in
"CVA", ma probabilmente non si rende nemmeno conto di quello che
sta succedendo lì dentro, perché di "CVA" ci ha fornito la
fotografia che le hanno preparato, che è apparentemente in salute,
mentre in realtà dà segnali di preoccupanti contraddizioni.
Contraddizioni che sono il sintomo di una gestione viziosa, di cui
lei peraltro ha dato conferma e che ricalca quella gestione viziosa
che abbiamo visto riprodotta in altre aziende, vedi "Casinò".
Probabilmente lei ha delle convenienze nel credere in ciò che le
hanno scritto, ma noi non abbiamo alcun elemento che possa
convincerci. Noi abbiamo fatto delle constatazioni che non sono
state neppure smentite da lei. Non siamo noi che facciamo
affermazioni gravi, ma siete voi che permettete comportamenti
anomali e gravi in questa società.
L'incremento occupazionale. C'è stato e lei ne ha dato una
conferma: 335 a fine 2007, 228 nel 2001, un incremento del 35%. Nel
solo 2007 ho detto che sono state assunte una trentina di persone,
no, 39, mi sono sbagliato in difetto, 39 persone secondo una
procedura basata sulla presentazione di "curricula" e sull'analisi
di questi "curricula", ma esistono dei verbali che certificano le
modalità procedurali con cui sono stati selezionati questi
candidati? Oppure hanno scritto "nero su bianco" in quel pezzetto
di carta: "tutto a posto, funziona tutto secondo regolarità"! Lei
ci crede? Noi non ci crediamo, perché sappiamo che i criteri di
selezione riguardano i requisiti di appartenenza più che di
competenza che hanno permesso loro di accedere nell'organico di
"CVA". Ci fornisca spontaneamente i verbali delle assunzioni, se
c'è traccia di come sono state selezionate queste persone, 39
persone in più solo nel 2007, solo in un anno, chissà come mai... e
in prevalenza sono stati collocati nei settori amministrativi.
Qualcuno ha fatto dei percorsi scolastici affini a quelli del
Presidente di "CVA"? Erano amici di scuola, erano amici di sezione?
Ci dica quali sono i criteri; i criteri rimangono ancora
sconosciuti a tutti quelli che hanno presentato domanda illudendosi
di raggiungere "l'Olimpo di CVA", mentre il Presidente di "CVA"
offriva dimostrazione di poter "fare il bello e il cattivo
tempo".
La ristrutturazione interna, i dirigenti: accantonati gli uni e
messi al loro posto gli altri. Anche qui non ci sono tracce di
criteri di competenza, perché questa competenza è stata umiliata
dall'affiancamento di consulenti e non sono quei 60mila euro che
diceva l'Assessore, perché qui abbiamo nomi e incarichi relativi a
4 consulenti il cui ammontare degli emolumenti supera largamente
quella somma! Sappiamo quanto sono strapagate le consulenze in
Regione e nelle società partecipate dalla Regione; di conseguenza,
ci può credere solo l'Assessore e farlo credere ai suoi colleghi
Consiglieri di maggioranza, ma non lo fa credere a noi! Anche
perché l'esternalizzazione delle progettazioni - gliene cito 2:
quelle che si stanno occupando delle centrali di Torrent e di
Faubourg a La Thuile - costano 300mila euro e fra i professionisti
incaricati c'è anche chi si è occupato del ponte sul Buthier e
della Caserma della finanza. Queste cose lei le sa, Assessore! Le
hanno detto quali sono state le competenze che sono state ricercate
per fare tali tipologie di lavori? Ma non solo queste 2 nuove
centrali sono state assegnate ad esterni, ma anche lavori minori
come la stazione di Covalou, che è progettata interamente da uno
studio di Torino; la traversa sulla Dora, che è stata progettata da
uno studio di ingegneria svizzera; il rifacimento di una centrale
di Bard, che è stato assegnato ad una ditta torinese e subappaltato
ad un'altra ditta torinese. Tutto quanto ormai viene
esternalizzato! Mi spiega come può essere congruente la scelta di
aumentare l'organico quando esternalizzi le progettazioni, i lavori
e le manutenzioni, mi spiega come fa ad essere congruente una
scelta del genere lei che è un economista! No, non è in grado di
dirlo e, dalla sua fredda lettura di quel documento, si evince
chiaramente.
Si tenga presente - qui lei mi ha fornito il piano di
investimenti pluriennale, ma ha guardato quello di 2 anni fa? - che
c'è uno slittamento orizzontale nel tempo, tutti questi
investimenti che lei vede in queste caselle, 2 anni fa erano
esattamente collocati nel 2004 e nel 2005, ora sono stati traslati
in avanti, vuol dire che per 2 anni non ci sono stati grandi
investimenti...
Marguerettaz
(fuori microfono)
- ... ha fatto
veloce...
Tibaldi (CdL)
- ... sì, ho fatto veloce, i tempi sono
stretti, mi rammarica il fatto che lei non abbia fatto altrettanto
velocemente, quindi bisogna documentarsi attentamente in relazione
a un'azienda che produce milioni di euro, ma che ne sta spendendo
troppi per le sue potenzialità!
L'energia pulita. La vendiamo e la reclamizziamo con metri
quadri di carta stampata o di lettere personalizzate alle famiglie.
Energia pulita? Vi è una certificazione "ISO 14001", la "CVA" deve
immettere sul mercato solo energia da fonte rinnovabile e oggi ad
una domanda puntuale lei risponde che 2.000 GWh li acquistiamo dai
"traders", cioè da chi? Dagli "ambulanti" dell'energia che sono sul
mercato della borsa elettrica? Da chi li acquistiamo, cosa
acquistiamo? Non mi dica che non sa cosa acquistiamo! È energia
nucleare forse perché è la più conveniente sul mercato, dalla "EDF"
francese che è qui dietro le nostre Alpi? Questa sarebbe una
risposta, ma ce lo dica che è energia nucleare quella che
immettiamo sul mercato e che commercializziamo, ce lo dica che è
termica, cioè fatta con centrali termoelettriche che bruciano
carbone, petrolio o gas e che non sono fonti rinnovabili! Solo la
metà dell'energia venduta da "CVA" è rinnovabile secondo la
certificazione "ISO", ma tutto il resto è una bufala! Questa è una
"bufala", Assessore La Torre, Presidente Caveri, questa è una
truffa! È una falsa informazione pubblicitaria che si vende energia
pulita, quando così non è! Non è energia pulita.
Per quanto riguarda le modalità di controllo su questo Consiglio
di amministrazione, quali sono? Come e quando si è informato in
questi 5 anni, da quando presiede le "partecipate regionali", su
come funziona "CVA"? Ha permesso tutto e il contrario di tutto! In
questo ultimo anno e mezzo è successo un autentico saccheggio, ma
saccheggio di una risorsa che è dei Valdostani, non è di una sola
persona! Basta! Ma vi siete resi conto che già il Casinò è stato
saccheggiato in questa maniera! Adesso dobbiamo permettere e
"licenziare" anche l'aggressione di un bene che è di tutta la
Comunità, solo perché ci sono redditi oggi che sono lusinghieri e
consentono di presentare bilanci che sono formalmente a posto? Ma
solo per queste ragioni voi, come classe politica dirigente della
valle, "licenziate" ad una persona di "fare il bello e il cattivo
tempo"? Ma non è ammissibile! Tenga presente che anche sui
risultati gestionali cominciano a suonare dei campanelli di
allarme, perché abbiamo rilevato che i cosiddetti "sfiori", ovvero
l'acqua non utilizzata da caduta, sono aumentati vertiginosamente
negli ultimi 2 anni: determinate produzioni in GWh si sono perse
perché gli impianti non sono mantenuti come si deve o sono vetusti
- questo era già stato segnalato nel 2001 quando abbiamo acquistato
il comparto elettrico - e non sono stati utilizzati opportunamente
per generare energia da caduta. Mi sembra - il dato adesso mi
sfugge - da 5 GWh del 2005 siamo arrivati a 14 Gwhdi sfiori e ciò
vuol dire che abbiamo triplicato questa perdita e 14 GWh
moltiplicato per il costo di un Kwh dà 14 milioni di euro di minori
introiti! È questa l'attenzione che ha chi gestisce oggi "CVA",
dalle finanze alla redditività dell'impresa fino al controllo delle
risorse? Non è questo secondo noi il principio aziendalistico.
Ripeto: "CVA" ha imboccato una strada sbagliata. Lo temevamo, oggi
abbiamo le prime preoccupanti prove e, visto che il pesce marcisce
dalla testa, per favore cambiate la testa!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK