Consiglio Regionale della Valle d'Aosta - Oggetto del Consiglio n. 2265 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2265 del 5 aprile 2023 - Resoconto
OGGETTO N. 2265/XVI - Interpellanza: "Strategie per la
gestione del fabbisogno idrico regionale per uso agricolo e
potabile per la prossima stagione estiva".
Bertin (Presidente) -
Alla presenza di 29 Consiglieri
possiamo riprendere con il punto n. 40 all'ordine del giorno. Il
consigliere Ganis illustra l'interpellanza.
Ganis (LEGA VDA) -
Riprendiamo un tema importante: quello
della carenza idrica, ho preso nota prima delle risposte
dell'Assessore che ha dato al collega Marquis perché la nostra
iniziativa comunque riprende in parte quella del collega.Abbiamo
più volte portato all'attenzione in questo Consiglio regionale
anche come gruppo il problema dell'acqua e le cause della crisi
idrica che lo riguarda. Ricordo la prima iniziativa datata 9 marzo
2022 avente come oggetto: "Iniziative volte a salvaguardare
l'approvvigionamento idro-potabile a uso agricolo della Regione" e
già allora, come gruppo, avevamo evidenziato come i cambiamenti
climatici e l'innalzamento delle temperature stavano rendendo il
rifornimento idrico potabile un problema; un problema non solo
legato strettamente al tempo, una parte della colpa va anche
attribuita al genere umano, ossia la cattiva gestione delle acque
potabili: mi riferisco alla scarsa manutenzione delle reti idriche
e dei sistemi agricoli.Vorrei ricordare che il 22 marzo si è
celebrata la Giornata mondiale dell'acqua, un giorno importante per
sensibilizzare le comunità sull'importanza della gestione delle
risorse idriche e sulle azioni da intraprendere per gestirle al
meglio. Una celebrazione che è stata ben rappresentata anche dal
Comune di Saint-Vincent, una serata dedicata alla carenza idrica e
prospettive per il futuro, alla quale ho partecipato insieme al
collega Dino Planaz e ho visto anche la presenza degli Assessori,
del Presidente dell'
Unité des Communes
Mont-Cervin, il
Direttore di CVA e il Presidente del BIM ed è proprio il BIM che ha
erogato 43 milioni di euro per i progetti di manutenzione del
sistema idrico.Vorrei inoltre ricordare che nei mesi di febbraio
alcuni Comuni valdostani segnalavano problemi di carenza idrica a
causa delle poche piogge o la rete di distribuzione vetusta.
Ricordo inoltre che le nostre risorse idriche vengono utilizzate
per l'innevamento programmato per garantire appunto la pratica
dello sci, per uso agricolo e per tutte le derivazioni
idroelettriche, fonte primaria e di assoluta importanza per la
nostra Regione.
Ora, visto che la situazione appare critica su tutto il
territorio nazionale e regionale, si interpella il Governo per
conoscere quali siano le strategie che il Governo regionale intende
attuare ai fini di risolvere in tempi brevi o nell'immediato il
fabbisogno idrico regionale, sia per uso agricolo che per quello
potabile visto l'avvicinarsi della stagione estiva 2023.
Presidente -
Risponde l'assessore Sapinet.
Sapinet (UV) -
Grazie collega Ganis, la ringrazio anche per
aver partecipato a quella serata di Saint-Vincent, quella che
potrebbe poi diventare una piacevole occasione in occasione di
quella giornata celebrativa della risorsa acqua.Come ho avuto modo
di illustrare, il Governo regionale ha attivato e sta valutando un
piano organico di misure per far fronte alla crisi idrica, ne
abbiamo parlato nell'iniziativa precedente ma è bene ritornare
sull'argomento. Le iniziative previste hanno ovviamente tempi di
realizzazione diversificati in relazione anche solo con riferimento
all'entità dei finanziamenti necessari. È bene fare subito
chiarezza quindi sulle tempistiche di realizzazione e conseguimento
dei benefici auspicati per quanto meno ridurre gli effetti della
crisi idrica.Come ho illustrato, nel settore potabile i Comuni
hanno disponibili dalla fine dello scorso anno 4 milioni di euro
per realizzare interventi di potenziamento delle opere di
captazione anche mediante nuovi punti di prelievo, prelievo di
interconnessione tra rami diversi delle reti di distribuzione e
delle opere di accumulo. In condizioni di emergenza, cioè in
assenza di disponibilità idrica, possono essere attivate le misure
di protezione civile con il rifornimento tramite autobotti fino a
quando non si riusciranno a reperire le fonti adeguate, abbiamo
visto già nel mese di febbraio che abbiamo dovuto ricorrere a
questo supporto.Il 2022 è stato un anno eccezionale, lo dicevamo
poco fa, ma potrebbe diventare normalità nell'arco di un decennio o
forse anche prima, infatti nel medio-lungo periodo i modelli
previsionali evidenziano un costante aumento delle temperature
medie e una contestuale diminuzione delle precipitazioni. In questo
scenario è necessaria l'adozione urgente di un quadro di misure di
adattamento ai cambiamenti climatici, ivi compresa una gestione
attenta della risorsa idrica. A medio termine, con l'avvio della
realizzazione del piano di ambito dell'EGA, sarà possibile
rafforzare ulteriormente il sistema di approvvigionamento, ne
abbiamo parlato anche nella serata di Saint-Vincent anche di questa
volontà, questa necessità di proseguire congiuntamente nell'ambito
degli Enti locali. Nel settore irriguo poi vorrei sottolineare che
su questo tema si sta lavorando in stretta sinergia con
l'Assessorato dell'agricoltura.Potremmo quindi distinguere tra
investimenti a breve, medio e lungo periodo. Sono stati da poco
modificati i criteri di applicazione per la concessione di
contributi ai Consorzi di miglioramento fondiario per la
realizzazione di interventi urgenti di manutenzione straordinaria,
era la delibera 269 del 27 marzo del 2023, portato avanti dal
collega Carrel, quindi è importante aver aumentato le risorse da 75
mila a 150 mila per questi interventi, una conseguenza di quello
che è stato l'impegno di andare ad aumentare le risorse in fase di
bilancio in vista del 2023, mentre a medio-lungo termine è quindi
necessario predisporre una pianificazione che possa consentire un
corretto e mirato dimensionamento dei bacini di accumulo al fine di
aumentare la resilienza del territorio, ma è prioritario passare
attraverso uno studio predisposto in sinergia con gli altri
Assessorati coinvolti e tenuto conto anche delle esigenze di
approvvigionamento di acqua potabile e per uso industriale che
individui luoghi più idonei per la realizzazione dei bacini di
accumulo, le opere di trasporto necessarie per l'adozione
dell'acqua e il corretto dimensionamento di tali bacini, ne abbiamo
anche parlato in occasione della mozione che abbiamo approvato.Va
indubbiamente sottolineato un aspetto: va considerato che parliamo
di opere costose e che non sarà possibile realizzarle ovunque,
questo va detto e va ricordato. Sarà importante ragionare avendo
bene a mente qual è la richiesta idrica, sia potabile che irrigua,
di un territorio ma anche quali sono le potenzialità di accumulo,
quindi le precipitazioni e i ghiacciai che sono a monte che quel
territorio è in grado di offrire, unitamente anche alle valutazioni
paesaggistiche di tutela del territorio.Non deve però mancare tutto
l'aspetto non secondario di studio, di ricerca, di monitoraggio,
non a caso abbiamo approvato quella mozione che andava in questa
direzione. In sostanza, per poter irrigare in maniera efficiente, è
importante decidere correttamente quando, come e quanto irrigare.
In tal senso esperienze come "Riserva Acqua" o gli studi portati
avanti da l'Institut agricole régional e da ARPA sono fondamentali,
così come il supporto di enti che sono costantemente al nostro
fianco come Fondazione Montagna Sicura.
Con la proposta di modifica di legge della 11/1998: "Normativa
urbanistica di pianificazione territoriale della Valle d'Aosta",
che presenteremo con la prossima legge di manutenzione 2023 - ne
parlavamo a fine di questa mattinata -, sarà semplificata la
procedura autorizzativa per i bacini di accumulo fino ai 100 metri
cubi, una prima e immediata risposta. Questo permetterà ai diversi
operatori agricoli di valutare la possibilità di realizzare piccole
scorte di acqua attraverso le quali mitigare gli effetti della
siccità, almeno sulle coltivazioni orticole. Si proseguirà inoltre
poi, nei casi di conflitto, a gestire tavoli di concertazione nei
quali guidare i diversi utenti nella riduzione dei prelievi per
minimizzare gli effetti della carenza di disponibilità attraverso
azioni di persuasioni e di limitazione delle autorizzazioni dove
sono disponibili strumenti di misura quantitativa. Le azioni di
sensibilizzazione al risparmio e all'uso razionale dell'acqua sono
utili per sviluppare una coscienza all'uso consapevole della
risorsa ma diventa difficile quantificare i benefici immediati e i
futuri cambiamenti di comportamento. A questo va aggiunto quello di
cui si parlava questa mattina, quindi l'importanza di una campagna
anche informativa, guidata e coordinata dalla Regione sulla quale
sicuramente potremo e dovremo incidere come parlato in mattinata
con il collega Marquis.
Presidente -
Per la replica, la parola al consigliere
Ganis.
Ganis (LEGA VDA) -
Grazie Assessore per la risposta. Da
quello che ho capito, quindi mancano ancora gli studi e il
monitoraggio della situazione prima di poter fare dei lavori
importanti sul nostro territorio, quindi a questo punto credo che
l'estate 2023 sarà per molti un'estate secca.
Lei nella risposta che ha dato a Marquis aveva dato un numero di
interventi da effettuare sul territorio, quindi rendere efficiente
il sistema idrico, pianificare interventi con la costruzione di
bacini, la lotta all'informazione e semplificare le norme per
l'utilizzo dei bacini attuali. Io aggiungerei anche implementare il
riuso delle acque reflue, anche se adesso forse con il problema
della siccità magari non è così semplice, però lo tenga presente e
recuperare anche - perché no? - le acque piovane. Questi sono degli
interventi che devono comunque stare al centro di una strategia
idrica regionale e - perché no? - anche nazionale. Questo
patrimonio ogni giorno è sempre più minacciato e purtroppo si
apprende sempre in ritardo che non esiste, come ha detto lei, una
conoscenza delle reali risorse idriche a nostra disposizione, come
manchi una cultura, la cultura dell'acqua, anche perché fino ad
oggi ne abbiamo avuta sempre in abbondanza. L'oro blu, com'è
chiamato, quindi sta diventando sempre più raro, ognuno faccia la
sua parte,
in primis
la politica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK