Consiglio Regionale della Valle d'Aosta - Oggetto del Consiglio n. 189 del 29 aprile 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 189 del 29 aprile 1981 - Resoconto
OGGETTO N. 189/81 - ORGANIZZAZIONE DELLA CONFERENZA REGIONALE
SUI TRASPORTI. ( Interpellanza)
Presidente
- Do lettura dell'interpellanza presentata dal
Consigliere Viberti:
INTERPELLANZA
VISTO che il problema del traffico nella nostra Regione,
nonostante l'approvazione (spacciata a suo tempo come
urgentissima), del tracciato di massima del progetto autostradale
resta grave ed insoluto,
CONSIDERATO che a tutt'oggi, nonostante i vari impegni
assunti dalla Giunta e dalla maggioranza, non si è ancora svolta la
tanto attesa, quanto opportuna, "Conferenza sui trasporti";
RITENENDO indispensabile l'attuazione di tale Conferenza, che
dovrebbe finalmente portare un po' di chiarezza e, si spera,
proposte alternative o comunque validi contributi circa la strada
che la nostra Regione deve seguire per risolvere il problema della
viabilità e dei trasporti, senza per questo penalizzare il suo
territorio od il suo assetto socio-economico si
INTERPELLA
L'Assessore Chabod, per conoscere:
i motivi dell'ulteriore ritardo nell'effettuazione della
citata Conferenza, nonché la Giunta nel suo complesso per conoscere
le sue intenzioni in merito allo svolgimento di detto
convegno.
Presidente
- Prima di dare la parola al Consigliere
Viberti vorrei fare una precisazione.
Tutti i Consiglieri avranno ricevuto l'invito alla conferenza
indetta per il 7 di maggio. Inoltre il Consigliere Viberti non era
presente quando abbiamo iniziato i lavori e quando la Presidenza ha
comunicato che tutti gli oggetti di interrogazioni e interpellanze
che concernono l'Assessore Chabod, che si trova a Roma per
discutere il problema della monetazione, sarebbero stati rinviati a
domani. Volevo chiedere al Consigliere Viberti, indipendentemente
dal fatto che può rispondere il Presidente della Giunta, se non
riteneva di ritirare l'interpellanza in considerazione del fatto
che la conferenza è stata indetta per il 7 maggio e tutti i
Consiglieri sono stati invitati. Se il Consigliere Viberti non
intende ritirare l'interpellanza e se il Presidente della Giunta
intende rispondere, possiamo passare senz'altro alla
discussione.
La parola al Consigliere Viberti.
Viberti
(DPROL)
-
Signor Presidente, penso
che sia meglio dire due parole anche se la Conferenza sui Trasporti
è stata convocata, come tra l'altro aveva già affermato lo stesso
Assessore Chabod in una precedente seduta consiliare per il 7 di
maggio, comunque penso sia opportuno spendere due parole a
prescindere da questa conferenza, che io mi auguro porterà dei
validi contributi perché si trovi una soluzione ad un problema che
secondo noi è assolutamente stato risolto votando quel tracciato di
superstrada a 4 corsie.
In questo Consiglio ci sono persone che hanno tuonato per dei
mesi, preparando a suon di grancassa l'approvazione di quel
provvedimento; c'è addirittura chi ha pianto sul sangue versato su
quella strada; poi, dopo che abbiamo votato il provvedimento, le
cose sono rimaste come prima. E questo l'avevamo detto tutti, si
sapeva; un'opera pubblica di quel genere non si fa in un mese. Però
non solo non abbiamo visto dare il primo colpo di piccone, ma pare
addirittura che non ci sia una lira per fare questo tronco
stradale. Quindi io ritengo che sarebbe opportuno andare per lo
meno a delle migliorie, a delle modifiche sull'attuale tracciato
stradale, ed eventualmente all'assunzione da parte del Presidente
della Giunta di provvedimenti che regolino in qualche modo il
flusso del traffico pesante, che è quello poi che in modo
particolare danneggia il traffico turistico e quello comunque
leggero.
Provvedimenti che potrebbero, per esempio, impedire la
circolazione in certe ore, come già d'altra parte in certi giorni
viene fatto; provvedimenti e pressioni nei confronti delle forze di
polizia preposte al controllo, e soprattutto, è chiaro nei
confronti di chi di queste forze dispone e le fa muovere sul
territorio regionale. E poi pressioni nei confronti dell'ANAS
perché, visto che di questa superstrada se ne è parlato ma non si
vede niente, almeno per i punti più pericolosi, quale ad esempio il
famoso ponte d'Equilivaz di cui ancora in questo Consiglio si è
parlato a seguito del ringraziamento che il Prof. Mila ha inviato
al Presidente del Consiglio. La situazione non è cambiata, anzi è
peggiorata, perché questa strada ha bisogni di migliorie e l'ANAS
la trascura.
Abbiamo avuto per fortuna un inverno da questo punto di vista
buono, abbiamo avuto - io dico per fortuna, non so poi se lo sia -
una diminuzione del traffico pesante in questi primi mesi
dell'anno; però non sono certo queste una serie di condizioni che
migliorano la situazione in modo considerevole, e non è certo
questo il nodo che, sciolto, risolve il problema. Bisogna prendere
dei provvedimenti non dico drastici, ma per lo meno decisi, e
bisogna che chi di queste cose si è tanto interessato continui a
farsi sentire, perché i problemi non si risolvono con un voto: i
problemi sono risolti quando si è arrivati alla fine. Nel nostro
paese purtroppo c'è l'abitudine di discutere molto, ma poi, quando
è l'ora di arrivare all'atto pratico, si finisce per aver fatto una
montagna di carta e una montagna di parole e non aver spostato
neanche un sassolino.
Io sono uscito un po' dalla mera questione della conferenza sui
trasporti, però io mi auguro che il Presidente della Giunta dia
delle risposte anche a queste cose che secondo me meritavano una
risposta già prima, perché sono cose che sono state dette già altre
volte da altri colleghi, anche appartenenti alla stessa
maggioranza.
Che cosa facciamo per questa strada? Che cosa facciamo per
questi paesi che sono tagliati a metà, per questa gente che non può
attraversare la strada di casa propria? Tutte queste cose che sono
state dette, sono state dette soltanto per approvare quel
tracciato? Ma allora è una cosa vergognosa! In questo caso sì che
dobbiamo dire che il livello del Consiglio scende, e non perché uno
dice o scrive una parolina di troppo, con l'intento ben diverso di
non trascendere sempre nella discussione, ma ogni tanto di dare
anche un momento di simpatica ilarità a queste sedute che io
personalmente comincio a trovare anche, mi spiace dirlo, noiose. Il
tono della discussione scende quando si usano dei sotterfugi per
approvare questo o quel provvedimento, che poi non sortisce nessun
effetto. Si è fatto perdere un sacco di tempo a tutto il Consiglio,
e non si è risolto nessun problema.
Presidente
- Risponde il Presidente della Giunta,
Andrione, ne ha facoltà.
Andrione (UV) -
Per quanto riguarda le domande poste
nell'interpellanza, una all'Assessore Chabod e l'altra alla Giunta
nel suo complesso, dirò che i motivi del ritardo sono da
attribuirsi all'esigenza di trovare una data che andasse bene per
tutti i relatori, e le intenzioni della Giunta sono chiare perché
il convegno si terrà il 7 maggio.
Per quanto detto dal Consigliere Viberti, invece, circa la
strada 26, mi permetto ancora una volta di ricordare che il compito
del Consiglio regionale era quello di dare un'approvazione di
massima a un progetto perché si potessero, teoricamente, sbloccare
i fondi presso il Ministero dei Lavori pubblici, tutore dell'ANAS,
unico competente per la viabilità internazionale.
Quanto alle azioni concrete, vi sono delle disposizioni precise
firmate dal Presidente della Giunta per quanto riguarda le forze di
polizia, e sono state date istruzioni all'ANAS per differenti
aspetti - parcheggi, TIR che si mettono in posizioni non ordinarie.
Purtroppo questi segnali sovente non vengono rispettati;
addirittura delle catene e dei paracarri messi in un certo Comune
della Valle d'Aosta per impedire il parcheggio dei TIR sono stati
asportati tranquillamente mediante un cavo di ferro, e li dovremo
rimettere.
Non sono favorevole invece a regolare il traffico ad ore;
quest'anno l'inverno fortunatamente è stato buono e c'è una
diminuzione del traffico per cui non abbiamo avuto grossi problemi,
ma è pericoloso avere poi delle file di TIR che intasano
immediatamente, e in certe fasce, la strada. Anche perché,
trattandosi di percorsi normalmente lunghi, l'ideale sarebbe tenere
il meno possibile gli autisti sul territorio regionale, perché non
appena si fermano si riempiono come otri e guidano ubriachi
fradici. Comunque la cosa più immediata, quella che abbiamo cercato
di fare da diversi anni a questa parte, è di dare disposizioni
precise per il traffico, come avviene per esempio in Francia.
D'altra parte, non è una critica, però bisogna prendere atto che
c'è una certa rivalità fra carabinieri e polizia, per cui sovente
avviene che le disposizioni no siano rigidamente osservate.
Ritorniamo alla carica ogni volta; quest'inverno non abbiamo avuto
bisogno di una particolare attenzione proprio per le ragioni che
sono state illustrate anche dal Consigliere Viberti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK