Consiglio Regionale della Valle d'Aosta - Oggetto del Consiglio n. 3916 del 18 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3916 del 18 settembre 2024 - Resoconto
OGGETTO N. 3916/XVI - Interrogazione: "Stima dei costi di
alcuni interventi inseriti nella bozza di piano regionale dei
trasporti 2035".
Bertin (Presidente) -
La consigliera Erika Guichardaz è
temporaneamente assente, per cui il punto n. 17 verrà affrontato
successivamente. Passiamo dunque al punto n. 18. Risponde
l'assessore Bertschy.
Bertschy (UV) -
La consigliera Minelli interroga il
Governo sul PRT, in particolare chiede al Governo regionale per
conoscere se siano state effettuate le stime dei costi e, in caso
affermativo, quali siano gli importi approssimativi dei seguenti
interventi, ne elenca sette, si dimentica nell'elenco di parlare
del raddoppio della linea ferroviaria, del completamento della
pista ciclabile, dell'universalità del trasporto
,
probabilmente ha scelto politicamente quali interventi mirare per
poi continuare la sua azione politica già iniziata dopo 24 ore
dalla presentazione del PRT dicendo che il nostro piano non va
bene, che è contrario alle vostre idee e, come ho già potuto dire,
per fortuna, perché abbiamo esattamente idee diverse su una parte
di questi temi, perché poi ho scoperto anche che gli Assessori
vanno bene se fanno qualcosa che risponde alle vostre idee, invece
diventano delle persone estremamente contrarie all'ambiente, al
territorio e al trasporto quando portano avanti altre
iniziative.
Detto questo, mi stupisce che lei faccia questa domanda, è una
persona molto preparata, sa che nel piano regionale trasporti, come
in tutti i piani, non c'è necessità di stima dei costi, non c'era
nel piano energetico, non c'è nel piano politiche del lavoro, non
c'è da nessuna parte, quindi se aveva bisogno di
quest'interrogazione per dire che ci sono delle cose troppo costose
in questo piano e che quindi cominciamo a fare l'azione politica
che durerà nei prossimi mesi per dire che le cose che abbiamo messo
non si possono realizzare, non c'era bisogno di un'interrogazione,
potete continuare a fare dei comunicati stampa.
Detto questo, le stime non c'erano né nel piano regionale
trasporti del 2019 e non c'erano neanche nel documento che lei
aveva portato in maggioranza quando dovevamo portarlo, quindi non
capisco perché bisogna fare una domanda quando si sa già che non
c'è bisogno di una risposta in questo senso. Ci sarà bisogno di
discutere politicamente del piano, se quello che il Governo ha
previsto di portare avanti verrà accettato dopo il confronto
politico, si passerà a una fase più operativa attraverso dei
progetti che non saranno tutti in carico all'Amministrazione
regionale, perché ci sono opere autostradali, ci sono opere che
competono alle ferrovie, opere che competono ad altri soggetti
istituzionali, quindi il piano, come tutti i piani... ripeto: il
piano energetico recentemente approvato è un piano che delinea una
visione e soprattutto delle tappe di lavoro successive; in
particolare per quei temi e quegli obiettivi che non rispondono
direttamente all'azione politica dell'Amministrazione regionale. Ci
sarà quindi tempo, una volta approvato il piano, per poter
analizzare nel dettaglio tutti questi obiettivi, tutti questi
progetti, che hanno una gittata molto lunga.
Approfitto per ricordare che, ai sensi del decreto legislativo
152/2006, al momento il piano è in sospensione di VAS in quanto è
stato interessato il Ministero dell'ambiente e della sicurezza
energetica per capire se in questi sessanta giorni di interruzione
il Ministero e la Francia avrà interesse a partecipare al
procedimento che abbiamo avviato, perché, come tutti sappiamo,
avendo inserito nel piano il tema della seconda canna del Tunnel
del Monte Bianco, c'è la possibilità per il Governo francese di
poter intervenire in questa procedura. C'è stata una precisa
volontà politica di inserire quest'azione con l'obiettivo di
passare dalle parole a delle azioni politiche e direi
amministrative, nel senso che si è molto discusso negli ultimi
anni, nell'ultimo anno soprattutto dopo la chiusura del Fréjus, del
tema del Tunnel del Monte Bianco, tutti si sono detti a favore,
soprattutto della parte italiana, di quest'obiettivo. Noi lo
riteniamo importante per dare al collegamento internazionale con la
Francia un futuro nei prossimi anni e abbiamo la necessità di
lavorare insieme a tutti i soggetti politici, istituzionali, le
associazioni di categoria per capire se questo potrà essere uno
degli obiettivi sostenibili a livello europeo per i due Stati e per
le Regioni confinanti.
La prossima settimana, il 25 e il 26, faremo ulteriori incontri
sul territorio, incontreremo infatti la Chambre, gli
amministratori, alcune associazioni che ci hanno chiesto di
incontrarci, la popolazione in Bassa e in Alta Valle, quindi
continuando nell'azione divulgativa per far sì che, come abbiamo
fatto per il piano energetico ambientale regionale, tutti abbiano
conoscenza dei contenuti del piano e possano il giorno che si
apriranno le osservazioni, nei 45 giorni necessari, fare tutte le
valutazioni e osservazioni del caso, che poi saranno oggetto di
analisi tecnica per poter finalmente discutere il piano regionale
dei trasporti in aula.
Presidente -
Per la replica, la parola alla consigliera
Minelli.
Minelli (PCP) -
Assessore, non è credibile che abbiate
predisposto un elenco di opere importanti da inserire nel piano
regionale dei trasporti, un elenco che non compariva nella
precedente bozza, senza un minimo di valutazione finanziaria. Si
tratta di un elenco di ben sette opere, lei non le ha citate, le
cito io: 1) separazione delle corsie di marcia del Traforo del
Monte Bianco; 2) nuova galleria autostradale a due canne fra Arnad
e Pont-Saint-Martin; 3) sistema BRT fra Aosta e Entrèves; 4)
collegamento funiviario fra Pila e Cogne; 5) collegamento
funiviario fra Frachey e Valtournenche; 6) collegamento stradale
fra Brusson e Gressoney-Saint-Jean; 7) collegamento stradale fra
Pont Valsavarenche e Ceresole Reale.
Lei dice che io ho dimenticato due altre opere, quelle c'erano
nella precedente bozza di piano, quindi non è una dimenticanza;
queste sono sette opere che richiedono, credo, complessivamente
svariati miliardi di euro per essere realizzate e che appunto non
c'erano né nella bozza del PRT che è stata avviata a VAS nel 2022
dall'allora assessore
a interim
, il presidente Lavevaz, e
non c'erano chiaramente nemmeno in quella che non è stata approvata
nel 2021, perché non avete voluto approvare quella bozza di PRT e
mandarla avanti, avete cambiato completamente l'impostazione e la
natura del piano regionale dei trasporti.
Non ho difficoltà a dire che, dal nostro punto di vista,
l'intervento di questa maggioranza sul PRT è stato devastante.
Invece di essere uno strumento di programmazione per una mobilità
diversa e più sostenibile in Valle d'Aosta, invece di essere un
piano che segue i principi della cura del ferro, è diventato un
piano per accrescere il trasporto su gomma, sia quello leggero, sia
quello pesante.
Un indirizzo programmatico che noi riteniamo sbagliato ma che è
soprattutto anacronistico. Avete operato delle forzature e non
avete nemmeno valutato correttamente le conseguenze, tant'è vero
che avete inserito, come lei diceva, per "precisa volontà
politica", il raddoppio del Tunnel del Monte Bianco e vi è caduta
sulla testa una bella tegola, con degli effetti che sono ancora
tutti da valutare, perché la tegola è quella della necessità - come
lei diceva - di un coinvolgimento della Francia. Quella procedura
di VAS che lei ha annunciato ai quattro venti al mese di luglio non
è stata avviata e, a due mesi di distanza dall'approvazione in
Giunta della trasmissione del PRT all'ufficio della VAS, la
procedura non è ancora arrivata. Questo significa che ai ritardi
che ci sono già da tanto tempo ne aggiungete degli altri. Io voglio
ricordare ancora una volta che il PRT è un piano previsto da una
legge regionale del 1997 che non ha trovato attuazione, eppure nel
2021 eravamo pronti ad approvare. Che tipo di PRT eravamo pronti ad
approvare nel 2021? Quello che lei ad aprile 2019, Assessore, aveva
presentato e poi tutto si era interrotto, perché sappiamo che
cos'era successo: una chiusura anticipata della legislatura; e
quello che io avevo proposto - e i colleghi lo hanno avuto, perché
io ho chiesto al Presidente del Consiglio di trasmetterlo - aveva
ben poche differenze rispetto a quello che lei aveva portato
avanti. Si tratta quindi di 27 anni di ritardo, fra un po' saranno
28, credo che ci arriveremo ai 28 anni, perché sicuramente non
penso che il PRT potrà essere approvato entro la fine di
quest'anno. Sicuramente cercherete di approvarlo entro le elezioni
regionali del prossimo anno, entro il 2025, perché sarà necessario
darsi una patina di efficienza, però credo che non sarà una cosa
che vi porterà tanto bene, perché si tratta di un piano per questi
versi, per vari versi, inaccettabile.
Lei, Assessore, ha detto: "dobbiamo solo continuare nell'azione
che abbiamo già intrapreso subito dopo l'annuncio dell'approvazione
in Giunta del piano", è sicuro? Noi su queste sette opere, che
avete forzatamente e affrettatamente inserito nel piano regionale
dei trasporti, diamo un giudizio negativo e contrasteremo con
decisione - e lei lo sa - e con i mezzi che abbiamo a disposizione
questa vostra scelta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK