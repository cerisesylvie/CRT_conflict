Consiglio Regionale della Valle d'Aosta - Oggetto del Consiglio n. 2199 del 23 marzo 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
ORDINE PUBBLICO - FORZE ARMATE
Caserme e carceri
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2199 del 23 marzo 2023 - Resoconto
OGGETTO N. 2199/XVI - Interrogazione: "Stato delle
interlocuzioni con il Ministero della giustizia in merito alla
convenzione tra Comuni valdostani e tribunale di Aosta per
l'utilizzo dei detenuti del Carcere di Brissogne nei lavori di
pubblica utilità".
Bertin (Presidente) -
Passiamo al punto n. 23. Risponde
il Presidente della Regione.
Testolin (UV) -
L'interrogazione vuole sapere a che punto
siano le interlocuzioni con il Ministero della giustizia per
arrivare a una convenzione tra i Comuni valdostani e il Tribunale
di Aosta affinché i detenuti del Carcere di Brissogne vengano
utilizzati in lavori di pubblica utilità.
Rispetto a quest'interrogazione, va detto intanto che non ci
sono interlocuzioni generali con il Ministero della giustizia per
l'utilizzo dei detenuti della Casa circondariale in lavori di
pubblica utilità. L'attività non retribuita a favore della
collettività, in sostituzione della pena detentiva o pecuniaria o
la cosiddetta "sospensione del processo", con messa alla prova per
alcune fattispecie di reati e delitti è svolta infatti sulla base
di convenzioni stipulate tra i presidenti dei tribunali a ciò
delegati dal Ministero della giustizia e i soggetti individuati
dall'articolo 1 del decreto dello stesso Ministero del 26 marzo
2001 tra cui figurano anche gli Enti locali. In questo quadro si
inserisce quindi la convenzione stipulata nel 2022 tra il
Presidente del Tribunale regionale e il Sindaco di Aosta che è
pienamente operativa. Il Comune di Aosta ci ha comunicato che
attualmente sono sei le persone che stanno svolgendo i lavori di
pubblica utilità e altre dodici persone sono già in lista di
attesa.
La tematica del reinserimento lavorativo e sociale dei detenuti
è invece oggetto dei lavori dell'Osservatorio istituito nell'ambito
del protocollo d'intesa tra il Ministero della giustizia e la
Regione, alla quale partecipano, oltre all'Amministrazione
regionale, anche il Comune di Aosta, il CELVA, la Direzione della
Casa circondariale di Aosta e l'Ufficio interdistrettuale per
l'esecuzione penale esterna. L'Osservatorio ha organizzato i primi
lavori in quattro tavoli tematici animati dai coordinatori
regionali competenti per materia.
Con riferimento all'argomento di questa interrogazione, si
segnala in particolare che il Tavolo tematico "Lavoro e formazione"
sta lavorando in continuità per quanto riguarda le due iniziative
già operative presso la Casa circondariale, il panificio e la
lavanderia e sta pianificando nuove attività, tra cui i corsi di
formazione duale teorico pratica. Il Tavolo tematico "Politiche
sociali" invece ha collaborato con la Casa circondariale e
l'Ufficio inter-distrettuale per l'esecuzione penale esterna, il
CELVA ed enti del terzo settore nell'ambito del progetto "Sostare
fuori", finanziato dalla Cassa delle ammende, che, tra l'altro, ha
previsto attività di reinserimento occupazionale, di sostegno della
ricerca di lavoro, di reinserimento sociale e di ricerca di
collocazione abitativa. Il progetto è terminato il 31 dicembre 2022
ma la Cassa delle ammende ha già messo a disposizione nuovi
finanziamenti per il prossimo triennio, che saranno importanti per
passare alla fase sperimentale del progetto a una sua messa a
sistema.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Presidente per le sue
spiegazioni, in realtà i numeri che lei ci ha enucleato, secondo la
nostra valutazione, sono gravemente insufficienti.
Il carcere di Brissogne annovera una serie di ospiti che si
colloca come numero tra le 250 e le 300 unità. Già nel 2021 avevamo
portato quest'interrogazione per chiedere il numero di persone
coinvolte in questo tipo di progetti e la risposta era stata che
dieci detenuti nel 2021 avevano aderito a questo tipo di attività
per un totale di 26 ore e si intendeva replicare questo nel 2022.
Ora dieci detenuti su una popolazione carceraria di 250/300 persone
sinceramente ci sembra un'incidenza davvero molto bassa. Se i
numeri sono poi quelli che ci ha descritto rispetto al Comune di
Aosta, quindi sei unità con dodici in attesa, siamo ancora sotto
quello che ci era stato prospettato.
Ora qual è la necessità, qual è il problema? Questo tipo di
attività, per quanto riguarda i detenuti, viene organizzata per un
duplice motivo: il primo è un motivo che chi ha avuto la
possibilità, e invito tutti a farlo, di visitare il carcere, verrà
spiegato direttamente da chi si occupa della sicurezza, ovvero
dalla Polizia penitenziaria. L'ozio genera conflitto, il detenuto
che non ha altro da fare tutto il giorno che stare in cella e
pensare a come dare fastidio alla Polizia penitenziaria ci riuscirà
in una maniera particolarmente efficace, quindi dargli
un'occupazione quotidiana permette di evitare il conflitto.
Dall'altra parte ci troviamo ad avere a che fare con persone che
hanno creato un danno alla società ed è giusto che restituiscano
quello che alla società hanno sottratto, quindi impiegare i
detenuti in attività di lavoro socialmente utile all'esterno del
carcere, oltre che all'interno, come giustamente ha ricordato il
Presidente, c'è una panetteria, c'è una lavanderia che però
occupano poche unità di personale, anzi, vi sono anche delle lotte
interne per chi debba occuparsene, occuparli in attività esterne
permette a chi ha avuto questo tipo di condanna di restituire alla
società il danno che ha provocato o perlomeno una parte e permette,
venendo al primo punto, di evitare che queste persone stiano a
oziare tutto il giorno in cella permettendogli quindi di pensare a
come dare fastidio al prossimo.
Banalmente quando abbiamo avuto modo di visitare, abbiamo
scoperto le raffinate tecniche di demolizione della cella che sono
state messe in atto, abbiamo scoperto le raffinate tecniche di
blindatura all'interno del braccio, con lo scioglimento di plastica
all'interno delle serrature dall'interno per evitare che la Polizia
entrasse; insomma, modalità, oltre che aggressioni, che sicuramente
non permettono di garantire la sicurezza al meglio, che mettono a
rischio sia gli operatori di Polizia, sia i detenuti stessi, che se
però venissero impiegati all'esterno con lavori anche manuali e
anche di fatica, anzi, auspicabilmente, probabilmente sarebbero
sicuramente superati. Al netto della firma di questo documento,
quindi quello che le chiediamo, Presidente, è di impegnarsi
affinché da parte della Regione, da parte dei tavoli nei quali
viene discusso con il CELVA e con tutti gli attori vi sia l'impegno
nell'utilizzare il maggior numero di personale possibile in questo
tipo di opere, in questo tipo di lavori ed è un qualcosa che
permetterà ai detenuti di restituire quello che hanno tolto alla
società, permetterà alla nostra Regione di avere un ritorno e
permetterà alla Polizia penitenziaria di poter operare in
sicurezza. Peraltro la nostra Regione purtroppo ha una struttura
carceraria che ospita persone che sono tendenzialmente a fine pena,
con le quale si può costruire poco e che non vedono l'ora appunto
di magari andare a fare un dispetto al prossimo perché sono lontane
da casa e quindi per ottenere un trasferimento, quest'azione quindi
risulta più che mai urgente ed è su questa che la sollecitiamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK