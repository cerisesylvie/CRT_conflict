Consiglio Regionale della Valle d'Aosta - Oggetto del Consiglio n. 2858 del 13 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2858 del 13 luglio 2017 - Resoconto
OGGETTO N. 2858/XIV - Interpellanza: "Esame della
problematica dell'emergenza abitativa della città di
Aosta".
Rosset (Presidente) -
Punto n. 17 dell'ordine del giorno.
Ha chiesto la parola il Consigliere Baccega per l'illustrazione; ne
ha facoltà.
Baccega (EPAV) -
Qui ci occupiamo di settantasei
famiglie, argomento che avevamo già trattato con un
question
time
nel Consiglio scorso, ma che per ragioni di tempo non
siamo riusciti ad approfondire.
Mi auguro che l'Assessore, vista l'interpellanza, ci possa dare
delle informazioni in più, che non siano semplicemente le
assegnazioni che fa il Comune - le graduatorie sono del Comune di
Aosta - perché qui la tematica coinvolge un po' tutta la questione
edilizia residenziale pubblica. Anche il Comune di Aosta lo ha già
trattato: c'è stata un'interrogazione del Movimento Cinque Stelle
che ha chiesto di convocare l'universo mondo in una Commissione
comunale e in tale Commissione siamo invitati anche io e
l'Assessore. Se poi si vuole cercare un capro espiatorio rispetto
ad un percorso datato, percorso che vede il primo contratto
realizzato nel 1999 e gli altri nel 2007, qui siamo a tempi in cui
noi facevamo ben altro che la politica!
Come abbiamo già risposto, i contratti vengono predisposti
dall'Ufficio Contratti del Comune piuttosto che dell'APS attraverso
i loro dirigenti e funzionari, ovviamente nel rispetto delle leggi
vigenti. Le leggi che coinvolgono questi nuclei familiari sono la
n. 39/1995, la n. 28/2007 e la legge n. 3/2013. Credo siano da
ritenere ampiamente valide le assegnazioni fatte a suo tempo
attraverso la stipula di contratti di emergenza abitativa, che
allora consentivano anche periodi più lunghi rispetto a quanto
previsto adesso: i contratti transitori a diciotto mesi. Va anche
detto, quando io ero all'Assessorato dell'edilizia residenziale
pubblica, che noi avevamo sollecitato il Comune di Aosta e
annunciato che vi erano dei contratti in scadenza (all'epoca ne
erano scaduti soltanto due); in molte riunioni avevamo più volte
sottolineato la necessità di provvedere e di intervenire subito.
Avevamo inoltre sollecitato il Comune affinché si adoperasse per
comunicare a questi nuclei familiari che premeva fare la domanda di
bando poiché l'emergenza abitativa poteva scadere. Adesso, dopo due
anni, ci troviamo con sessantacinque contratti scaduti da anni, con
alloggi abitati, e si chiede la verifica dei requisiti attraverso
una lettera datata 31 maggio, quando il bando scadeva il 30 giugno,
quindi si dà un mese di tempo a questi nuclei familiari per poter
eventualmente valutare l'opportunità di mettersi a posto.
Io sono molto preoccupato, lo sono un po' tutti coloro che hanno
affrontato questo tema, e so che è preoccupato anche lei. Il dramma
è che qui abbiamo a che fare con nuclei familiari composti
soprattutto da persone anziane; ci sono anche persone con
importanti patologie e disabilità.
Assessore, noi le chiediamo cosa succederà a queste famiglie e
se intendiamo valutare tutti insieme l'opportunità di trovare una
via d'uscita coerente, che possa dar loro respiro, poiché
altrimenti si potrebbero trovare in situazioni paradossali. Un caso
lo conosco molto bene: per 8 euro di ISEE in più esce
dall'emergenza abitativa; significa che, secondo le norme, deve
lasciare l'alloggio per soli 8 euro. Questo ci preoccupa, ma non
solo questo caso, ce ne sono altri.
Sarebbe auspicabile trovare tutti insieme una quadra. Noi
l'avevamo anche suggerito in una delle varie riunioni, ma questo,
se lei vuole, potremmo farlo probabilmente nell'ambito di una
convocazione in III Commissione, per capire quali possono essere i
margini, anche legislativi, per poter dare un po' di respiro a
questo percorso.
Presidente -
Ha chiesto la parola l'Assessore Borrello
per la risposta; ne ha facoltà.
Borrello (SA) -
Apprezzo molto i toni dell'interpellanza.
Penso che la tematica abbia la necessità di essere affrontata in
maniera seria, perché qua si sta parlando di un problema che si è
verificato e che è incardinato all'interno della gestione
amministrativa del Comune di Aosta, ma che però non possiamo
sottovalutare come Amministrazione regionale.
Ritengo sia opportuno fare un'analisi del contesto in cui ci
stiamo muovendo: già questa mattina ho avuto modo di definire cos'è
l'emergenza abitativa. L'emergenza abitativa è uno strumento che
serve per aiutare le famiglie in difficoltà dal punto di vista
abitativo, per affrontare l'urgenza e per accompagnarle poi in un
contesto di ordinarietà. Queste settantasei famiglie avevano
stipulato nel tempo dei contratti con il Comune di Aosta o con la
sua società di scopo, con la sua partecipata.
Faccio un riassunto, ma so che il collega Baccega conosce molto
bene queste cose, perché le ha vissute anche lui direttamente.
Quando c'è stato il passaggio della gestione dell'emergenza
abitativa dall'Amministrazione comunale all'Amministrazione
regionale, una delle clausole affinché l'Amministrazione regionale
prendesse in carico le pratiche dei contratti stipulati
dall'Amministrazione comunale era che questi fossero a posto dal
punto di vista normativo. Questi contratti non sono stati
trasferiti all'Amministrazione regionale proprio perché
presentavano delle anomalie rispetto all'ordinarietà della gestione
dell'attività contrattuale di locazione. Più volte
l'Amministrazione regionale - di questo gliene do atto, collega
Baccega - ha fatto notare all'Amministrazione comunale di non poter
affrontare e gestire direttamente il problema proprio perché la
responsabilità era totalmente incardinata nell'Amministrazione
comunale.
Detto questo, lei ha già anticipato che il 18 luglio prossimo
l'Amministrazione comunale ha convocato una Commissione consiliare
specifica sul tema, alla quale ha invitato sia il sottoscritto sia
il collega Baccega, per affrontare la tematica in maniera
coordinata. Questo testimonia il fatto che, ad oggi, la
problematica è totalmente incardinata sulle responsabilità
dell'Amministrazione comunale. Un ulteriore elemento che avvalora
questa posizione è il fatto che la lettera, trasmessa forse
tardivamente dall'Amministrazione comunale ai settantasei nuclei in
emergenza abitativa con contratto "anomalo" - è stata inviata solo
il 30 o 31 maggio - invitava coloro che si trovavano in questa
situazione di potenziale criticità ad andare in Comune e a fare la
domanda per accedere alla graduatoria del bando per l'assegnazione
delle case popolari.
Lei, nel precedente
question time
dello scorso Consiglio,
ha detto che dobbiamo evitare uno scempio sociale. Sono totalmente
d'accordo con lei. Ancor prima di aumentare il
battage
mediatico, che già è tanto su questo tema, ritengo che occorra
cercare di trovare delle convergenze, delle sintesi nel rispetto
della normativa vigente - che lei conosce molto bene - e degli atti
deliberativi conseguenti, cercando di capire, di concerto con
l'Amministrazione comunale, i margini di manovra per affrontare
questa problematica. Dico questo perché fare
tout court
una
sanatoria dei settantasei casi è praticamente impossibile, non c'è
il rispetto della normativa di riferimento della legge regionale.
Si può però fare un'analisi puntuale e dettagliata dei casi
inseriti all'interno di questo elenco per cercare di capire quali
sono i margini di manovra incardinati prima nell'Amministrazione
comunale - ricordo che sono i Comuni a proporre le istanze alla
Commissione regionale per le politiche abitative, che è presieduta
da un giudice - e poi anche nell'Amministrazione regionale.
Noi dobbiamo aspettare che il Comune ci trasferisca tutti i
contratti stipulati, in modo da poterli analizzare. La cosa che più
ci preoccupa, dalle prime analisi fatte, la principale criticità
che sembrerebbe riguardare questi nuclei è la pluriennale mancanza
di verifiche circa il permanere dei requisiti che danno titolo ad
occupare l'alloggio di emergenza abitativa. Tenendo conto che
avremo modo di poter colloquiare con l'Amministrazione comunale il
giorno 18, in cui probabilmente affronteremo in maniera allargata
la problematica, chiederemo all'Amministrazione comunale di
fornirci tutti i contratti che non ha potuto consegnarci perché non
in ordine.
Per quanto riguarda l'Amministrazione regionale, manifesto sin
da subito la disponibilità - ho già avuto modo di parlarne anche
con il collega Bertschy che è stato citato all'interno
dell'interpellanza - ad aprire un tavolo all'interno della III
Commissione consiliare, di concerto con il Presidente Nogara - che
si è già reso disponibile - in modo da poter parlare a
trecentosessanta gradi di queste problematiche serie, problematiche
che denotano le situazioni di criticità di alcuni nuclei familiari
e per cercare, anche attraverso una concertazione e un dialogo con
l'Amministrazione comunale, soprattutto nel momento in cui ci
fornirà tutti i documenti necessari, di affrontare seriamente tale
questione.
Presidente -
Ha chiesto la parola il Consigliere Baccega
per la replica; ne ha facoltà.
Baccega (EPAV) -
Assessore, apprezzo molto la volontà di
trovare una soluzione, in realtà è quello che noi chiediamo da
questo percorso.
Noi però chiediamo uno sforzo in più. Lei, nella sua nota, ci
dice che il Comune di Aosta non ci ha ancora trasmesso tutti i
contratti; è vero, abbiamo penato mesi e mesi, anni. Dal 1 luglio
2015 i contratti di emergenza abitativa dovevano essere tutti in
capo all'Assessorato regionale delle opere pubbliche, ma ancora
oggi il Comune manca in questo. In realtà i settantasei contratti
potevano essere trasmessi, perché soltanto due erano scaduti, gli
altri settantacinque dovevano e potevano essere trasmessi perché
erano in essere. Ora, non è questa la sede per tirare le orecchie
al Comune di Aosta, ma la prossima settimana cosa andremo a fare?
Creiamo uno scempio all'interno dell'Amministrazione comunale? È
questo il percorso che ci spetta? Qui le responsabilità vanno in
questa direzione: dovremmo andare a dire alla Commissione comunale
come stanno le cose.
Noi avevamo suggerito una soluzione intermedia che avrebbe
dovuto essere valutata dagli uffici legali: la proroga di un certo
numero di anni per consentire a questi nuclei di potersi reinserire
nel meccanismo dell'edilizia residenziale pubblica. Faccio
l'esempio del singolo: con 7 mila euro di ISEE rientra
nell'emergenza abitativa, ma per stare nell'ERP il limite è di
8.500 euro, quindi bisogna trovare una soluzione che consenta, o in
un modo o nell'altro, di poter stare dentro. Si può fare, basta
avere un po' di buon senso e un po' di valutazione da parte dei
dirigenti e di chi gestisce le norme.
Su questo tema io ringrazio anche il Presidente della
Commissione, che vorrà convocare la stessa per un eventuale
approfondimento, come anche l'Assessore alla sanità che sarà
sicuramente coinvolto. Ringrazio inoltre le assistenti sociali per
il lavoro che stanno facendo rispetto alla verifica dei nuclei
familiari. Ogni contratto di emergenza abitativa ha sicuramente un
grande apporto da parte della Struttura competente dei servizi
sociali, perché permette sicuramente di avere un quadro chiaro e
preciso della famiglia che andiamo a trattare e di fare delle
valutazioni all'interno della Commissione per l'ammissione o meno
dei nuclei familiari presenti in graduatoria.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK