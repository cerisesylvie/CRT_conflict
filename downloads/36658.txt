Consiglio Regionale della Valle d'Aosta - Oggetto del Consiglio n. 642 del 28 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 642 del 28 luglio 2014 - Resoconto
OGGETTO N. 642/XIV - Interpellanza: "Problematiche relative
alla pratica del narghilè presso locali pubblici".
Presidente
- Ha chiesto la parola il Consigliere
Guichardaz, ne ha la facoltà.
Guichardaz (PD-SIN.VDA) -
Grazie Presidente.
Credo che non ci sia tanto da precisare in più rispetto a ciò
che è già scritto nell'interpellanza, per chi non l'avesse letta,
chiediamo: se siano stati effettuati controlli sui locali in cui si
fuma il narghilè da parte delle strutture pubbliche, se vi è
l'intenzione di promuovere campagne informative sui rischi connessi
a questa pratica, se esistono obblighi autorizzativi a carico dei
locali pubblici che forniscono i narghilè e tutti gli annessi,
comprese le miscele da fumo.
Forse più che spiegare le ragioni e il contenuto
dell'interpellanza, giova di più contestualizzarla ai fini del
dibattito. La pratica del narghilè, cioè della cosiddetta "pipa ad
acqua", la si potrebbe definire un rito collettivo, un rito che
viene praticato in compagnia e in luoghi a ciò dedicati, anche
perché la faccenda richiede un armamentario piuttosto ingombrante.
Per chi non li avesse mai visti, i narghilè sono degli aggeggi
muniti di un piccolo braciere, di un contenitore di acqua fredda,
utilizzati per produrre fumo che viene inalato mediante tubi alla
cui sommità è applicato un bocchino. Non è quindi una cosa che si
sbriga per strada, ma richiede di essere seduti e di un appoggio
ben saldo, di un tavolo per capirci. Ora, questa pratica sta
prendendo piede anche qui da noi, soprattutto tra i giovani e i
giovanissimi proprio per la sua valenza sociale, se così la si può
definire. Infatti è facile vedere gruppi di ragazzi e anche di
ragazzini, cari colleghi, seduti intorno ad un tavolo di uno di
questi locali che fumano, si dice che pipano, in compagnia,
discorrendo amabilmente, magari bevendo un tè orientale, ma più
facilmente un drink, una birra, un super alcolico. Quando dico:
"pipano", intendo dire il passarsi tra loro, come succede in un
rito, un tubo flessibile - credo sia di gomma, non so di che
materiale - in cui è applicato un bocchino e a turno il farsi
un'aspirata.
Premetto che non voglio fare né del proibizionismo, né del
moralismo e tanto meno voglio fare commedia - vedo che qualcuno
ridacchia quando si parla di bocchino e di altre questioni...poi su
questo dirò qualcosa al termine dell'esposizione, sulla questione
della commedia -, non è l'obiettivo di quest'iniziativa.
Semplicemente mi interessa avere dei dati per capire se vi è la
consapevolezza da parte delle istituzioni dell'entità del fenomeno,
se vi è la dovuta attenzione da parte degli organismi preposti al
controllo e se esistono i controlli agli organismi preposti al
controllo e - perché no? - magari dare anche un po' di rilievo
mediatico e magari informativo - e magari anche un po' più serio di
quello che è stato dato fino ad ora - ad un fenomeno in espansione
di cui si sa poco e si parla molto poco. Dicevo, attenzione da
parte degli organismi preposti al controllo, che dovrebbe intanto
partire dall'analisi del materiale usato per produrre il fumo - in
genere si tratta di miscele per lo più a base di tabacco, melassa e
aromi - e delle eventuali conseguenze di carattere
igienico-sanitario che questa pratica - dicono autorevoli studi -
comporta. Sì, perché il fumo prodotto da queste pipe ad acqua,
checché ne dicano i propugnatori del narghilè, pare non sia esente
da conseguenze anche serie sul fisico e sulla psiche, soprattutto
dei più giovani. Intanto l'inalazione del fumo può provocare
assuefazione e pare, in alcuni casi, anche alterazione dello stato
di attenzione. Si dice che una pipata di narghilè corrisponda
all'effetto di cento sigarette, è uno studio recente dell'Istituto
superiore di sanità.
L'uso promiscuo di questo bocchino che vi fa tanto ridere poi
potrebbe essere fonte di patologie quali l'herpes, la tubercolosi e
l'epatite, non lo dico io, ma autorevoli studi scientifici. Infine
non sono da sottovalutare i pericoli connessi alla combustione
della miscela che anche nel caso dei cosiddetti "prodotti
tobacco-free"
, produce comunque sostanze pericolose per la
salute, come il monossido di carbonio, l'ossido nitrico, le aldeidi
volatili, il catrame e gli idrocarburi aromatici policiclici.
Quest'informazione, tra l'altro, è certificata da un interessante
studio dell'Università di Uppsala e da un recentissimo studio
dell'Università di Beirut del maggio 2012, che vi invito a leggere,
poi vi sono anche degli studi dell'Università di Ferrara, che si
trovano tutti su internet. Ricerche che segnalano anche un rischio
di policitemia secondaria: il pericoloso aumento di globuli rossi
dovuto alla produzione di monossido di carbonio, aumento che può
determinare - mi sono documentato, poi io non sono un medico,
l'Assessore Fosson magari confuterà questa mia dichiarazione - il
rischio di trombosi a carico dell'aumentata viscosità del sangue.
Il monossido di carbonio da narghilè, tra l'altro, pare che stia
provocando, cari colleghi, casi di avvelenamento tra adolescenti
anche in Italia. Sulla questione l'Assessore Fosson ne sa
sicuramente più di me e magari potrà dirci qualcosa.
Penso sia dovere delle istituzioni di vigilare su quelle che a
ragione possono essere classificate come delle mode passeggere, ma
sulle quali vi è...vedere i colleghi come ridacchiano...una certa
indulgenza sociale, se non addirittura una tacita benevolenza,
forse determinata dalla convinzione che il narghilè crei
aggregazione, spirito di gruppo e che faccia meno danni della
sigaretta o addirittura che non sia per nulla dannoso. Colleghi,
non è la prima volta che ci si accorge a posteriori, cioè a danni
ormai avvenuti, che determinate mode, determinate pratiche, che poi
diventano pratiche ricorrenti, sono irreversibilmente dannose per
la salute e per la società. È dovere delle istituzioni indagare
secondo il principio di precauzione fenomeni che ragionevolmente
possono avere rischi intrinsechi soprattutto per la salute dei
nostri figli.
Faccio ancora una piccola annotazione a margine, che può
sembrare di costume, che può sembrare una sorta di polemica, ma non
lo è, un'annotazione che mi preme fare per riportare il tema su un
binario di corretta informazione. Quest'iniziativa mi ha fatto
guadagnare un'agognatissima
hit parade
in discesa su
Gazzetta Matin
. Non so se vi ricordate, è lo stesso giornale
che fece lo
scoop
sulle foto nude della figlia diciottenne
di un noto politico valdostano all'epoca un filo ribelle. Come già
disse il collega Chatrian, una volta che anche lui si guadagnò
questa medaglia, non mi ricordo per quale motivo, mi sembra per il
Casinò o per chissà che cosa...significa che sono...che siamo, la
collega Fontana ed io, sulla buona strada e quindi che l'iniziativa
ha colpito nel centro, ha toccato qualche nervo scoperto, ha
destato un interesse inaspettato, che francamente neanch'io mi
aspettavo. Perché tutta quest'attenzione verso un argomento che la
stessa
Gazzetta Matin
minimizza, anzi, diciamo, ridicolizza,
tanto da liquidare l'argomento con una battutina sulla mia prossima
interpellanza sulla coppa dell'amicizia nei ristoranti e nei
rifugi? Non si sa. Rilevo, cari colleghi, che la similitudine su
coppa dell'amicizia e narghilè è stata fatta su un altro
settimanale locale due giorni fa, settimanale che quanto meno si è
preoccupato di sentire le ragioni degli interpellanti e la
similitudine con la coppa dell'amicizia e il fatto che con il
narghilè si scambia questo famoso bocchino è stata detta da una
persona molto vicina all'Union Valdôtaine, anzi talmente vicina da
essere stata candidata tra le file del
Mouvement
e che nel
2013 ha gareggiato alle primarie per le elezioni regionali con
candidati del calibro niente di meno del Senatore Fosson,
dell'Assessore Rini e del Consigliere Follien. Questo Signore,
guarda caso, è titolare di un locale che fa affari - dice lui - da
quattro anni con il narghilè. Riporto questa notizia, che può
apparire una notiziola di
gossip
, in quanto quest'autorevole
Signore...e quindi è un Signore che è conosciuto e che dice queste
cose sul giornale...
Presidente -
Chiedo, per cortesia, un po' di silenzio in
aula. Grazie.
Guichardaz (PD-SIN.VDA) -
...oggi ci viene a raccontare
sul giornale dall'alto della sua esperienza di venditore di fumo
che i controlli non sono necessari. Lo dice questo Signore,
evidentemente molto più informato di noi, che la pipa ad acqua
unisce e raggruppa le persone, che le miscele utilizzate per
produrre il fumo sono fondamentalmente innocue, tranne poi
specificare, sempre sul giornale, che sono vendute in tabaccheria e
sono pure vietate ai minorenni, quindi che si metta un po'
d'accordo con sé stesso!
La cosa singolare di questa
hit parade
è che questo
Signore che vende fumo ai suoi clienti, maggiorenni e minorenni, mi
risulta che si trova specularmente in salita, esattamente
dirimpetto alla mia
hit parade
in ribasso per le sue
meritorie prese di posizione contro la violenza in Israele e in
Palestina, riassunte nello slogan: "Giù le mani dai bambini, non
vanno toccati in nessun caso"...appunto!
Presidente -
Ha chiesto la parola l'Assessore Fosson, ne
ha facoltà.
Fosson (UV) -
Sì, grazie Presidente.
La sua interpellanza cercherò di affrontarla con serietà come
tutti gli argomenti che possono incidere sulla salute. Fossi in lei
non mi preoccuperei molto, è successo già a tutti di avere delle
hit parade
in salita o in discesa. Come ha detto, è
sicuramente una nuova pratica, che non è ancora stata indagata in
modo corretto; sono andato a documentarmi perché non la conoscevo
molto. È un uso diverso del tabacco che nella nostra legislatura,
per ora, è assimilato al fumo di sigarette e sigari, e gli studi
sono molto pochi. Fa meno male? Questo è il problema, il punto
interrogativo. Lei parlava di policitemia, probabilmente la
policitemia è una conseguenza di tutte le insufficienze
respiratorie e delle intossicazioni, per cui ad una minore
possibilità di scambio di ossigeno il nostro corpo reagisce
aumentando il numero dei globuli rossi. L'Istituto superiore di
sanità, come lei sa, non si è ancora espresso su questo e per
questo non è ancora entrato in studi e quindi nella normale
prevenzione. Non conoscevo questa diffusione, è chiaro che si apre
un capitolo nuovo. L'attuale legislazione prevede soltanto
sull'argomento un decreto del Presidente del Consiglio del 23
dicembre del 2003 dal titolo: "Norme per la tutela della salute dei
non fumatori" e quindi, allegata a questo, una norma per cui si
stabiliscono i requisiti tecnici per i locali per i fumatori, ma è
una cosa che conoscete.
Alle sua domanda:
"se sono stati effettuati dalle strutture
controlli..."
, sì, però sono stati controlli generali che l'USL
fa in materia igienico-sanitaria, cioè si controllano i locali, si
controllano le apparecchiature se funzionano o no, si controlla
appunto se ci sono delle sale per fumatori, se ci sono, come
prevede la legge, dei cartelli, delle indicazioni ben precise di
divieto di fumo, eccetera.
"Se esistono delle campagne di prevenzione", conseguentemente a
quello che le ho detto, non risultano conferme specifiche...almeno
non mi risultano, tanto più - e l'ha scritto - che a questo tipo di
fumare in modo diverso, affluiscono soprattutto i fumatori, cioè
già chi fumava si avvicina a questa pratica per continuare a
fumare, quindi la prevenzione è verso qualcuno che cerca di
smettere, e non riesce a smettere. Noi abbiamo dei percorsi di
implementazione della prevenzione a sostegno del cambiamento di
stili di vita, come ad esempio il progetto "Mamme libere dal fumo",
che è un progetto di prevenzione e di controllo su chi fuma, a cui
questo tipo di fumo viene completamente assimilato dalla
legislatura nazionale. È anche vero che ci sono forme nuove di
fumo, a cui il Ministero ha dedicato un'attenzione particolare:
pensiamo alle sigarette elettroniche e agli studi che sono stati
fatti e sul pericolo delle stesse.
Terzo quesito:
"se esistono percorsi autorizzativi..."
,
no, la conseguenza è quello che ho detto prima, non esistono
percorsi specifici previsti da una normativa nazionale se non
quelli del fumo e quelli per i fumatori, anche perché il narghilè è
uno strumento, e non è un prodotto, quindi bisogna anche avere
un'attenzione per vedere che cosa brucia dentro l'acqua, perché, se
non c'è tabacco, se ci sono altre sostanze, chiaramente il percorso
è completamente diverso e il rischio è completamente diverso. Sulle
possibilità di patologie c'è il fattore del calore. I bocchini sono
assimilabili a quelli della pipa, la pipa, tra l'altro, col calore
sulle labbra può dare anche degli epiteliomi, dei tumori, quindi
l'oggetto caldo sulle labbra può dare sicuramente delle patologie.
Il fatto che si fumi con lo stesso bocchino. Io penso che in tutti
i percorsi igienico-sanitari che vengono fatti adesso, da come ci
si lava le mani, eccetera, ci sia un fatto culturale importante,
cioè stimolare chi si avvicina a queste pratiche a conoscere che
esistono e sono necessarie delle norme igienico-sanitarie. A me
farebbe un pochino senso fumare dal bocchino dove ha fumato uno che
non conosco, ma è l'educazione del singolo che deve far sì che uno
capisca che da questo può anche discendere una trasmissione
chiaramente di germi che chi ha fumato prima ha depositato su
questo bocchino. L'educazione del singolo quindi mi sembra che sia
molto importante per affrontare tutti questi percorsi igienici e
che le pratiche comunitarie, come ha detto lei, possono
prevedere.
Qual è l'organo deputato al controllo? Sono i soggetti deputati
a far rispettare la legge sul fumo nei locali pubblici e quindi gli
incaricati della vigilanza, dell'accertamento delle infrazioni,
come la polizia locale.
Concludo dicendo che sono d'accordo anch'io che bisognerà
intanto studiare e capire l'argomento, vedere i contorni, vedere
che cosa si fuma, eccetera, verificando che, come mi dite, è una
pratica che si sta diffondendo, e prevedere sicuramente dei
controlli specifici. Le assicuro comunque che l'argomento verrà
affrontato con serietà.
Presidente -
Grazie Assessore. Per la replica, ha chiesto
la parola il Consigliere Guichardaz, ne ha facoltà.
Guichardaz (PD-SIN.VDA) -
Grazie.
Leggo su
Twitter
che alcune persone si stupiscono di
quest'interpellanza, io ho voluto precisare che non voglio fare né
il Giovanardi della situazione, non voglio assolutamente fare della
morale su quest'aspetto, tant'è che l'ho messa sull'aspetto
igienico-sanitario. Le richieste che ho fatto riguardo a questa
specifica situazione sono delle richieste che vanno nella direzione
sia di capire se esistono dei controlli, siccome esistono dei
controlli e delle azioni contro il tabagismo, in questo caso si
aggiunge, al di là di quest'aspetto...visto che parliamo, tra
l'altro, di miscele di cui nessuno sa nulla, perché il tabacco è
comunque una sostanza che viene controllata, fa parte anche quella
di un circuito...perché fa malissimo, tutto quello che si vuole,
però fa parte comunque di un circuito molto ben vigilato. Tutte
queste poltiglie - che contengono tabacco in alcuni casi, ma che in
altri casi non contengono tabacco, sono
tobacco-free
addirittura - sono poltiglie che si possono comprare su internet,
che si comprano dai tabacchini, che si possono comprare
direttamente da produttori indiani e via dicendo, di cui non si sa
assolutamente nulla circa il contenuto.
Questa situazione che, voglio dire, è un po' in itinere, è
all'inizio e di cui non si sa nulla è una situazione che, per
esempio, in un'ASL evidentemente più sensibile della nostra: parlo
dell'ASL di Caserta, Dipartimento di dipendenza e centro antifumo,
viene affrontata con gran serietà, con un'esplicitazione delle
fonti e degli studi che attestano quelle cose che io brevemente in
dieci minuti ho cercato di dire, cioè che questa pratica, che è una
pratica fatta generalmente in gruppo, ha dei rischi, che sono dei
rischi al di là del voglio dire del problema del tabacco o meno,
della nicotina presente e della possibilità di assuefazione, sono
dei veri e propri rischi igienico-sanitari. Le ASL, secondo me,
quindi, attraverso i propri dipartimenti di prevenzione, dovrebbero
essere attente nel vigilare non solo eventualmente se la cappa
tira, se è pulito dietro la friggitrice, ma dovrebbero vigilare
anche su queste situazioni.
Un'altra questione è una questione che evidentemente ai
giornalisti dà un po' fastidio...il fatto che i giornali diano voce
e spazio a titolari che giustamente si fanno i propri interessi,
come fossero degli scienziati, tant'è che io oggi ho portato dei
dati, ho chiesto all'Assessore Fosson conferma...dicono che questo
tipo di pratica è una pratica aggregativa, che non fa assolutamente
male, che anzi è, voglio dire, una cosa come può essere la pratica
della coppa dell'amicizia, cioè si tende a minimizzare ad
ironizzare in maniera, secondo me, anche piuttosto discutibile, una
pratica che invece oggi viene fatta per lo più da giovani e
giovanissimi, perché personalmente, quando passo di fronte a certi
locali, non vedo né il dottor Fosson, né componenti della Giunta
che vanno lì, probabilmente quel luogo lì è un luogo più
frequentato da giovani e giovanissimi che vanno lì e che fanno
evidentemente questo tipo di pratica, sostanzialmente.
La questione poi dell'educazione del singolo, eccetera, questo è
un problema di gruppo, cioè questo tipo di pratica è una pratica
fatta in gruppo ed è evidente che subentrano delle dinamiche che
conosciamo tutti, che non possono essere in nessun modo
controllate. La cosa che io chiedo attraverso quest'interpellanza,
di cui mi faccio in qualche modo così capofila, è che, rispetto a
questa tematica, ci sia un controllo da parte dell'ASL, così come
avviene in altre realtà italiane, e che si dia la giusta
informazione attraverso le campagne di informazione, che sappiamo,
tra l'altro, sono anche finanziate direttamente con i soldi posti a
bilancio dalla Regione...che si dia la dovuta informazione,
soprattutto che magari ci si faccia anche un po' capofila di una
ricerca sugli eventuali e possibili effetti negativi che questo
tipo di pratica può avere. Grazie.
Presidente
- Grazie Consigliere Guichardaz. Passiamo al
punto 16.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK