Consiglio Regionale della Valle d'Aosta - Oggetto del Consiglio n. 1743 del 20 dicembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1743 del 20 dicembre 1990 - Resoconto
OGGETTO N. 1743/IX - Iniziative per lo scioglimento delle
strutture clandestine dell’operazione Gladio e per
una indagine sulle sue eventuali ramificazioni in Valle
d’Aosta. (Approvazione di mozione).
Presidente - Do lettura della mozione presentata dal Consigliere
Riccarand:
Mozione
Appresa la notizia dell’esistenza di una
struttura militare clandestina che dagli anni ’50
fino ad oggi ha operato in Italia;
rilevato che il Parlamento italiano era totalmente
all’oscuro dell’esistenza di tale
struttura che sembra essersi sviluppata in base ad accordi segreti
stipulati in ambito NATO;
appreso che anche gran parte dei componenti dei Governi
italiani, dal dopoguerra ad oggi, sono stati tenuti
all’oscuro dell’operazione Gladio,
mentre per gli stessi Presidenti del Consiglio dei Ministri e per i
Ministri della Difesa è stata messa in atto una prassi di
informazione differente e differenziata, probabilmente a seconda
dei gradi di affidabilità interna ed internazionale;
rilevato che sono emersi numerosi elementi che fanno pensare ad
un uso dell’operazione Gladio anche a fini interni,
per impedire uno spostamento a sinistra del governo del Paese;
sottolineato infine che è possibile che strutture segrete come
la Gladio abbiano ultimamente operato anche in delicate zone di
confine, come la Valle d’Aosta, cercando di
condizionare le locali scelte politiche;
al fine di esprimere la preoccupazione della Valle
d’Aosta per la situazione rivelatasi con
l’alzarsi del velo di silenzio
sull’operazione Gladio;
al fine, inoltre, di acquisire elementi certi rispetto alle
eventuali ramificazioni in Valle d’Aosta di tali
operazioni;
il Consiglio regionale della Valle d’Aosta
chiede
lo scioglimento immediato delle strutture clandestine
dell’operazione Gladio;
impegna
la Commissione consiliare permanente per gli affari generali a
svolgere una indagine sull’eventuale ramificazione
dell’operazione Gladio in Valle
d’Aosta, prendendo gli opportuni contatti con la
Commissione parlamentare sulle stragi ed i Comitati parlamentari
che stanno esaminando la questione e con tutte le persone e gli
organismi che possono fornire validi elementi di informazione;
impegna
la Commissione permanente per gli affari generali a riferire al
Consiglio regionale, entro novanta giorni,
sull’esito dell’indagine;
chiede
infine ai Parlamentari valdostani di promuovere e sollecitare la
trasmissione al Parlamento di tutti gli accordi segreti con la NATO
o in ambito NATO che hanno consentito e consentono
l’attivazione di strutture militari clandestine.
Presidente
- Ha chiesto di illustrare la mozione il
Consigliere Riccarand, ne ha facoltà.
Riccarand (VA)
- Già altre volte in Consiglio regionale
abbiamo avuto occasione di accennare a questa vicenda Gladio; il
nostro Gruppo ha ritenuto opportuno arrivare ad una votazione anche
da parte del Consiglio su questa vicenda, per esprimere
l’attenzione e la preoccupazione del Consiglio
regionale della Valle d’Aosta rispetto alle notizie
che sono emerse relativamente a questa vicenda.
Le notizie che sono emerse in questi ultimi mesi sono di fatti
estremamente gravi, sostanzialmente abbiamo appreso che dagli anni
cinquanta e fino ad oggi ha operato in Italia una struttura
clandestina paramilitare, una struttura clandestina di cui il
parlamento italiano era totalmente all’oscuro e di
cui neppure tutte le più alte cariche dello stato italiano, neppure
tutti i Presidenti del Consiglio dei Ministri, neppure tutti i
Ministri della Difesa erano a conoscenza. E’ anche
emerso che ci sono tutta una serie di elementi che fanno pensare ad
un uso di questa struttura clandestina non solo a fini militari di
difesa come retroterra di una lotta contro una eventuale
occupazione militare, ma un uso anche a fini politici interni. In
particolare ormai sappiamo da tutta una serie di dichiarazioni
anche ufficiali che sono state fatte sui giornali da chi indaga su
queste vicende, dalle commissioni parlamentari che se ne stanno
occupando, che questa struttura è stata utilizzata anche a fini
politici per impedire o comunque per ostacolare uno spostamento a
sinistra del quadro politico di governo dell’Italia.
Sono emersi nelle ultime settimane delle conferme molto
preoccupanti sui collegamenti fra l’operazione
Gladio e il piano Solo, cioè il piano con cui il Gen. De Lorenzo,
comandante dell’Arma dei Carabinieri, negli anni
sessanta progettava un colpo di stato (che è andato molto vicino
all’attuazione) che prevedeva
l’arresto di centinaia di dirigenti politici della
sinistra italiana e prevedeva, secondo le dichiarazioni autorevoli
che sono state riportate sui giornali,
l’internamento di queste persone arrestate proprio
nel campo di addestramento dei facenti parte dei quadri operativi
dell’operazione Gladio, situato nel centro di
Alghero in Sardegna.
Quindi ci sono questi fatti estremamente preoccupanti che fanno
sì che si possa ragionevolmente pensare che la democrazia italiana
sia stata posta per un lunghissimo periodo di tempo sotto una
tutela, che questa democrazia in cui abbiamo operato negli ultimi
trenta anni sia stata una democrazia a sovranità limitata, limitata
da centri di potere oscuri che hanno ordito e gestito delle trame
estremamente pericolose. Si è parlato negli anni sessanta e
settanta della strategia della tensione, una strategia della
tensione condita da stragi terribili, su cui non si è mai riusciti
a fare luce e su cui gravano delle ombre inquietanti. Ebbene, da
quando si è cominciato ad approfondire queste vicende relative
all’operazione Gladio, sono emersi elementi che
danno una ragione a tutte queste vicende che si sono dipanate dal
12 dicembre 1969, dalla strage di Piazza Fontana, fino ad arrivare
al sequestro e all’omicidio dell’On.
Moro.
Si tratta di avvenimenti estremamente inquietanti, che
sicuramente hanno avuto diramazioni e ripercussioni anche in Valle
d’Aosta. Non è pensabile che una regione di confine
come la nostra, che era un crocevia importante in cui negli anni
sessanta c’erano anche equilibri politici piuttosto
anomali, non sia rimasta influenzata dalla operatività di strutture
come la Gladio, che non avevano le funzioni di esaltare
rinnovamenti politici, fermenti autonomistici, eccetera, anzi
avevano una funzione diametralmente opposta.
Non voglio soffermarmi più del necessario su queste premesse,
perché credo che sia necessario un lavoro di approfondimento che
gli organi del Consiglio devono fare. La proposta che facciamo è
che questo lavoro di approfondimento venga fatto dalla Commissione
consiliare permanente per gli affari generali, che prenda contatto
con la commissione stragi e il comitato parlamentare che si sta
occupando di questa vicenda, per avere tutti gli elementi
conoscitivi possibili su quelle che sono le possibili diramazioni
in Valle d’Aosta di questa operazione Gladio.
Chiediamo che la commissione riferisca tassativamente al
Consiglio regionale entro novanta giorni, in modo da poter in
quella sede fare una discussione molto ampia anche alla luce degli
elementi che saranno emersi.
Chiediamo infine che i parlamentari valdostani siano sollecitati
ad attivarsi, affinché tutta una serie di elementi di segretezza,
di clausole segrete, di trattati internazionali, di trattati
nell’ambito NATO che hanno consentito
l’attivazione di queste strutture militari
clandestine, siano portati alla luce del sole e finalmente si
sappia cosa è successo, perché è successo e quali sono gli accordi
che stanno dietro determinate decisioni che sono state assunte.
?-
Si dà atto che alle ore 17,48 riassume la Presidenza il
Presidente Dolchi.
?-
Presidente
- E’ aperta la discussione. Ha
chiesto di parlare il Consigliere Milanesio, ne ha facoltà.
Milanesio (PSI)
- Riteniamo opportuna ed utile la
presentazione di questa mozione, perché potrà consentire anche al
nostro Consiglio, se lo ritiene opportuno, di discutere questa sera
ma soprattutto di approfondire in una delle sue commissioni questa
complessa vicenda di cui tanto si parla e si scrive e di cui in
verità non molto si sa. Non molto si sa soprattutto in riferimento
alla nostra regione, e comunque non sarebbe male che tutti gli
interrogativi che sono stati elencati potessero avere una
risposta.
Per quel che mi riguarda condivido la struttura di questa
mozione, c’è solo un aspetto che pongo come quesito
al Consiglio ed è l’attribuzione della competenza
alla commissione. Vorrei ricordare che è stata costituita la
Commissione affari istituzionali, e non perché io ne sia
immeritatamente Presidente, ma perché credo che questa sia materia
degli affari istituzionali. Comunque, se il Consiglio intende
votare questa mozione, chiedo solo che valuti sulla opportunità e
sulla competenza della commissione a cui debba essere riferita
questa incombenza. Questo lo dico perché mi pare non possa eludersi
la competenza della Commissione affari istituzionali, trattandosi
di una vicenda che ha degli aspetti che sono di carattere
marcatamente istituzionale.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- I cambiamenti che sono in atto a livello
internazionale stanno provocando riflessi anche in Italia, e
soprattutto la fine della guerra fredda, la fine degli opposti
schieramenti militari fra NATO e patto di Varsavia hanno provocato
in qualche modo il riemergere di elementi che erano rimasti nel
sottofondo.
Dalle notizie che si sono avute in questi mesi ed anche dalle
polemiche viene fuori che nel nostro paese ci sono stati elementi
per cui si può affermare che forse la democrazia è stata limitata.
Se il parlamento viene tenuto all’oscuro
dell’organizzazione di strutture di civili
organizzate in questo modo, se depositi di armi sono disseminati,
se (per come appare) sono stati anche presi atti di politica
interna oltre che di eventuale difesa da aggressioni militari
straniere, si può affermare che forse c’è una storia
di questa repubblica parallela alla storia ufficiale, una storia
ancora tutta da scoprire, e credo che inevitabilmente gli elementi
di questa storia verranno fuori. Quando sta cambiando tutto il
mondo, non è pensabile che un solo paese continui a rimanere nelle
stesse condizioni, con gli stessi schieramenti, con le stesse
aggregazioni politiche, con le stesse strutture istituzionali e
militari del passato.
Quindi credo che delle cose emergeranno e ritengo che in effetti
anche nella nostra regione la vicenda Gladio abbia avuto delle
ramificazioni per il fatto, che è già stato accennato prima, che si
tratta di una regione di confine, per il fatto che si tratta di una
regione in cui per la prima volta le sinistre sono andate al
governo in periodi in cui ciò non avveniva altrove, per la presenza
di un forte nucleo industriale, per la presenza di un partito
comunista rilevante in modo particolare nelle regioni alpine. Per
tutte queste cause penso che l’ipotizzare
ramificazioni della Gladio in Valle non sia una idea da rigettare.
Da qui l’opportunità di una commissione che indaghi
su questi fatti in collegamento con le commissioni parlamentari
nazionali è senz’altro da prendersi in
considerazione positivamente.
Si tratta di verificare qual è la commissione che più
agevolmente e per competenza può affrontare questi problemi.
Presidente
- Ha chiesto di parlare il Consigliere
Rollandin, ne ha facoltà.
Rollandin (UV)
- On avait déjà présenté une
interpellation au même sujet, qui a été discutée dans la journée de
hier et je crois que, en prenant acte de la motion qui a été
présentée de la part de M.Riccarand, on ne peut que soulever à
nouveau l’exigence qu’il y ait tous
les éclaircissements nécessaires.
A ce sujet je voudrais rappeler que même au niveau du parlement
européen - cela pour dire que l’affaire Gladio a
dépassé les frontières régionales ou de l’Italie -
il y a une prise de position officielle, dont je vous donne la
lecture:
considérant les révélations par plusieurs gouvernements
européens de l’existence depuis quarante ans
d’une structure parallèle de renseignement et
d’action armée clandestine, considérant que cette
structure a échappé cependant plus de quarante ans à tous contrôles
démocratiques et qu’elle était pilotée par les
services secrets des états concernés
- et le fait que ce soit
une déclaration du parlement européen dit de
l’importance qu’on donne à ce thème
- craignant que de tels réseaux clandestins
n’aient pu ou ne puissent encore
aujourd’hui intervenir d’une façon
illégale dans la vie politique interne des états membres, et
cetera, le parlement européen invite tous les états membres à
entreprendre les démarches nécessaires, en instituant des
commissions d’enquête pour dresser
d’inventaires exhaustifs des organisations et
cetera.
Donc je crois que le sens de cette motion va aussi dans cette
direction, au-delà du fait qu’il y ait la commission
affaires générales qui ne peut qu’être la plus
indiquée pour faire une enquête, qui ne doit pas dépasser certaines
limites, mais surtout qui doit retrouver la collaboration des
autres commissions qui déjà ont un système d’enquête
analogue, par conséquent je crois qu’on ne peut
qu’apprécier cette initiative qui va dans le sens de
finalement éclaircir ce qui s’est passé dans ces
quarante ans.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Mi sembra che ci sia un orientamento
sostanzialmente unanime da parte del Consiglio sul fare questa
indagine, sull’assumere queste informazioni.
C’è una perplessità rispetto alla commissione
consiliare competente; non è stata messa a caso la Commissione
affari generali, perché ritengo che sia proprio una questione di
competenza di tale commissione. Non è una questione di tipo
istituzionale nel senso di equilibri di rapporti fra le
istituzioni, qui è un problema di assumere delle informazioni
rispetto ad un fenomeno anticostituzionale che si è determinato, di
avere delle notizie, di riportare queste notizie e queste
valutazioni in Consiglio, in modo che il Consiglio possa fare le
sue valutazioni complessive. Quindi, così come per
l’audizione che abbiamo previsto per la verifica
delle notizie relative alle infiltrazioni camorristiche nelle
imprese subappaltatrici dell’autostrada abbiamo
ritenuto di individuare il momento di approfondimento in sede di
Commissione affari generali, allo stesso modo mi sembra che questa
vicenda vada approfondita in tale sede.
Quindi insisto perché sia la commissione affari generali che
svolga questo approfondimento e perché porti al più presto in
Consiglio degli elementi conoscitivi ulteriori.
Presidente
- Ha chiesto di parlare il Consigliere
Milanesio, ne ha facoltà.
Milanesio (PSI)
- Non voglio assolutamente insistere,
perché qui sembra che su questa vicenda debba nascere una specie di
conflitto di competenza fra commissioni di questo Consiglio, però
ritengo - ma mi affido all’arbitrato superiore del
Presidente del Consiglio - che questa materia sia di carattere
istituzionale e possa fare riferimento correttamente alla I
Commissione, che è la Commissione affari istituzionali. Poi decida
il Presidente, per me quello che viene deciso va benissimo, non
c’è nessun che vuole crearsi un sovraccarico di
lavoro; però ad onore del vero e del regolamento credo che sia
corretta la sede della Commissione affari istituzionali.
Ripeto, decida il Presidente del Consiglio, io non ne voglio
fare una questione di contrapposizione con nessuno, tantomeno di un
conflitto di competenza; però se non avessi detto quello che ho
detto, avrei mentito a me stesso.
Presidente
- Vorrei precisare che il Presidente del
Consiglio si trova di fronte ad una mozione che fa esplicito
riferimento ad una commissione; può essere dubbia
l’assegnazione ad una o all’altra. Se
devo esprimere un parere personale, mi sembra che sia un
riferimento più alla messa in discussione delle istituzioni che non
ad un problema di affari generali, però qui si tratta di una
iniziativa che raccoglie elementi e fa una inchiesta, e in altri
casi analoghi si era fatto ricorso alla commissione affari
generali.
Comunque la mozione parla di Commissione affari generali e il
Consiglio è chiamato a pronunciarsi sulla mozione, e non su cosa
può pensare il Presidente del Consiglio.
Ha chiesto di parlare il Consigliere Bich, ne ha facoltà.
Bich (PSI)
- Mi sembra che l’attribuzione
degli argomenti in discussione alle varie commissioni abbia una
delimitazione abbastanza rigida, e su questo volumetto diramato
dalla Presidenza del Consiglio, dove si specificano bene le
competenze, sulla Commissione affari generali
nell’ultimo paragrafo si fa proprio riferimento a
informazione e radiotelecomunicazioni. In questo c’è
diritto alla informazione e poi sistema informativo regionale;
questo mi sembra che rientri più nell’aspetto del
diritto all’informazione.
Presidente
- Ha chiesto di parlare il Consigliere
Milanesio, ne ha facoltà.
Milanesio (PSI)
- Voglio leggere solo per memoria del
Consiglio ed anche del Presidente del Consiglio le materie di
competenza della commissione istituzioni ed autonomia: autonomia,
decentramento, elezioni, partecipazioni, statuto, riforme
istituzionali, rapporti con la CEE ed organismi internazionali,
cooperazione transfrontaliera e relazioni interregionali.
Evidentemente si è trattata di una forma di cooperazione molto
transfrontaliera che atteneva alle istituzioni.
Sia ben chiaro che per quello che mi riguarda mi va bene tutto,
però vorrei solo far notare che qualche volta si vogliono tirare
per i capelli certe soluzioni.
Voto la mozione comunque, però sarebbe opportuno su queste cose
cercare di darsi una regolata.
Presidente
- Pongo in votazione la mozione in
oggetto.
Esito della votazione:
Presenti, votanti e favorevoli: 28
Il Consiglio approva all’unanimità
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK