Consiglio Regionale della Valle d'Aosta - Oggetto del Consiglio n. 682 del 9 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 682 del 9 giugno 2021 - Resoconto
OGGETTO N. 682/XVI - Interpellanza: "Iniziative finalizzate
alla promozione dell'ambientazione in Valle d'Aosta di film e serie
TV".
Bertin (Presidente)
- Punto n. 25. Per l'illustrazione,
il consigliere Lavy ne ha facoltà.
Lavy (LEGA VDA) -
Questa interpellanza nasce da un
ricordo di quando ero stato uno dei promotori dell'arrivo della
produzione dell'allora prima serie del Vice Questore "Rocco
Schiavone" a Saint-Nicolas proprio per fare le riprese. Avevo
accompagnato la produzione anche a fare un giro in certi luoghi, i
luoghi erano piaciuti, tant'è che poi si era deciso di svolgere una
parte delle scene proprio a Saint-Nicolas ed era un atto molto
positivo per un piccolo Comune, proprio perché c'erano stati tre
tipi di risvolti: una ricaduta economica, perché tutte o una buona
parte delle attività di Saint-Nicolas erano state coinvolte con
l'approvvigionamento di viveri e tutto, la messa a disposizione di
sale per le comparse, e quindi era stato molto apprezzato; una
ricaduta ovviamente pubblicitaria perché le riprese erano poi state
viste comunque da milioni di persone e anche una ricaduta sociale
perché tutti i Saint-Nicolaùens - c'era ovviamente allora anche il
Sindaco Sapinet - erano stati coinvolti nel portare il massimo
dell'impegno per rendere al meglio queste produzioni e anche a
livello di comparse era bello poi rivedersi in TV tutti
assieme.
Per quanto riguarda i piccoli comuni è assolutamente
fondamentale, può essere una vera e propria economia che si può
basare sulla ricerca delle fiction e dei film. Adesso si girerà a
Brusson e ad Ayas il film di Cognetti, si sono girati in passato
ovviamente altri tipi di produzioni, quindi io credo che,
ovviamente, anche tramite la Film Commission Valle d'Aosta, si
possa impostare una sorta di politica di attrazione delle serie TV
e dei film in Valle d'Aosta, proprio per avere una pubblicità
maggiore. Si parlava in passato di attirare serie TV come "Un passo
dal cielo" e altre che hanno un seguito di milioni di persone e che
comunque possono dare un grandissimo risalto alla Valle
d'Aosta.
Quindi chiedo con questa interpellanza se sia intenzione da
parte dell'Amministrazione regionale di puntare veramente sul far
arrivare delle produzioni dall'Italia ma anche soprattutto
dall'estero per far conoscere la Valle d'Aosta, i suoi bellissimi
aspetti naturali e non solo; se è in programma, già in cantiere
magari, l'arrivo di produzioni per film e serie TV e, ovviamente,
se s'intenda instaurare una sorta di politica, di accoglienza, per
quanto riguarda le produzioni che possono svolgere delle riprese in
Valle d'Aosta.
Presidente -
Per la risposta; l'assessore Jean-Pierre
Guichardaz.
Guichardaz J. (PCP) -
Grazie, consigliere Lavy, per
l'interpellanza che mi dà modo di evidenziare il lavoro svolto
dalla Film Commission.
Lei ha indicato nella sua interpellanza la legge di riferimento
- è la legge 36/2010 - che è relativa alle disposizioni per la
promozione e la valorizzazione del patrimonio della cultura
cinematografica con l'istituzione della Fondazione Film Commission
Valle d'Aosta, Film Commission che è stata istituita nel 2011,
quindi è una Film Commission relativamente giovane rispetto ad
altre esperienze italiane, che svolge proprio le attività che lei
ha evidenziato nella sua interpellanza.
Lei mi pone la domanda "se sia in programma la produzione di
film e serie TV nei prossimi anni". Film Commission Valle d'Aosta
lavora a questo scopo dal 2011, lei ha evidenziato un episodio, una
situazione, data dalla quale sono state presenti sul territorio
valdostano 165 produzioni tra film, serie TV, documentari,
programmi TV, videoclip, spot pubblicitari.
Come è noto, Film Commission svolge da dieci anni attività di
promozione del territorio nel mercato audiovisivo, questo è il suo
mandato legislativo, e fornisce assistenza economico logistica alle
produzioni internazionali, nazionali e locali che girano sul
territorio.
Film Commission è dotata di un Film Fund, come tutte le altre
Film Commission italiane, con accesso a sportello con finestre
mensili. Apro una parentesi: il finanziamento di questo Film Fund è
piuttosto limitato. Come lei sa bene se lo affrontiamo al
finanziamento di altre situazioni di altre Film Commission di
regioni anche analoghe alla nostra, vediamo che negli anni
l'impegno finanziario e probabilmente anche l'impegno politico su
questo fondo è stato piuttosto limitato, tant'è che parliamo di 350
mila euro l'anno, che negli anni passati tra l'altro fu ridotto, io
mi ricordo nel 2015-2014 fu raso praticamente al suolo e poi pian
piano è stato riabilitato e la speranza è proprio quella di poterlo
nuovamente rimpolpare, ovviamente compatibilmente con le
disponibilità finanziarie, ma il lavoro che stiamo facendo va
proprio in quella direzione.
Chiudo la parentesi e dico che nel 2021, come da sua richiesta,
sono state presentate undici richieste di accesso ai benefici del
Film Fund, i progetti finora sostenuti, parliamo dei primi mesi del
2021, il 2020 se lei ha visto anche a causa del Covid ha avuto un
ricorso piuttosto limitato ma i progetti sono: le "Otto montagne"
che lei ha citato, la "La Mécanique des choses" che è un film di
Force Majeure che è regia di Alessandra Celesia, un lungometraggio
documentale e poi "Eldorado" che è un film, un cortometraggio di
finzione.
Poi sono stati dati sostegno logistico e assistenza, perché tra
gli obiettivi stabiliti dalla legge vi è anche questo, sei progetti
che hanno girato sul territorio, uno è "Gucci" con Ridley Scott e
Lady Gaga che è stato girato a Gressoney-La-Trinité e "Summit
Fever" di Julian Gilbey che è una produzione internazionale che sta
girando tra Francia e Valle d'Aosta e "Sopravvissuti" che è una
serie TV con Lino Guanciale e Barbora Bobul'ová che ha girato a
Gressoney nello scorso marzo e che andrà in onda sui canali Rai
nella seconda metà del 2021, poi "Turisti per caso" che è un
programma TV con Susy Blady e Patrizio Roversi, di cui abbiamo
finito da poco la programmazione e le riprese, "Extreme Adventures"
che è un programma TV con l'atleta estremo Danilo Callegari che è
in preparazione e "Leave no trace", che è un documentario
alpinistico.
Nel corso dell'estate quindi si apprestano a girare, stanno
girando, cinque produzioni tra cui appunto "Le otto montagne", "La
Mécanique des choses", "Agnus Dei", "Extreme Adventures" e "Sotto
lo stesso cielo".
Film Commission Valle d'Aosta lavora costantemente per portar
produzione sia attraverso il Film Fund che attraverso il sostegno
logistico, quindi, come ormai da dieci anni a questa parte, è
possibile sapere che ci saranno film e serie TV che gireranno in
Valle anche nei prossimi anni ma non è possibile - in base anche al
sistema che è stato adottato che è quello a domanda,
sostanzialmente - sapere quali saranno i progetti che nel corso
dell'anno verranno proposti, tranne quelli che, appunto, li ho
detti; alcuni altri per privacy, richiesta proprio dalla
produzione, non possono essere divulgati.
Sappiamo a oggi con certezza che la serie di Rocco Schiavone
tornerà a girare per la quinta stagione in Valle presumibilmente
all'inizio del 2022, dal momento che si è in contatto costante con
la produzione durante tutto l'anno e quindi non solo quando la
serie è in preparazione e in fase di ripresa.
La sua seconda domanda è "Se intenda rendersi parte attiva per
contattare e proporre produzione di film TV e serie TV da
ambientare in Valle d'Aosta": è un lavoro che Film Commission e
Regione portano avanti quotidianamente dal 2011 e posso assicurare
che è quotidiana sia la ricerca che la proposta da parte di
numerosi soggetti - che non sempre passano attraverso Film
Commission, che noi poi indirizziamo a Film Commission - per quanto
riguarda proprio l'aspetto delle produzioni e delle serie TV.
Oltre ai numeri che le ho dato, per capire come si svolge il
lavoro e la quotidiana attività di relazione con le produzioni, a
titolo esemplificativo le elenco alcune attività di contatto e
promozione tra il 2020 e il 2021, rinviandola alla relazione
tecnica che è presente sul sito che è molto più completa, ma i
tempi non ci permettono di leggere tutto, comunque:
comunicazione delle opportunità offerte da Film Fund e da altre
misure di sostegno alla produzione, dei servizi erogati dalla Film
Commission e dalle opportunità derivanti dalla gratuità di utilizzo
delle location pubbliche, perché poi noi forniamo, previa
valutazione, anche le nostre location, i nostri siti culturali, per
la promozione del territorio e della sua location anche attraverso
appunto l'attività audiovisiva; attività di scouting, di attrazione
di nuove produzioni che viene effettuata nei classici festival,
solo tra l'anno scorso e quest'anno sono stati battuti una
quindicina di festival, le posso dire il Festival di Berlino,
Marché du Film del Festival di Cannes, per esempio la mostra del
cinema di Venezia, il Mercato Internazionale dell'Audiovisivo di
Roma e poi tanti altri; nel 2020/2021 Film Commission ha preso
parte a diversi eventi di promozione, ne ricordo alcuni: "
All
Set
-
Italian
Film Commissions
and
production opportunities
che si è tenuta
all'interno dell'Italian Pavillon virtuale del Marché du Film di
Cannes, poi "Cinema Italiano Coast to Coast" nell'ambito del
progetto "Voci di Cittadella", intervista per illustrare le
produzioni durante il lockdown e preparazione della fase di
riapertura; poi incontri sia in presenza che on-line sui fondi
pubblici per audiovisivi; incontri produttivi; corsi di alta
formazione: "le figure di produzione sul set" alla cineteca di
Bologna, dove la nostra direttrice ha tenuto delle docenze;
marketing territoriale; cinema e promozione di territori; l'Alpi
Film Lab, programma di alta formazione destinato a produttori
emergenti italiani e francesi che è la presentazione, un
contenitore per valutare l'utilizzo dei fondi a sostegno
dell'industria cinematografica.
Recentemente è stato fatto un incontro in diretta on-line "La
route enchantée des régions italiannes, voyager en Italie avec les
lieux de tournage des films" che è una serie di appuntamenti alla
scoperta delle regioni attraverso il cinema, la cultura e
l'opportunità di location per le produzioni audiovisive; la puntata
del 3 giugno è dedicata alla Valle d'Aosta con la direttrice di
Film Commission, il direttore del Cervino Cine Mountain Film
Festival e l'iniziativa come partner: Rai Cinema Rai Relazioni
Internazionali, la Fondazione Zeffirelli, la Casa del Cinema di
Roma, Italian Film Commission eccetera.
Relativamente alle comunicazioni a sostegno di ottimizzazione di
tale attività nel 2020-2021 potrà trovare materiale presente nel
sito anche tutte le attività relative a materiali di stampa,
gadget, media partnership, acquisti di pagine pubblicitarie sulle
riviste, collaborazione con la rivista Cinema e Video
International, siti web ed altre collaborazioni tra Italy for
Movies eccetera.
Queste sono le attività che vengono fatte, ribadisco, con una
dotazione al momento di 600.000 euro l'anno, comprensiva sia delle
spese di funzionamento che della dotazione del Film Fund.
Presidente -
Per la replica, il consigliere Lavy ne ha
facoltà.
Lavy (LEGA VDA) -
Il testo della legge in realtà
nell'interpellanza non l'ho citato, quindi non so lei che testo
abbia, però questo è assolutamente una virgola.
Potrei sintetizzare con il fatto di dire: c'è una buona base,
manca magari forse un pochino di programmazione e l'ho visto un
pochino dal suo discorso per cui anche la questione del Film Fund e
tutto, per cui non si sa bene in prospettiva anche quanti soldi
destinare perché, per carità, è anche questo un mercato potremmo
dire molto difficile e certe cose vengono fatte anche un pochino
all'ultimo, quindi è difficile programmare per i prossimi anni
quanto destinare in ottica di quali produzioni attirare, però
magari se ci fosse un poco più di accortezza sotto certi punti di
vista, proprio per attirare, avere già contatti potremmo dire
predefiniti con certe produzioni, magari si potrebbe avere anche
una cognizione maggiore di quanti soldi potrebbero essere impiegati
in più rispetto a quelli che sono già stanziati ora, perché
comunque ovviamente per avere delle produzioni di qualità bisogna
anche avere un minimo di esborso perché giustamente il ritorno
pubblicitario e anche economico poi è assolutamente importante.
Mi ritengo abbastanza soddisfatto della sua risposta, magari mi
sarei aspettato qualche nome in più, però so benissimo che alcune
produzioni non hanno nessun tipo d'intenzione di rivelare certi
nomi.
Quindi io spero veramente che sia lei a trasformare in realtà
questa speranza a cui si è riferito, perché comunque lei è
l'Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK