Consiglio Regionale della Valle d'Aosta - Oggetto del Consiglio n. 2662 del 25 giugno 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CAVE, MINIERE E TORBIERE
Precedente
Successivo
Resoconto integrale del dibattito dell'aula
Oggetto del Consiglio n. 2662 del 25 giugno 1997 - Resoconto
SEDUTA POMERIDIANA DEL 25 GIUGNO 1997
OGGETTO N. 2662/X Adozione del piano regionale delle attività
estrattive relativamente al marmo ed alle pietre affini ad uso
ornamentale, ai sensi della legge regionale n. 15/1996.
Deliberazione Il Consiglio
Premesso che:
- la legge regionale 11 luglio 1996, n. 15, concernente le norme
per la coltivazione di cave e torbiere, per il reperimento dei
materiali di cava e per il riassetto delle cave abbandonate,
stabilisce tra l'altro che la Regione individui le aree ove
insistono i giacimenti dei materiali di cava ai fini di sopperire
alle esigenze connesse alla realizzazione delle opere ed interventi
di competenza dello Stato, della Regione, dei comuni, di ogni altro
ente e dei privati ed alla valorizzazione dell'attività produttiva
del marmo e delle pietre affini ad uso ornamentale, nonché per
contemperare tali esigenze con quelle di tutela del territorio;
- tali determinazioni sono già state assunte per le sabbie e
ghiaie (deliberazione del Consiglio regionale 2 giugno 1994, n.
727/X) nonché per il pietrame (deliberazione del Consiglio
regionale 14 giugno 1995, n. 1396/X), mentre devono ancora esserlo
per il marmo e le pietre affini ad uso ornamentale;
- la Giunta regionale, con deliberazione n. 6776/1993,
incaricava l'Ing. Sergio Ravet della redazione del catasto
regionale dei giacimenti di marmo e delle pietre affini ad uso
ornamentale e del relativo piano regionale delle attività;
- con deliberazione n. 3359/1995 della stessa Giunta, veniva
istituito presso l'Ufficio miniere e cave dell'Assessorato dei
Lavori Pubblici, sulla base degli elaborati presentati
dall'incaricato, il catasto regionale dei giacimenti di marmo e
delle pietre affini ad uso ornamentale che, ai sensi del comma 3
dell'articolo 6 della legge regionale n. 15/1996, deve essere
aggiornato contemporaneamente alla revisione del piano relativo
allo stesso litotipo;
- l'Ing. Sergio Ravet, anche sulla base delle indicazioni dei
comuni e dei privati, ai sensi del comma 1 dell'articolo 4 della
succitata legge regionale, ha provveduto alla stesura di un piano
costituito dagli elaborati di cui all'allegato 1, che fa parte
integrante della presente delibera;
Accertato che:
- alcune Amministrazioni comunali hanno già espresso, su
richiesta scritta dell'Ufficio miniere e cave dell'Assessorato dei
Lavori Pubblici, un primo parere preventivo sulla localizzazione
dei siti proposta dal piano e che comunque, le stesse potranno far
pervenire le eventuali ulteriori osservazioni e proposte di
modifica nei 60 giorni successivi all'affissione all'albo
notiziario dell'Amministrazione regionale del piano adottato dal
Consiglio regionale, ai sensi del comma 3 del medesimo
articolo;
- il Comitato scientifico per l'ambiente, con la nota n.
9-97/CSA in data 6 febbraio 1997, ha espresso, ai sensi
dell'articolo 8 della legge regionale n. 6/1991, un articolato
parere sull'opportunità di inserimento nel piano di cui trattasi di
alcuni siti di cava proposti precisando di voler privilegiare
l'inserimento nello stesso di quelli già oggetto di precedenti
coltivazioni, e di conseguenza già compromessi, rispetto ai nuovi,
dei quali solamente tre ottengono parere favorevole in quanto non
ritenuti ad elevato impatto ambientale.
Ritenuto quindi, sentito il competente ufficio miniere e cave,
di recepire le osservazioni delle Amministrazioni comunali e il
parere del Comitato scientifico per l'ambiente nonché di proporre
la configurazione del piano marmo e pietre affini ad uso
ornamentale di cui all'allegato 2 e alle corografie che
costituiscono l'allegato 3, che fanno parte integrante della
presente deliberazione;
Considerato che, ai sensi del comma 3 dell'articolo 4 della
legge regionale n. 15/1996, il piano è adottato, su proposta della
Giunta regionale, con deliberazione del Consiglio regionale e che
concomitantemente viene aggiornato il relativo catasto;
Vista la legge regionale n. 15/1996;
Visto il parere favorevole rilasciato dal titolare delle
funzioni di Responsabile del Servizio Assetto e Tutela del
Territorio dell'Assessorato ai Lavori Pubblici, ai sensi
dell'articolo 72 della legge regionale n. 3/1956 e successive
modificazioni e del combinato disposto degli articoli 13 - comma 1
- lett. e) e 59 - comma 2 - della legge regionale n. 45/95, in
ordine alla legittimità della presente deliberazione;
Delibera
1) di adottare il piano regionale delle attività estrattive
relativamente al marmo ed alle pietre affini ad uso ornamentale
costituito dagli elaborati di cui all'allegato 1 e con la
localizzazione delle aree estrattive e di quelle non più
suscettibili di sfruttamento secondo l'elenco e le corografie di
cui agli allegati 2 e 3;
2) di affiggere all'albo notiziario dell'Amministrazione
regionale l'elenco e le corografie di cui agli allegati 2 e 3, ai
sensi dell'articolo 5, comma 2, della legge regionale n.
15/1996;
3) di approvare l'aggiornamento del catasto regionale dei
giacimenti di marmo e delle pietre affini ad uso ornamentale
secondo la configurazione di cui al precedente punto 1);
4) di sottoporre la presente deliberazione al controllo della
Commissione di Coordinamento, ai sensi e per gli effetti
dell'articolo 8, lettere b) e g), del decreto legislativo 22 aprile
1994, n. 320.
Allegati
(...omissis...)
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) L'argomento è stato ampiamente esaminato
nelle commissioni competenti, che hanno entrambe dato un parere
favorevole all'unanimità ed è stato poi oggetto di successivi
approfondimenti e audizioni presso la III Commissione. A seguito di
richieste di consiglieri regionali il provvedimento è stato
rinviato negli ultimi due Consigli per sentire il parere
dell'Associazione marmifera.
Nella sostanza, la proposta di deliberazione che si sottopone
oggi all'approvazione del Consiglio non è l'approvazione di un
piano, bensì è l'adozione del piano che prevede l'avvio di un iter,
il quale dà la possibilità sia agli operatori del settore, ai
comuni e ai singoli cittadini, di fare delle osservazioni entro 60
giorni. Dà inoltre la possibilità di eventuali nuovi inserimenti di
aree di cava non individuate nel piano, sempre nel termine di 60
giorni.
Si sottolinea anche che la bozza di piano che viene presentata
al Consiglio dovrà essere aggiornata ogni tre anni e comunque non
oltre i tre anni, quindi potrà essere anche modificata e aggiornata
in tempi successivi.
L'Amministrazione regionale ha sentito i responsabili e le
associazioni del settore, ha sentito tutti i comuni, e in base alle
loro proposte e alle loro determinazioni abbiamo steso questo piano
che sottoponiamo all'approvazione del Consiglio, e che è il
risultato di quanto in questa prima fase ha deliberato anche il
Comitato scientifico. Di conseguenza, se modificazioni dovranno
essere fatte all'interno di questo piano, dovranno essere fatte a
seguito di segnalazioni o di cittadini o di esperti del settore,
che avranno tempo 60 giorni per chiedere eventuali modifiche o
integrazioni.
Ritengo quindi che, proprio per dare questa possibilità e per
arrivare all'approvazione definitiva del piano, il Consiglio
dovrebbe approvare tale proposta.
Presidente È aperta la discussione generale. Ha chiesto la
parola il Consigliere Dujany.
Dujany (PVA) Vorrei porre alcune domande all'Assessore in merito
all'iter seguito nella predisposizione di questo piano, perché qui
si è intersecata l'applicazione della vecchia normativa, della
quale tenevano conto sia l'incarico dato a suo tempo con delibera
n. 6776/93 all'ing. Ravet che la successiva delibera del ?95, con
quella introdotta dalla legge regionale 15/96, che ha totalmente
innovato la precedente. Si pone un problema di correlazione fra
queste due normative e in ogni caso, andando oggi alla discussione
questo tema, è evidente che il Consiglio deve anzitutto porsi una
valutazione di legittimità rispetto a quest'ultima legge.
A questo riguardo vorrei far rilevare che l'articolo 4 di questa
nuova legge prevede che la Regione individui, sentiti i comuni e i
privati, in particolare le categorie interessate, le aree ove
sorgano i giacimenti dei materiali di cava. Per quanto mi è stato
riferito dalle categorie interessate, mi risulta che a seguito
della legge regionale approvata l'11 luglio ?96 non si sia mai
trasmessa formalmente ai privati e alle associazioni interessate
una bozza di proposta di piano, in modo tale che le associazioni
potessero valutarne in contenuti ed eventualmente sottoporre delle
proposte alla Giunta regionale perché questa, prima di adottare i
provvedimenti, ne potesse vagliare il contenuto. Sotto questo
profilo mi pare che non sia quindi possibile, allo stato attuale
dei fatti, adottare questa delibera per non incorrere in vizi di
legittimità.
Ma poi vi sono aspetti ancora più importanti di questo, al cui
riguardo vorrò poi porre alcune domande all'Assessore
competente.
Abbiamo avuto un piano redatto dall'ing. Ravet, che teneva conto
- così come prevedeva la normativa regionale - di due atti
fondamentali: il catasto regionale dei giacimenti di marmo e delle
pietre affini ad uso ornamentale, catasto che era stato approvato
con delibera della Giunta regionale n. 3359/95; la delibera del
Consiglio del 25 ottobre 1989 sulle cave di lose, che andava ad
individuare quali cavi potevano essere sfruttabili in Valle
d'Aosta. L'ing. Ravet ha lavorato tenendo conto, dunque, di questi
contenuti che stavano a monte e il suo lavoro è in perfetta
sintonia con questi due documenti fondamentali.
Dopo di che, così come prevedeva l'articolo 5 della nuova legge,
si è acquisito il parere scientifico per l'ambiente: parere
scientifico che è stato dato dal Comitato ai sensi ancora della
legge 6/91, per cui il contenuto originario si è trovato a questo
punto totalmente stravolto. Ma quello che è più grave, tanto più
oggi che il Consiglio dovrebbe esaminare il contenuto di questo
atto, è che non vi è una sola motivazione sul perché il piano
elaborato a suo tempo dalla Giunta regionale, relativo al catasto
regionale e all'altra delibera che individua gli sfruttamenti delle
cave di lose, debba variare rispetto ad una scelta fatta dal
Comitato scientifico. Pertanto oggi il Consiglio regionale dovrebbe
approvare il piano senza minimamente conoscere le motivazioni di
tale scelta, perché non c'è una sola argomentazione che possa
permettere ad un consigliere di capire perché mai una cava non
risulti più inserita, perché mai altre cave invece risultino
inserite rispetto al passato. Mi pare quindi che sul piano
dell'istruttoria della pratica questo provvedimento non metta
assolutamente il consigliere in grado di poter valutare in modo
adeguato il contenuto stesso, ed è evidente che è oggi che il
consigliere deve adottare questo piano, è oggi che deve farne una
sua valutazione e recepirne o meno i contenuti proposti.
Andando più nel concreto, abbiamo una situazione di questo
genere, ed è di questo che chiedo chiarimenti all'Assessore, se è
in grado di darmeli, cava per cava, situazione per situazione.
Abbiamo delle cave dichiarate in esercizio nel rapporto di
sintesi degli elaborati dell'ing. Ravet e del geologo Celestino,
come per esempio Aosta-Bioula, Champdepraz-Gorf, Morgex-Suzey
Vineuve, che vengono dichiarate poi non più suscettibili di
sfruttamento sulla base del parere del Comitato scientifico, e non
si capisce assolutamente perché mai ci sia questa scelta. E io
voglio capire, il Consiglio credo che abbia diritto di capire!
Ma ancora più strana è la situazione inversa, perché abbiamo
cave che gli elaborati dell'ing. Ravet indicavano come dismesse,
che invece all'opposto vengono inserite nel piano come aree di cave
in esercizio. Allora, o l'ing. Ravet non sa fare il suo lavoro e ha
indicato cave che non erano più disattivate come cave disattivate e
poi non si capisce perché in realtà risulti una scelta
dell'Amministrazione diversa, oppure qui c'è qualcosa che non va!
Chiedo espressamente per quel che riguarda le cave di Gressoney
Saint-Jean-Ecko, che fra l'altro sono state oggetto di un incidente
nel corso dei lavori nei giorni passati, di Hône-Seville e di
Issogne-Mure basse, perché mai l'ing. Ravet abbia indicato queste
cave come dismesse, quindi non più in funzione, e perché mai invece
risultino inserite nel piano come aree di cave in esercizio.
Un'ulteriore domanda riguarda le cave dichiarate potenzialmente
riattivabili nella relazione generale, di cui agli elaborati
Ravet-Celestino, come per esempio quelle di Villeneuve-Châtel
Argent, Ayas-Crétaz, Sarre-Beauregard, Saint-Dénis-Raffort,
Valtournenche-Vachère, Verrayes-Plan de Verrayes, che vengono
inserite nel piano come non più suscettibili di sfruttamento senza
alcuna motivazione, perché gli elaborati Ravet-Celestino, su cui si
basa il piano, affermano invece che sono riattivabili. Allora qui
vogliamo capire esattamente cosa sia successo.
Si inserisce in tutto questo un ulteriore aspetto. Il Comitato
scientifico per l'ambiente il 9 maggio 1997, contraddicendo il
parere dato nel gennaio con riferimento a questa delibera di
Giunta, ha invece espresso un parere favorevole - quando nel
gennaio era un parere contrario - relativamente alla coltivazione
della cava di marmo verde in località Mure del Comune di Issogne,
prot. 50/97, Comitato scientifico per l'ambiente, riunitosi in data
30 aprile 1997. A questo punto voglio capire perché mai nel gennaio
il Comitato scientifico dava un parere negativo, perché mai oggi ci
viene sottoposta una delibera che stralcia questa cava e perché mai
il 30 aprile 1997 lo stesso Comitato scientifico ha dato un parere
opposto.
Mi risulta poi che l'associazione, della quale porto in questa
sede la voce, non essendo riuscita ad avere dei contatti con
l'Assessorato competente, abbia dovuto far ricorso a telefonate
notturne risalenti a ieri sera e ad incontri avvenuti di prima
mattina, per avere un minimo di contatto con l'Assessore e poter
arrivare alla discussione di questi contenuti. Nell'ultimo
Consiglio ricordo, ed è verbalizzato, che l'Assessore aveva chiesto
il rinvio della discussione di questo punto all'ordine del giorno
sul presupposto dell'esigenza di sentire e di acquisire, così come
dice l'articolo 5 della nuova legge, eventuali proposte di modifica
che gli imprenditori del settore volevano sottoporre. Evidentemente
presa alla sprovvista da una telefonata alle 22,30 di ieri e da un
incontro mattutino, l'associazione non è stata in grado se non di
fissare un nuovo incontro per mercoledì prossimo.
Quindi io chiederei ancora, oltre alle risposte ai quesiti che
ho posto prima, risposte che chiedo puntuali cava per cava,
situazione per situazione, se non sia opportuno rinviare, come lo
si è già fatto per tre volte, una quarta volta questo argomento, in
modo tale che le categorie interessate possano esprimere fino in
fondo il loro pensiero.
Mi riservo di intervenire nel prosieguo della discussione.
Presidente Ha chiesto la parola il Consigliere Tibaldi.
Tibaldi (Ind) Intervengo anch'io per fare alcune osservazioni su
questo atto amministrativo, che ci è stato proposto in IV
Commissione il 23 aprile scorso, in occasione di un incontro
abbastanza rapido con l'Assessore, sulla base delle osservazioni e
dei rilievi che lui fece all'attenzione dei commissari. Ricordo che
venne anche fatto osservare come fosse importante sentire
preventivamente un parere da parte dei diretti interessati, da
coloro cioè che eserciscono le cave di marmo e attività affini.
In quella sede ci venne dato per scontato il parere favorevole
di questa categoria alle iniziative che venivano sottoposte
all'attenzione della commissione.
Però nei giorni a seguire siamo venuti a conoscenza di elementi
di novità, che ci hanno lasciato sconcertati. Abbiamo appreso cioè
che la categoria non era stata assolutamente presa in
considerazione, e questo, come diceva il Consigliere Dujany,
nonostante la legge 15/96 facesse riferimento a un parere che,
sebbene non vincolante, è pur sempre previsto come obbligatorio
dall'articolo 4, 1° comma, della suddetta legge.
Penso che sia indispensabile, prima di procedere al voto di
questo documento, sentire la categoria interessata, perché è sulla
categoria interessata che si dispiegheranno gli effetti favorevoli
- o meno favorevoli - di questo provvedimento, anche perché
sappiamo che le cave fanno parte del patrimonio di un'azienda e
quindi sono suscettibili di valore economico, essendo parte di
quella disponibilità che un'impresa ha oppure non ha.
A parte le osservazioni condivisibili fatte da chi mi ha
preceduto, che evidenziano come nel piano siano state inserite cave
non più suscettibili di sfruttamento e invece siano state escluse
cave che negli elaborati vengono dichiarate in esercizio, sarebbe
importante sapere se l'Assessore intende procedere a tutti i costi,
nonostante quest'assenza di confronto con le categorie, oppure se
non ritiene opportuno, magari con un rinvio in commissione,
analizzare approfonditamente la questione.
Sappiamo benissimo che escludere una cava, un sito, un
giacimento minerario o anche un semplice trovante, significa - se
fatto in maniera ingiustificata - indebolire o annullare la
posizione economica di un imprenditore. Essendosi sempre dichiarato
l'Assessore Lavoyer a favore dell'imprenditoria, ritengo che un
atteggiamento in senso contrario di questo tipo si tradurrebbe in
un esproprio senza indennizzo effettuato spudoratamente da
un'autorità amministrativa senza, non dico il consenso, ma
perlomeno un equo confronto con chi tale "esproprio" deve
subire.
Penso che un ulteriore rinvio del documento, in attesa di un
confronto che sembra sia stato fissato questa mattina con il
Presidente dell'associazione per il 5 luglio, non impedisca di
affrontare serenamente la questione in questo Consiglio.
Presidente Sulla proposta di rinvio presentata dal Consigliere
Dujany, su cui è previsto che si pronuncino un consigliere a favore
e uno contro, si è già espresso a favore il Consigliere
Tibaldi.
Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Se vogliamo intanto discutere sul rinvio,
sono contrario e quindi sono favorevole affinché il Consiglio
discuta questo provvedimento.
Presidente Il Consigliere Dujany ritira la proposta di rinvio?
Se il Consigliere insiste sulla proposta di rinvio, la pongo in
votazione:
Presenti e votanti: 33
Favorevoli: 12
Contrari: 21
Il Consiglio non approva
Presidente Si procede nella discussione generale. Ha chiesto la
parola il Consigliere Chiarello.
Chiarello (RC) È vero che quando ha parlato l'Assessore, ha
puntato sul fatto che le due commissioni si sono espresse
all'unanimità; però bisogna anche che sia onesto nel riconoscere
che al sig. Ravet, autore di questo studio, se gli sono state
lasciate dire dieci parole è già tanto. Mi sembra che già da questo
fatto sia abbastanza importante capire come è passato questo
regolamento.
Una sola cosa dico. Il provvedimento è stato portato con
urgenza, sottolineando la necessità di normalizzare la situazione
per le cave, e abbiamo dato fiducia all'Assessore; l'Assessore
negli ultimi tre Consigli ha chiesto più volte il rinvio, non
abbiamo avuto notizia dagli imprenditori del risultato degli
incontri avuti, per cui mi sembrava serio che almeno nella sua
illustrazione stamani ci dicesse di aver incontrato gli
imprenditori del settore e ci comunicasse i risultati. Solo quello
volevo sapere.
Presidente Ha chiesto la parola il Consigliere Parisi.
Parisi (RV) Prendo la parola perché sono profondamente deluso da
come è stata gestita questa materia. Parto da un comunicato che è
stato fatto stamani, là dove si parla di un incontro avvenuto prima
di questo Consiglio e dove le parti propongono di incontrarsi il 2
luglio, per definire delle proposte di correzione al piano. Si
parla anche di una bozza di piano, non si parla di piano; vorrei
capire se questa è l'adozione del piano o se invece è una bozza di
piano, come viene definita in quel comunicato. Anche perché non
capirei come oggi noi possiamo approvare un piano, che verrebbe
modificato dalle parti fra una settimana. Credo che a quel punto si
dovrebbe seguire tutto l'iter previsto dalla legge.
Non ripeterò le domande che sono state poste dal Consigliere
Dujany, però volevo far osservare all'Assessore che quando è stata
richiesta l'audizione alla III Commissione e abbiamo sentito gli
operatori del settore e i professionisti, in quel momento ci era
stato consegnato un documento da parte dell'associazione, a cui era
seguito l'impegno da parte dell'Assessore di analizzare quel
documento e di verificare la possibilità di un intervento
modificato rispetto al piano che era stato approvato dal Comitato
scientifico. E ripeto: piano approvato dal Comitato scientifico,
perché è già stato detto che tutto il lavoro di anni fatti dai
professionisti incaricati di fare la mappa minerologica è stato
completamente disatteso. Mi risulta, forse l'Assessore nella
replica mi dirà il contrario, ma risulta dagli atti che tutto il
lavoro fatto dai professionisti non è stato tenuto in nessuna
considerazione dal Comitato scientifico. Il Comitato scientifico si
è trovato in ufficio, in due ore ha assunto, forse legittimamente,
delle decisioni senza motivarle, ma senza tener conto di un lavoro
che ritengo io - ma credo non solo io - fatto con cognizione di
causa, anche perché l'Amministrazione aveva affidato un incarico
dando anche le indicazioni del tipo di piano di cui aveva
bisogno.
Inoltre questo piano non recepisce la volontà politica che è
stata espressa da questo Consiglio con la legge n. 15/96, perché
all'articolo 4 si dice che il piano stesso è uno strumento
strategico per la Regione e viene formulato avendo sentito i comuni
e i privati. Ebbene, su 74 comuni ho visto solo 19 risposte; non so
se i rimanenti comuni non sono stati sensibili o non sono stati
interessati da questo discorso. Per quanto riguarda i privati, e
per privati credo che si intendano le associazioni di categoria,
queste sono state sentite stamattina prima del Consiglio. Avrei
gradito che un mese e mezzo di rinvio avesse dato quanto meno la
possibilità di effettuare un confronto su questo tema, che anche
secondo noi è un tema rilevante per una categoria economica.
In un momento di crisi noi dovremmo avere la responsabilità e la
capacità anche di recepire le istanze che vengono dagli operatori
interessati ai provvedimenti che andiamo ad approvare, perché se
non dovessimo tener conto di questo non svolgeremmo bene il nostro
compito.
Fra l'altro nella legge n. 15/96, sempre all'articolo 4, e
questo su proposta del Consigliere Borre...
(... ilarità dell'assemblea...)
... no, senza battute, non l'ho chiamato in causa perché voglio
strumentalizzare la cosa, ma perché nel momento in cui si andò ad
approvare una legge, c'era da parte di questo Consiglio una grossa
attenzione alle problematiche sollevate dalla categoria, e
giustamente il Consigliere Borre in quell'occasione fece inserire
all'articolo 4, punto 9, una norma con cui è prevista un'iniziativa
da parte della Regione per incentivare il settore. Credo che questo
piano non vada in questa direzione assolutamente, perché abbiamo
parlato di cave di lose, abbiamo parlato di una serie di altri
operatori di questo settore, ma se si legge bene e a fondo questo
piano, sicuramente non va in quel senso.
A mio avviso la nostra parte doveva essere quella di andare a
verificare una decisione di carattere tecnico assunta da un
organismo che è stato istituito legittimamente, anche se a questo
proposito vorrei sapere dall'Assessore se il Comitato scientifico è
costituito da tutte quelle figure previste dalla legge n. 15/96,
articolo 8, perché ho il dubbio che il Comitato, che deve esprimere
il parere, non sia quello previsto da questo articolo 8. Ripeto, ho
qualche dubbio e gradirei che l'Assessore me lo chiarisse, se
possibile.
Facendo sempre riferimento al parere espresso dal Comitato
scientifico, il Comitato fra le altre cose ha fatto delle
osservazioni; vorrei sapere se sono state tenute in debito conto le
osservazioni che sono state fatte dal Comitato scientifico, ne cito
alcune.
La prima: secondo il Comitato scientifico la carta
giacimentologica che è stata redatta è incompleta, quindi il piano
può essere considerato solo un censimento e non un vero strumento
di pianificazione estrattiva. Se questo è vero e se ci poniamo come
obiettivo quello di avere uno strumento che sia strategico in un
settore, credo che questo dovrebbe essere un argomento
importante.
La seconda osservazione riguarda le previsioni urbanistiche
contenute nei piani regolatori comunali, cioè secondo il Comitato
non venivano tenute in considerazione le valutazioni in merito ai
piani urbanistici comunali, quindi il piano non era in grado di
valutare i potenziali impatti ambientali delle cave così come
proposte.
Ripeto, avrei gradito, tenuto conto che abbiamo rinviato il
provvedimento per quasi due mesi e che il comunicato faceva
riferimento ad un incontro per verificare eventuali modifiche da
apportare al piano, tenuto conto altresì che dall'incontro è
scaturito che i funzionari dell'Assessorato hanno accolto i
suggerimenti e alcune modifiche - che ritengo sostanziali -
proposte dall'Associazione marmifera, rinviare di ancora una
settimana, non sarebbe stata la fine del mondo! Se non si vuole
rinviare, approviamolo pure, però ritengo che questa cosa avrebbe
potuto essere gestita in maniera migliore di come si è fatto.
Presidente Ha chiesto la parola il Consigliere Voyat.
Voyat (UV) Solo per ripetere una raccomandazione già fatta in
commissione all'Assessore, che avrebbe dovuto verificare se era
possibile inserire in questa delibera, ed è il fatto del tipo di
sfruttamento.
Da tutte le altre parti lo sfruttamento soprattutto quello del
marmo viene fatto con il taglio a filo; quindi sarebbe bene che
anche in Valle d'Aosta ci fosse una regola affinché lo sfruttamento
non debba essere più fatto con l'uso di dinamite o esplosivi, ma
con il taglio a filo. A questo punto ci sarà senz'altro uno
sfruttamento maggiore e migliore. Si dovrà poi precisare che il
ricorso agli esplosivi è consentito solo in casi eccezionali.
Teniamo conto che dalle altre parti dove si sfrutta il marmo
tutto il taglio viene fatto a filo; ci vorrà più tempo, forse
guadagneranno qualcosa in meno, ma potranno sfruttare meglio e
senza portare dei danni alla popolazione turistica e soprattutto
alla popolazione che risiede nel territorio della Valle
d'Aosta.
Presidente Ha chiesto la parola il Consigliere Borre.
Borre (UV) Assessore, il mio intervento non è della serie "non
capisco ma mi adeguo"; voterò questa delibera perché sono convinto
che non farà nessun danno né al territorio regionale, né ai
cavatori, perché non dice niente, è un semplice censimento delle
cave, a cui se ne aggiungono altre.
La cosa che invece auspicavo - già lo ha detto Parisi - era che
uscisse qualcosa di diverso, ovvero un piano che partisse da una
ricerca economica relativa ad uno sfruttamento che la Valle d'Aosta
intendeva fare, quindi la ripresa di una certa attività che aveva
portato della ricchezza e una certa consuetudine nella nostra
Valle, e di conseguenza lo sfruttamento di questo materiale, perché
le lose in Valle d'Aosta sono materia prima per i nostri tetti, i
comuni ne indicano l'utilizzo per il rivestimento, e noi dobbiamo
andare a comprarle in altri paesi.
Auspicavo che questo piano avesse centrato il problema e avesse
fatto una ricerca sul territorio per individuare le cave da
sfruttare per le esigenze della Valle d'Aosta e anche per
l'esportazione, con lo scopo di favorire la ripresa di un'industria
che era già nostra.
Quindi non mi interessano i cavatori o la forma con cui è stata
presentata questa delibera, anche se è vero, dopo ci saranno delle
osservazioni se si inseriranno altre cave all'interno della lista.
Ma anche nella forma ho qualcosa da ridire: mi sembra strano che si
arrivi con una lista di no o sì senza dare spiegazioni ai
consiglieri. Io l'ho chiesta anche in commissione, l'ho avuta e mi
viene difficile dire come sono state scelte quelle 12 cave che sono
state ammesse e come mai sono state respinte altre, mentre dalla
relazione dell'ing. Ravet si capiva benissimo quali erano quelle da
escludere e quali quella da riaprire, partendo dalla strada,
insomma dal discorso ambientale, e via dicendo.
Una cosa che chiedo all'Assessore, che penso si possa fare, è
questa: nella lista delle cave da ripristinare, controllare quelle
che avevano l'obbligo del ripristino, come la legge prescrive,
quindi quelle che avevano l'obbligo di ripristinare e che hanno
cessato la loro attività, che inizino il ripristino, che non
passino gli anni e che sia un ripristino naturale.
Presidente Ha chiesto la parola il Consigliere Dujany.
Dujany (PVA) Sono costretto a riprendere la parola in questa
fase perché il Regolamento è noto e non permette, una volta chiusa
la discussione generale e data la parola all'Assessore, di poter
presentare delle proposte. Quindi diciamo che metto le mani avanti,
non so cosa dirà l'Assessore sui quesiti posti dal Consigliere
Borre e a quelli che ho formulato io, ma il Regolamento mi
costringe a mettere le mani avanti.
Pertanto, nell'ipotesi in cui la risposta dell'Assessore non
dovesse essere esauriente, chiedo che venga messo a verbale nelle
premesse della delibera la seguente dichiarazione:
"Rileva l'illegittimità del deliberato per violazione di legge
di cui all'articolo 4, primo comma, non risultando trasmesso il
piano prima della sua adozione a privati e comuni, e ottavo comma,
legge regionale 11 luglio 1996, n. 15, per eccesso di potere, per
contraddittorietà e per carenza di motivazione con la delibera di
Giunta n. 3359/95 e con la delibera di Consiglio regionale del 25
ottobre 1989 avente ad oggetto lo studio sui giacimenti di ardesia
in Valle d'Aosta e sul loro sfruttamento; inoltre il provvedimento
appare viziato per eccesso di potere, poiché non motiva minimamente
le scelte adottate dalla Pubblica Amministrazione, a differenza di
quanto risulta motivato nello studio Ravet, rispetto ai contenuti
di cui ai deliberati succitati, nonché rispetto al piano redatto
dall'ing. Ravet, che risulta totalmente stravolto dal Comitato
Scientifico e poi dall'organo deliberante, senza che sussista
motivazione alcuna sulle scelte fatte; infine, il parere del
Comitato Scientifico è stato emesso ai sensi dell'articolo 8 della
legge regionale 6/91, come espressamente lui stesso afferma, e non
ai sensi della nuova legge regionale 15/96 e lo stesso Comitato
Scientifico, con provvedimento prot. 50/97 del 9 maggio 1997, si è
già espresso in modo totalmente diverso per la cava di Issogne,
località Mure, contraddicendosi con il precedente parere espresso
nel gennaio ?97".
Secondariamente, al fine anche di rendere trasparente e alla
luce del sole quelli che sono stati i proficui risultati degli
incontri mattutini presento i seguenti emendamenti, che sarebbero
già stati oggetto di accordo - così mi è stato detto da parte delle
categorie - con l'Assessore e con il dr. Cerise, e che vanno nel
senso di eliminare al punto 4 della delibera: "non più suscettibili
di sfruttamento"... "ovvero di riconversione ambientale", e al
punto 5 della delibera: "non più suscettibili di sfruttamento".
Consegnerò il contenuto degli emendamenti alla Presidenza del
Consiglio, in modo da rendere trasparenti quelli che parrebbero
essere gli accordi intervenuti. Se mai non lo fossero, propongo le
seguenti modifiche.
Presidente L'articolo 44 del Regolamento dice che ogni
consigliere può chiedere che nel verbale della seduta si faccia
constare di una sua dichiarazione o del suo voto e dei motivi del
medesimo.
Se nessun altro consigliere chiede la parola, chiudo la
discussione generale.
Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Mi riservo di esaminare gli emendamenti
quando mi saranno sottoposti.
Mi pare che le motivazioni della discussione siano tutte
incentrate in primo luogo sul non voler recepire l'iter di
approvazione definitiva di questo piano da parte di qualcuno, e in
secondo luogo sulla confusione di eventuali incontri fatti, non
fatti, notturni, mattutini, sottolineati dal Consigliere
Dujany.
Posso solo dire che sono rimasto stupito delle osservazioni
fatte a suo tempo dal Consigliere Dujany e quando ho sentito i
responsabili dell'associazione, questi erano convinti che il
Consiglio avesse già avviato l'iter della pratica. L'incontro che
aspettavano le associazioni marmifere era l'incontro successivo
all'adozione del provvedimento che avviava la possibilità, a
seguito di osservazioni, di apportare delle modifiche alla
delibera. Questo è l'equivoco di fondo da chiarire, perché per
quanto attiene l'incontro che l'Assessore doveva avere a seguito
del rinvio del provvedimento da parte dello scorso Consiglio,
questo è stato fatto con i responsabili del settore e in quella
sede è stato ribadito che in questa fase non c'era da parte della
Giunta la volontà di modificare il provvedimento, proprio perché
l'iter prevede che entro i 60 giorni sia i responsabili dei settori
dell'associazione, sia i singoli cittadini che i comuni, possono
fare tutte le osservazioni che vogliono. Sulla scorta di queste
osservazioni il Consiglio poi prenderà le determinazioni per
l'approvazione definitiva del piano. Infatti parrebbe problematico
in questa fase andare a inserire anziché un'altra, o togliere una
cava anziché un'altra. In questa prima fase c'è stata
l'elaborazione di un lavoro che è stato supportato dal punto di
vista tecnico, e non come dice il Consigliere Dujany, che
l'Amministrazione regionale non ha mai sentito l'associazione, ma
c'è tanto di documentazione che ho già fatto vedere in commissione
e che produrrò anche al Consigliere Dujany, che abbiamo inviato
all'Associazione industriali, all'Associazione marmiferi, a tutti i
comuni informando loro che l'Amministrazione stava predisponendo
questo piano e chiedendo loro eventuali segnalazioni di cave che
potevano essere attivate. Sulla base di tali segnalazioni lo studio
dell'ing. Ravet è andato ad esaminare tutte le cave che sono state
segnalate o in attività oppure cave nuove.
Sulla scorta di questa documentazione il Comitato scientifico ha
espresso un parere, che voglio sottolineare riprendendo
un'osservazione fatta dal Consigliere Parisi, che sembrava quella
più complessa. Il parere non deve essere prodotto in base
all'articolo 8 della legge che parla di conferenza dei servizi,
perché quell'articolo si riferisce solo all'autorizzazione delle
singole cave, che è una procedura successiva al censimento al
catasto, altrimenti si fa confusione fra censimento delle cave, il
catasto, perché ci può essere nel catasto una cava che nel
censimento non viene considerata attiva, ma è accatastata. È una
procedura totalmente diversa quella dell'esame della singola
autorizzazione, della durata dell'autorizzazione, del progetto, che
prevede i tempi di sfruttamento, le modalità, la durata dello
sfruttamento, le quote, le sezioni; questa è una procedura
totalmente diversa che viene avviata e articolata con le procedure
dell'articolo 8 della legge. Altra cosa è il parere del Comitato
scientifico, che deve esprimersi su questo documento di
pianificazione.
Rispondendo al Consigliere Borre, può anche darsi che questo
documento non sia sufficientemente articolato dal punto di vista
degli aspetti economici che lo stesso va a determinare, però è un
primo elemento importante, è la prima volta che l'Amministrazione
regionale approva un documento di pianificazione per questo tipo di
settore. Voglio sottolineare che comunque non oltre i tre anni può
essere rivisto, ma ciò non vuol dire che non possa essere rivisto
anche prima. Quindi c'è un costante aggiornamento di questa
documentazione.
Inoltre le valutazioni fatte in questo momento tengono conto non
tanto delle potenzialità, ma del reale sfruttamento di queste cave;
se alcune di queste cave non vengono sfruttate nell'arco di tre
anni al massimo, è inutile inserirle in questo piano, che deve
invece tenere conto delle reali potenzialità di queste cave.
Infatti, sentendo gli operatori del settore al di là di quella che
è stata la memoria che hanno presentato, sulla quale se vuole,
Consigliere Dujany, le posso rispondere punto per punto anche sui
riferimenti legislativi relativi alla legge 61/93, che già allora
prevedeva la stesura del piano regionale delle attività estrattive,
che estendeva il regime autorizzativo anche al marmo,
l'associazione ha individuato 4-5 cave che possono essere prese in
esame con una dovuta documentazione e motivazione.
Allora noi potremmo dal punto di vista politico esaminare
un'eventuale integrazione e modificazione di questo piano sulle
segnalazioni che ci verranno fatte o dai singoli cittadini, o dai
comuni, o dagli operatori dei settori. Ci parrebbe azzardato in
questa fase proporre l'inserimento oppure lo stralcio di cave (e
non so con quali criteri il Consigliere Dujany lo farebbe); per
quanto compete la Giunta abbiamo ritenuto che non era questa la
fase per andare a modificare il piano.
Non sono laureato in legge, forse per questo non capisco tutte
le parole contenute nella premessa che ha prima letto il
Consigliere Dujany, ma dal punto di vista della legittimità ho
l'assicurazione da parte degli uffici che l'atto è del tutto
legittimo. Ma non solo, gli uffici sono stati interpellati
successivamente sulle osservazioni che il Consigliere Dujany ha già
presentato ampiamente in diverse sedute di commissione. Abbiamo
chiesto una memoria scritta da parte degli uffici, che ci hanno
garantito che l'atto è legittimo. D'altro lato penso che la
competenza sulla legittimità degli atti non attenga all'Assessore,
bensì al funzionario che redige l'atto stesso. Quindi da questo
punto di vista non posso che rispondere al Consigliere Dujany di
aver avuto ampia assicurazione dai responsabili dell'ufficio che
l'atto è legittimo.
Per quanto riguarda l'entrare nel merito delle singole cave,
sono disponibile a fornire tutta la documentazione che il
Consigliere Dujany vorrà richiedere agli uffici competenti...
(... intervento del Consigliere Dujany, fuori microfono...)
... non posso in questa sede entrare nel dettaglio delle singole
cave. Il Consigliere Dujany è libero di chiedere quello che
vuole...
(... nuovo intervento del Consigliere Dujany...)
... Presidente, io non ho interrotto il Consigliere quando ha
fatto il suo intervento...
Presidente ... per favore, Consigliere Dujany...
Lavoyer (ADP-PRI-Ind) ... a me pare che il parere del Comitato
scientifico, che può essere condivisibile o meno, comunque è - così
come è stato prodotto anche in commissione - sufficientemente
motivato. I pareri negativi sono motivati, poi possono essere
condivisibili o meno, ma sono tutti quanti motivati o per aspetti
di tipo paesaggistico, o perché non conformi con le previsioni del
PTP, comunque ogni parere sia positivo che negativo è ampiamente
motivato.
Volevo anche sottolineare che l'incontro che ho avuto stamani
con il responsabile dell'associazione era per chiarire l'equivoco
di fondo. Infatti il responsabile dell'associazione era convinto
che il Consiglio avesse già avviato l'iter. L'incontro quindi
avverrà non per mettere in discussione questo deliberato, ma per
recepire osservazioni nelle modalità che la legge prevede e con i
passaggi e le procedure che la legge prevede, acquisendo i pareri
dell'Assessorato e del Comitato scientifico stesso. Dopo di che il
Consiglio dovrà approvare definitivamente l'atto a seguito
dell'esame preventivo da parte delle commissioni competenti.
Per queste motivazioni a me pare anche dagli incontri che ho
avuto io, non so se Dujany parla con altri responsabili
dell'associazione, che vi sia attesa da parte dell'associazione che
il Consiglio adotti questo provvedimento e il Consiglio finalmente
lo approva.
Presidente Ha chiesto la parola il Consigliere Dujany per
dichiarazione di voto.
Dujany (PVA) Non invidio il mio collega Borre, che si è permesso
di fare anche lui le stesse domande senza scendere forse nel
dettaglio, come ho fatto io, sul perché certe cave siano diventate
non più oggetto di sfruttamento e sul perché altre lo siano
diventate a seguito del parere del Comitato scientifico rispetto ad
un progetto iniziale dell'ing. Ravet, che invece motivata - quello
sì - cava per cava, perché l'una venisse inserita, perché l'altra
non lo fosse. Dopo di che abbiamo veramente in questo caso la
vittoria della burocrazia, non dobbiamo lamentarci a questo punto
di una politica che conta sempre meno, perché abbiamo un comitato
tecnico che esprime un suo parere, non mette in condizioni
minimamente un consigliere di poter capire il perché. L'Assessore
mi dice che fuori da questa sede mi darà dei documenti, quando io
invece devo votare in questa sede; mi stupisce che quest'aula possa
accettare un metodo di confronto di questo livello. Secondo me
questa è proprio una rinuncia alla democrazia ed è una rinuncia a
che questo Consiglio abbia veramente un ruolo attivo e non sia
meramente una sala in cui si alza un dito senza mai cercare di
capire.
Non abbiamo ricevuto una sola risposta sui temi generali
relativi a questa delibera, individuati da una serie di consiglieri
ed esplicitati in modo chiaro dal Consigliere Borre: nulla!
Evidentemente in questa situazione non potrà che essere negativo il
voto, tranne che non ci sia l'adesione - e su questo ancora
l'Assessore non si è pronunciato - a quegli emendamenti che
rappresentano la volontà delle categorie e che noi sosterremo.
Un ultimo aspetto riguarda la trasmissione ai comuni e agli
interessati. La trasmissione ai comuni è quella che viene
richiamata nel deliberato, là dove si dice che l'ing. Ravet anche
sulla base delle indicazioni dei comuni e dei privati ha provveduto
alla stesura di un piano; ma qui abbiamo una normativa che imponeva
alla Giunta di trasmettere la bozza di piano, quella sì che era
bozza e non quella di cui si discute oggi, alle categorie
interessate ed ai comuni, permettendo loro di esaminarla, per poi
raccogliere tutte le proposte e mettere in condizioni quest'aula
consiliare di vagliarle e di decidere in merito.
Purtroppo di tutto questo non c'è nulla, quindi noi non votiamo
al buio senza capire.
Presidente Ha chiesto la parola il Consigliere Borre.
Borre (UV) Per dichiarazione di voto. Vorrei pregare il
Consigliere Dujany di non pensare per Borre, perché ci riesce a
pensare, e di cercare di capire quello che dice Borre, perché Borre
ha detto che questa delibera gli va bene perché successivamente
faranno le osservazioni.
Speravo che fosse arrivato un piano in quest'aula, ma questa
delibera non cambierà niente, è solo una lista di cave, e la
voto.
Presidente Ha chiesto la parola il Consigliere Voyat.
Voyat (UV) Per dichiarazione di voto. Anche se l'Assessore non
mi ha ancora risposto...
(... ilarità dell'assemblea...)
... o almeno non mi ha ancora assicurato su quanto mi aveva già
detto in commissione, chiedo che l'Assessore, ma in particolare la
Giunta, si impegni su questo fatto del tipo di sfruttamento, perché
è una cosa estremamente importante. A Donnas ci sono dei problemi
per una cava perché viene sfruttata con esplosivo; se fosse
sfruttata in modo tradizionale come in Liguria, in Toscana o nel
Lazio, dove ci sono le più grosse cave di marmo, forse questi
problemi non li avremmo!
Presidente Ha chiesto la parola il Consigliere Parisi.
Parisi (RV) Sinceramente mi aspettavo anch'io delle risposte di
carattere politico in merito ai quesiti di carattere politico che
avevo posto con il mio intervento. Probabilmente le cose erano già
state prestabilite, per cui qualunque tipo di intervento
susseguente sembra impossibile.
Volevo solo far presente in merito alle lose, e questo è un
invito che faccio alla Giunta ma anche all'Assessore Agnesod, che
qui si danno dei contributi per delle lose che vengono dalla
Norvegia; visto che la Norvegia è fuori dalla CEE non vorrei che un
domani qualcuno sollevasse questo problema e ci fossero dei
provvedimenti, perché credo che non sia consentito dare dei
contributi a prodotti che non provengono dalla CEE. Potrei essere
anche fuori tema, ma lo dico ugualmente, dal momento che non si
vuole tenere conto di un problema che è stato sollevato e al quale
purtroppo risposte non sono venute.
Capisco, Consigliere Borre, che questo piano sarà rivisto; ma
avremmo gradito poter essere noi a fare tutto un discorso, una
proposta politica basata su degli elementi concreti, sull'analisi
di un settore che in futuro potrebbe entrare fortemente in crisi e
creare problemi occupazionali in Valle. Avremmo gradito che, vista
tutta una serie di interventi e di discorsi fatti in passato, che
si tenesse conto di una categoria operativa ed economica esistente
in Valle d'Aosta. Era questo l'augurio che ci eravamo fatti.
Prendiamo atto che questo non siamo riusciti a farlo, non ne
conosco il motivo, però avremmo gradito che si fosse fatto
questo.
Per questi motivi ci asterremo su questa proposta di piano,
salvo che non venga una risposta affermativa in merito a quelle
modiche, che credo siano sostanziali, sulle quali credo ci sia
stato un accordo di massima con l'Assessore, se è vero quanto ci è
stato detto dal rappresentante dell'associazione, e con questo non
voglio aprire polemiche. Però il rappresentante della categoria
questa mattina ci ha comunicato di questo incontro, ci ha fatto
presente il comunicato, ci ha confermato la sua disponibilità ad
effettuare alcune modifiche che ritengono sostanziali e risolutive
di alcune esigenze della categoria, esigenze che sono state
recepite in questi emendamenti, per cui se questa risposta
affermativa da parte dell'Assessore dovesse avvenire, il nostro
atteggiamento sicuramente cambierebbe.
Presidente Ha chiesto la parola il Consigliere Tibaldi.
Tibaldi (Ind) Non mi sembra che l'Assessore abbia dato risposte
puntuali a tutti i quesiti sollevati dai consiglieri. L'Assessore
ha cercato di giustificare una situazione procedurale che non è
stata assolutamente osservata, anzi in Commissione, come avevo già
avuto occasione di dire, a noi è stata detta una cosa, sono state
date rassicurazioni in merito all'assenso che la categoria dei
gestori delle cave aveva fornito a proposito di questo documento,
mentre in realtà abbiamo verificato che le cose sono andate in
direzione diametralmente opposta.
Quindi non mi sembra che questo sia un atto pianificatorio
fondato su elementi razionali, anzi mi è parso più di capire che si
tratti di un atto di forza, di un braccio di ferro che si è
consumato fra l'associazione e l'Assessore, che ha visto la
vittoria della prepotente autorità nei confronti di una categoria
di persone che in Valle d'Aosta producono e pagano le tasse.
Categoria, il cui rappresentante stamani in extremis ha dovuto
accettare obtorto collo e sottoscrivere un documento
compromissorio, che è stato poi trasmesso in forma di
comunicato-stampa dell'Assessore.
Non penso che siano questi i percorsi e le strategie politiche
da adottate avanti per pianificare, come si vuol fare da parte di
questa Giunta, l'economia valdostana, perché se questa è la
sensibilità che una classe politica ha nei confronti delle singole
esigenze di categorie imprenditoriali ritengo che sia completamente
sbagliata e profondamente dannosa.
Quindi, pur apprezzando la disponibilità dell'Assessore a
fornirci elementi - disponibilità che fra l'altro è stata anche
manifestata questa mattina, in occasione di un'altra discussione
relativa alla legge sui lavori pubblici - oggi i consiglieri sono
impossibilitati di esprimere una serena valutazione su questo
documento. Dichiaro quindi la mia astensione.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Nel dichiarare voto favorevole sul
provvedimento, volevo sottolineare alcuni aspetti. Mi sono
dimenticato di rispondere al Consigliere Tibaldi, nel senso che in
commissione l'Assessore non ha detto che c'era il parere favorevole
dell'associazione, ma che aveva sentito l'associazione per
informarla di qual era l'iter. Sono due cose completamente diverse.
Il Consigliere Tibaldi in commissione votò il documento in modo
favorevole.
Chiaramente i successivi sviluppi non hanno nulla a che vedere
dal punto di vista del contenuto e dell'impostazione del documento,
ma sono sviluppi che potrei definire, in modo elegante,
"strumentali".
Per rispondere a Dujany, non è che non voglio rispondere
puntualmente sulle cose, ma voglio evitare di dare delle risposte
approssimative. Posso fare un esempio per tutti, in modo che si
possa capire come mai ci possono essere delle discrepanze sul piano
redatto da Ravet e sul deliberato della Giunta, indipendentemente
dal parere del Comitato scientifico. Dujany sottolineava la cava di
Bioula, che è una di quelle che tutti i consiglieri conoscono; nel
momento in cui Ravet stese il piano era una cava in esercizio, il
professionista ha detto che quella era una cava in esercizio,
successivamente i proprietari della cava hanno richiesto agli
uffici competenti il prolungamento dell'autorizzazione, che è stato
concesso per un certo periodo con delle condizioni di sistemazione
della cava stessa, dopo di che anche su parere del Comune di Aosta
la conferenza dei servizi ha dato parere negativo. Pertanto in
questo momento l'atto non può che recepire lo stato di fatto
attuale. Quindi vorrei evitare di dare delle risposte
approssimative magari su un elemento puntuale come questo. Ci sono
delle discrepanze perché bisogna vedere qual è l'iter che cave che
sono già in attività hanno avuto dal punto di vista
dell'autorizzazione singola rispetto all'atto di programmazione
generale o di catasto delle stesse. Questa è la motivazione, e non
quella che non voglio dare delle risposte.
Volevo dire al Consigliere Parisi che non è stato assolutamente
stravolto lo studio fatto dai tecnici, infatti il Consigliere
Parisi nei 60 giorni vedrà che le osservazioni su questo atto da
parte di tutte le categorie interessate, da parte dei comuni e da
parte dei singoli cittadini saranno dal punto di vista numerico
perlomeno irrilevanti.
Sugli emendamenti vorrei dire che non vi è stato nessun impegno
da parte dell'Assessore. In sede di incontro con l'Assessore e con
il funzionario Cerise è stata richiesta un'eventuale revisione di
questa terminologia, che puntualmente il Consigliere Dujany
riprende. Vorremmo poter esprimere un giudizio positivo o negativo
su queste osservazioni nel pacchetto complessivo delle osservazioni
che eventualmente l'associazione ci farà; ci riserveremo quindi in
quella sede di accettare o non accettare. In linea di principio non
c'è un atteggiamento pregiudiziale negativo nei confronti di queste
osservazioni, però in questa sede, visto che questo va comunque ad
incidere su un'impalcatura complessiva, vorremmo riservarci di
verificare il tutto in seconda istanza. Quindi ci asterremo sugli
emendamenti.
Presidente Volevo precisare, Consigliere Dujany, che si
intendono emendamenti agli allegati, per cui pongo in votazione
prima la delibera e poi nel votare gli allegati pongo in votazione
gli emendamenti presentati. D'accordo?
Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Per ribadire quello che ho già detto in
commissione sulla proposta fatta dal Consigliere Voyat, che
riteniamo una proposta sensata. C'è l'impegno da parte della Giunta
di andare nella direzione di utilizzare al minimo l'esplosivo,
anche per ovvii motivi di carattere ambientale e per i danni
acustici che gli stessi producono.
Presidente Possiamo comunque porre in votazione prima gli
emendamenti del Consigliere Dujany all'allegato 2, punto 4, di cui
do lettura:
Emendamenti Eliminare al punto 4 della delibera:
"non più suscettibili di sfruttamento"... "ovvero di
riconversione ambientale";
Eliminare al punto 5 della delibera:
"non più suscettibili di sfruttamento".
Presenti: 33
Votanti: 15
Favorevoli: 11
Contrari: 4
Astenuti: 18 (Agnesod, Bavastro, Bionaz, Borre, Ferraris,
Lavoyer, Louvin, Mafrica, Perrin C., Perrin G.C., Perron, Piccolo,
Rini, Stévenin, Vallet, Vicquéry, Viérin D. e Voyat)
Il Consiglio non approva
Presidente Pongo in votazione la delibera con gli emendamenti
della III e IV Commissione:
Presenti: 33
Votanti e favorevoli: 22
Astenuti: 11 (Aloisi, Chiarello, Collé, Dujany, Lanièce, Lanivi,
Marguerettaz, Parisi, Rocchio, Tibaldi e Viérin M.)
Il Consiglio approva
Presidente Con questa votazione il Consiglio è terminato ed è
aggiornato a mercoledì 2 luglio.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK