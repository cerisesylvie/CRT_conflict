Consiglio Regionale della Valle d'Aosta - Oggetto del Consiglio n. 3220 del 10 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3220 del 10 gennaio 2008 - Resoconto
OGGETTO N. 3220/XII - Interpellanza: "Predisposizione di
un'unica carta elettronica per la gestione di servizi
vari".
Interpellanza
Premesso che:
-
L'Amministrazione regionale direttamente o tramite società
partecipate ha sostenuto e finanziato lo sviluppo di tecnologie
informatiche quali le cosiddette "smart card";
-
Carte Vallée, nata per la gestione dei carburanti in
esenzione, Carte Résident, realizzata per caricare gli skipass a
tariffa agevolata, e Carta Valore, ultima arrivata per gestire i
biglietti del trasporto pubblico locale;
-
in Valle d'Aosta è attiva la Carta di identità
elettronica;
-
il Ministero della Sanità ha da tempo sostituito il
tesserino cartaceo con una smart card;
i sottoscritti Consiglieri regionali
Interpellano
il Presidente della Regione e l'Assessore delegato per
sapere:
1) quali sono i costi complessivi di ognuno dei tre progetti
di Smart Card sopra indicati, con indicazione distinta dei costi di
progettazione, di software, di hardware e di gestione sostenuti
sino ad ora;
2) per quali motivi non è stato creato un unico supporto
magnetico plurifunzione;
3) quali sono i motivi che impediscono di gestire e integrare
le smart card statali in rete locale, con il caricamento di
ulteriori dati con particolare riferimento alla tessera
sanitaria;
4) se è intenzione accentrare su un'unica smart card le
funzioni ora gestite in maniera frammentata.
F.to: Frassy - Tibaldi - Ottoz - Lattanzi
Presidente
- La parola al Consigliere Frassy.
Frassy (CdL)
- Direi che questa iniziativa viene
spontanea e mi permetterei di definirla una "smart interpellanza"
rispetto alle "smart card" che ormai stanno riempiendo il
portafoglio. Quando iniziò l'epoca delle cosiddette "smart card",
si disse che avrebbero ridotto tutte le esigenze di tessere di
riconoscimento, è un po' quello che si disse quando prese piede il
computer: "il computer ridurrà la carta" e penso che mai profezia
fu più fallace di quella perché, a distanza ormai di più di 20
anni, da quando il computer o, in particolar modo, il PC è
diventato strumento usuale, la carta non è moltiplicata, ma si è
decuplicata. Il rischio perciò è che spesso le tecnologie portino
sicuramente dei vantaggi, ma non riescano a ridurre i documenti
cartacei.
Nel caso delle carte in particolare, riscontriamo che ormai i
nostri portafogli sono pieni di carte, non essenzialmente di carte
di credito: abbiamo la "Carta Vallée", che verrà pensionata per una
parte delle sue funzioni, almeno per la sua funzione principe:
quella dei buoni benzina; abbiamo la "Carte Résident" se ci piace
andare a sciare, sulla quale viene caricato lo "skipass" e adesso
avremo una "Carta Valore", come è stata definita in una recente
deliberazione di Giunta, per gestire l'insieme della biglietteria
del trasporto pubblico locale, senza dimenticare che abbiamo la
"Carta di identità elettronica" - fra l'altro, come regione siamo
una delle aree territoriali dove è stata sperimentata per prima
questa carta -, e che il Ministero della sanità a suo tempo
sostituì il tesserino cartaceo con un tesserino magnetico. Ci
chiediamo se nella filosofia dell'informatizzazione non sia
possibile arrivare ad un'unificazione di queste carte. È vero che
gli esempi non sono dei più confortanti perché a livello
ministeriale come minimo di carte ve ne sono 2, visto che quella
del Codice fiscale è stata assorbita dal tesserino sanitario, ma
rimane la "Carta di identità" e la "Carta di sanità", che erano
state fatte, come avevate dichiarato, per interagire con le reti
locali e lo stesso, per certi versi, erano le dichiarazioni che
avevate posto alla base della "Carta Vallée", che era nata da una
sinergia con Comune di Aosta, USL e Amministrazione regionale. Al
di là dell'ingombro fisico di queste carte, la confusione fisica di
scambiare una carta per l'altra, di avere tale rigidità nel
portafoglio, è evidente che tante carte sono tanti costi, sia in
termini di progettazione, di "software" e di "hardware", sia in
termini di gestione. Vorremmo capire delle 3 carte che sono gestite
a livello regionale - "Carta Vallée", "Carta Résident" e
l'istituenda "Carta Valore" - quali sono i costi complessivi
rispetto alle voci che ho prima citato, sostenuti dall'avvio dei
primi progetti fino ai giorni nostri, e per quali motivi non si
pensa di creare un unico supporto polifunzionale, anziché
continuare ad inventarsi supporti diversi. Supporti che poi hanno
anche dinamiche che comportano necessità di aggiornamento di
"software", di sostituzione dell'"hardware", pensiamo ad esempio
alle "Carte Résident" che hanno comportato recentemente la
sostituzione dello stesso supporto magnetico e la sostituzione dei
tornelli di controllo ai passaggi posti all'accesso degli impianti
di risalita. Vorremmo capire se vi è stato un tentativo da parte
dell'Amministrazione regionale di interloquire con gli uffici
statali preposti alla gestione non so se dei "software" delle 2
Carte citate: "Carta di identità" e "Carta della salute", o con il
Ministero che si occupa di questa materia per tentare di utilizzare
le potenzialità di quelle carte statali, piuttosto che introdurre
ulteriori carte regionali. A complemento di tali quesiti
vorremmo... se vi sono delle idee, se vi sono le intenzioni almeno
politiche di arrivare ad un'unificazione delle carte regionali.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Il tema che lei pone è un tema
decisamente importante e in qualche modo merita di avere tutta una
serie di dati e merita una serie di attenzioni. Le cose hanno una
ragione e cercherò di esporla, con alcune precisazioni che non
vogliono essere un controcanto, ma vi sono alcune cose che sono
specifiche e vedrete nell'ambito della risposta: ad esempio, la
"Carta di identità elettronica" non è un progetto regionale, è un
progetto che ha solo il Comune di Aosta, quindi era un'attività
sperimentale nata in un certo momento e vediamo che lo Stato è un
po' schizofrenico, dà delle indicazioni, ad un certo punto il
Comune di Aosta non aveva più le carte, non venivano messe a
disposizione, c'era un problema con il bilinguismo che abbiamo
risolto, il problema delle carte che non erano disponibili da parte
dei monopoli perché solo uno poteva stamparle... un problema
enorme! La contraddittorietà poi è che il cittadino potrà chiedere
anche la carta cartacea, avremo una discontinuità... e delle idee
d'avanguardia poi hanno tutta una serie di problemi.
Per ripercorrere la genesi delle varie iniziative, il Progetto
"Carte Vallée" è nato nel 1998, su iniziativa di Regione,
Assocredito, CELVA, USL, con l'obiettivo di disporre di una "smart
card" per l'accesso ai servizi di questi enti e disporre al
contempo di uno strumento di pagamento prepagato nell'ambito del
circuito "minipay". La caratteristica era quella di un sistema
"off-line", quindi non era in linea, abbiamo questi terminali che
scaricano dati e poi giornalmente c'è un collegamento che viene
scaricato, ma non c'è un accesso direttamente nella rete. Il
Progetto "Carta di identità elettronica" (CIE) era un progetto
promosso da Bassanini nel 1997, ma che mai aveva avuto dei
riferimenti normativi, che arrivarono con la legge 31 maggio 2005 e
dal Codice dell'amministrazione digitale (decreto legislativo del 7
marzo 2005). Il Comune di Aosta è stato l'unico Comune valdostano
che ha partecipato e anche bene, anche con soddisfazione a questa
seconda fase sperimentale, il bacino di utenza è costituito da solo
soggetti residenti nel Comune di Aosta. Abbiamo poi il progetto
"SIT" (sistema integrato tariffario) realizzato dall'Assessorato
del turismo con la "Carta VDA Transport" ed è la carta elettronica
dedicata al trasporto pubblico locale della Regione. Si tratta di
un supporto elettronico destinato a sostituire progressivamente nel
corso degli anni una parte dei titoli di viaggio utilizzati
attualmente con il progredire del sistema di integrazione
tariffaria del trasporto pubblico regionale. Queste carte sono
nominative e sono state distribuite ad anziani a partire dal 2005 e
saranno distribuite nel 2008 per abbonamenti a studenti e
lavoratori. La "Carta Valore" usa la stessa tecnologia della "Carta
VDA Transport", non è nominativa e consente di avere uno sconto del
22% dei titoli di viaggio di corsa semplice, questa non è
nominativa, ma è una carta prepagata al portatore che può essere
ricaricata e usata. La tecnologia poi lo vediamo è diversa dalle
altre, perché c'è una tecnologia di prossimità, quindi una lettura
della carta diversa. Abbiamo poi la "Carte Résident", che è stata
introdotta nel 2002 al fine di poter applicare gli sconti previsti
per i residenti in Valle e fino alla stagione 2006-2007 il numero
complessivo delle tessere distribuite, comprese quelle sostituite
per danneggiamenti, smarrimenti... ammonta a circa 40mila, la
"Carte Résident" è una carta di prossimità. Il Progetto "Tessera
sanitaria" che lei ha ricordato è un progetto invece realizzato
dall'Agenzia delle entrate del Ministero dell'economia e delle
finanze. La tessera è distribuita dal Ministero tramite il proprio
"partner" tecnologico: la "Società generale informatica", ossia la
"SOGEI". Non si tratta di una "smart card", ma di una tessera
magnetica con validità anche all'estero - tessera europea di
assicurazione malattia - sostituendo di fatto il Codice fiscale.
Nasce principalmente per disporre di un migliore monitoraggio della
spesa sanitaria, disciplinato da un decreto legge che è stato
convertito successivamente del 2003.
Fatte queste premesse, il primo quesito:
"quali sono i costi
complessivi di ognuno dei tre progetti di smart card, con
indicazione distinta dei costi di progettazione, di
software..."
, poi le faccio avere questa memoria, perché vi
sono le varie voci. Lei consideri che abbiamo per la progettazione
dei costi per il sistema integrato della "Carte Vallée" nel 1998 e
nel 2005... che sono il primo di 20.142 e il secondo di 24.024. La
realizzazione del "software" sempre nel 1998 e nel 2005: il primo
di 42mila e il secondo di 156mila, per "l'hardware", che è la parte
più importante, abbiamo la prima fornitura che è di 562mila euro e
le successive le carte euro di 432mila. La gestione: abbiamo le
varie annualità che comprendono assistenza, numero telefonico...
anno per anno, nel 1999 175.389, nel 2000 131.000, e così via. Le
do il dato complessivo che parte dal 1998 per semplicità, poi le do
tutti i dettagli: sono 2.833.044. Come le dicevo, l'assistenza
telefonica comprende l'assistenza sui singoli servizi attivati
sulla carta e non esclusivamente servizi inerenti la carta stessa -
furto, smarrimento, distruzione -, quando lei ha dei problemi sulla
carta, telefona e ha tutta l'assistenza. Le voglio dare questo dato
perché il dato generale è importante, sto parlando della "Carte
Vallée": 2.833.000; facendo mente il numero delle carte - ossia
82.500 - mediamente circolanti, il costo complessivo dal 1998 al
2007 è di 34 euro a carta, compresa la fornitura. L'importo quindi
è importante, ma la gestione della carta, quello che una volta
erano i buoni cartacei, le code per avere la distribuzione della
carta, tutto insieme in 9 anni 34 euro a testa... quindi ritengo
sia un'iniziativa che si è ultra pagata, perché è un servizio di
grande valore. Nella documentazione che le do poi c'è tutto lo
spazio di memoria all'interno della carta, che è assorbito dalla
Regione, che è un dato a sua disposizione. La "Carta VDA Transport"
ha: progettazione 126.000, il "software" 690.000, 70.000... la
gestione che è il 65% dei costi sostenuti, per un totale di
2.371.000. La "Carte Résident" ha anche tale progettazione di
sistema, "software" di biglietteria, "hardware" e tutto il sistema
per un costo di 4.345.000. La parte importantissima di questi 4,345
milioni è "l'hardware", il "server", gli emettitori, i lettori, e
risalgono al 2000, per 3.160.000.
Secondo quesito:
"per quali motivi non è stato creato un
unico supporto magnetico plurifunzione"
, non è stato creato in
quanto ciascuno dei progetti è nato con differenti tempi, obiettivi
e specificità nelle esigenze. La temporalità dei diversi progetti
ha giocato un ruolo fondamentale in quanto è molto facile ora
pensare ad una convergenza, come suggerito non solo verbalmente, ma
dal Codice delle amministrazioni digitali, ossia un riferimento
normativo, ma bisogna tenere in considerazione le caratteristiche
tecnologiche e le disponibilità al momento in cui i progetti sono
stati pensati e realizzati. Alcune scelte, in particolare
"l'off-line "della "Carte Vallée", si erano basate sulle
infrastrutture di rete disponibili al momento in cui i progetti
sono stati concepiti; allora si era infatti lontani sia dalla
presenza di un contesto di rete unitaria della pubblica
amministrazione, "RUPAR", "PARTOUT"... sia dalla diffusione di
connessione e abbonamenti "internet" anche tradizionali presso le
utenze professionali e domestiche. Occorre tenere in debito conto
che, sulla base delle cifre sopraesposte, il supporto tecnologico
non rappresenta che una marginalità del costo complessivo di un
servizio basato su carte a microprocessore. Molte volte ci
concentriamo sulle tecnicità, non necessariamente è quello il vero
problema, ma il problema è di processo, cercare di far convergere e
di condividere le banche dati, superando la logica del singolo
servizio. È un settore su cui stiamo lavorando pesantemente, ma
questa rivoluzione dei processi non è cosa immediata, perché ognuno
vuole essere titolare del dato, vuole avere la certezza che nessuno
intervenga sul dato, ma il supporto è coerente con quello che lei
diceva, ovvero arrivare ad una condivisione per arrivare ad un
supporto tecnologico unico, ma quello è il dato finale, ossia avere
una carta sola non è un problema tecnico, ma un problema di
processi. In sintesi, gli elementi che oggi hanno condizionato la
possibilità di una convergenza sono i seguenti: temporalità dei
progetti, tipologia di utilizzo, tecnologie "standard" del
supporto.
Terza domanda:
"quali sono i motivi che impediscono di
gestire e integrare le smart card statali in rete locale, con il
caricamento di ulteriori dati con particolare riferimento alla
tessera sanitaria"
, il problema non consiste tanto nel gestire
le "smart card" statali in rete locale, ma è costituito da diversi
elementi: la non stabilità delle disposizioni a livello nazionale,
i diversi Governi che si sono succeduti a partire dalla nascita del
Progetto "CIE" hanno emanato disposizioni normative spesso
contrastanti, a puro titolo di esempio, la legge 31 marzo 2005,
all'articolo 7, dispone che a decorrere dal 1° gennaio 2006 la
"Carta di identità a supporto cartaceo" è costituita all'atto della
richiesta del primo rilascio o del rinnovo del documento dalla
"CIE". Peccato che dopo solo il 16 febbraio 2007 il decreto del
Ministero dell'economia, di concerto con il Ministro dell'interno e
il Ministro delle riforme e delle innovazioni della pubblica
amministrazione, determina l'importo relativo al corrispettivo da
porre a carico dei richiedenti per il rilascio della "CIE", ma un
ulteriore paradosso è costituito dal fatto che le nuove
disposizioni impongono ai Comuni l'obbligo di emettere
esclusivamente "CIE" dal 1° gennaio 2007, dando però facoltà al
cittadino di richiedere la "Carta di identità cartacea". Un altro
elemento è la non completa copertura dell'utenza interessata, il
Comune di Aosta è l'unico Comune in Valle ad aver attivato la
sperimentazione, la complessità organizzativa e i costi strutturali
derivanti non consentono agli altri Comuni del territorio di
emettere tale supporto. Nella logica dei riuso gli amministratori e
i funzionari di Aosta si sono resi disponibili a fare un "service",
con delle convenzioni, anche per gli altri Comuni ed è una cosa che
nell'ambito del nostro gruppo di lavoro relativo a "PARTOUT" stiamo
approfondendo. Lo stesso discorso vale per le altre Regioni, le cui
sperimentazioni con la "CIE" in Italia sono da considerarsi
marginali in rapporto alla totalità della popolazione: meno del 5%.
Inoltre la copertura non è garantita neppure nell'ambito dei Comuni
sperimentatori in quanto i cittadini iscritti all'Anagrafe italiana
residenti all'estero (AIRE) e gli extracomunitari devono avere
obbligatoriamente per legge la "Carta di identità tradizionale". I
livelli di servizio garantiti dai sistemi messi a disposizione
dallo Stato, relativi al circuito di emissione di gestione, spesso
non sono accettabili... ad esempio, il collegamento al sistema
centrale indisponibile per più giorni. Il servizio va preso così
com'è dall'amministrazione locale, in quanto non si basa su nessun
contratto di servizio specifico. Il Comune di Aosta ha dovuto
rilasciare ad un certo momento per circa 3 mesi carte di identità
cartacee per l'assenza di supporti non più forniti dal Ministero a
causa di problemi di natura contrattuale con il Poligrafico dello
Stato. I tempi di attesa per l'utente nell'emissione di una "CIE"
sono più elevati rispetto al rilascio di "Carta di identità
tradizionale", spesso ai numeri di riferimento nazionale per la
richiesta di assistenza non risponde nessuno. Lo stesso Comune di
Aosta ha visto con molta delicatezza la possibilità di rilasciare
servizi basati su "CIE". I livelli di servizio a cui è abituata
invece la popolazione valdostana nel caso di "Carta Vallée" sono di
altra natura, come dimostrano i questionari di "Customer Care"
effettuati nel tempo. Ancora: la non convergenza di sistemi basati
su carte neppure a livello nazionale; la dimostrazione è costituita
dalla "CIE" e dalla Tessera sanitaria, contenenti entrambe i dati
anagrafici dei cittadini, ma facenti parte di circuiti diversi e di
competenze diverse, rispettivamente Ministero dell'interno, Centro
nazionale dei servizi demografici e Ministero dell'economia,
Agenzia delle entrate. L'onere dell'allineamento dei dati fra i 2
sistemi viene riportato direttamente sulle amministrazioni locali
territoriali, infatti nel Progetto "CIE" viene richiesto all'ente
locale - in questo caso il Comune - di effettuare un allineamento
con l'anagrafe tributaria, prima di poter alimentare l'indice
nazionale delle anagrafi (INA) dal quale vengono previsti i dati
della "CIE".
Quarto quesito: la volontà della pubblica amministrazione locale
di accentrare più servizi su un'unica "smart card" è presente da
tempo, la "Carte Vallée" consente oggi di accedere a servizi
dell'Amministrazione regionale, buoni carburanti e servizio mensa,
dell'azienda USL, servizio mensa e di alcuni enti comunali, mensa
scolastica e gestione rifiuti; questa filosofia è messa in parte in
atto. Le iniziative per avviare un percorso di convergenza su nuovi
"standard" emergenti in ambito nazionale sono in corso. Dobbiamo
andare a ricercare ulteriori passaggi, tipo la firma digitale
elettronica. Nell'ambito delle attività previste dalla Convenzione
integrata sui servizi "Carte Vallée", approvata con deliberazione
23 agosto 2007, è infatti in corso di predisposizione un rapporto
inerente le attività di Osservatorio sulle carte a microprocessore
concernenti l'analisi dello "stato dell'arte" a livello nazionale
sia dal punto di vista tecnico che giuridico amministrativo,
l'analisi specifica della situazione della "Carte Vallée",
applicazioni residenti, "off-line", la definizione delle possibili
evoluzioni tecnologiche ed eventuali piani di migrazione dei
sistemi e dell'organizzazione. Il rapporto sarà disponibile entro
marzo. Le attività di cui sopra rientrano fra i compiti del
"competent center" previsto dalla convenzione quadro sulla "Carte
Vallée", con tale attività si intende inserire un possibile
graduale percorso di evoluzione della "Carte Vallée" nell'ambito
della nuova scadenza definita dal Codice dell'amministrazione
digitale, che vede come unici strumenti per l'accesso ai servizi
"on-line" la "Carta nazionale dei servizi" (CNS) o la "Carta di
identità elettronica". È importante evidenziare che nell'ambito di
tale percorso evolutivo andranno considerati attentamente gli
impatti sui sistemi gestionali di "back office" (buoni carburante)
derivanti dal passaggio di un sistema di "smart card off-line",
come l'attuale "Carte Vallée", caratterizzata dalla prevalenza dei
dati all'interno del "microchip" a bordo della carta medesima, ad
un sistema tipicamente "on-line" come avviene con la "CIE" e la
"CNS". Queste ultime dispongono dei dati per la sola
identificazione del titolare, demandando al sistema remoto - il
"web" - la gestione di tutti i restanti dati. Oggi abbiamo la
"Carte Vallée" che ha tutta la memoria, mentre la "CIE" e la "CNS"
sono una chiave per entrare in un sistema che in remoto ha tutte le
informazioni. Questa riteniamo sia la strada.
Presidente
- La parola al Consigliere Frassy.
Frassy (CdL)
- Alcune considerazioni su una risposta che
riteniamo esaustiva rispetto alle domande poste con la nostra
interpellanza. Avevamo esordito dicendo che questa era una "smart
interpellanza", per certi versi l'argomento è di quelli sui quali
meriterebbe il tempo di fare più di una riflessione che non sia la
fugace riflessione che si può fare durante un'interpellanza, non
fosse che per i dati importanti che ci ha snocciolato. È vero che i
dati si lasciano interpretare e, se possiamo condividere che il
costo di 34 euro a Carta sia un costo ragionevole, pensiamo però
che quel costo non dovrebbe essere moltiplicato per 3. Il dato
della "Carte Transport" e della "Carte Résident", che è di gran
lunga maggiore facendo la proporzione fra le carte rilasciate e i
costi sostenuti, porta a un costo pro capite di queste carte
decisamente molto superiore ai 34 euro che lei ha voluto
evidenziare del rapporto più conveniente di "Carta Vallée". Se
facciamo una media con le altre 2 carte, superiamo di parecchio i
150 euro. Questo per dire che alla fine la nostra considerazione
penso sia condivisa dalle sue riflessioni, oltre che dai numeri; di
conseguenza, bisognerebbe capire quali sono le esigenze, i tempi, i
percorsi e le risorse da investire. L'ultima cosa che mancano nella
Regione sono le risorse, soprattutto quelle investite nel settore
dell'informatizzazione, settore nel quale investiamo cifre
stratosferiche! I ritorni di questi investimenti purtroppo sono
marginali, in particolare rispetto alla fruibilità del concreto;
quando lei dice che la "Carta Valore" è sostitutiva della "Carta
VDA Transport", ma la "Carta VDA Transport" è nata nel 2005, noi 2
anni dopo sostituiamo un supporto e una tecnologia che forse era
stata appena distribuita a tutti gli utenti. Su queste cose forse
c'è qualcosa che non funziona nella gestione del coordinamento,
penso che bisognerebbe creare dei meccanismi diversi per coordinare
i vari progetti, la sensazione è che il Progetto "Carte Vallée"
vada avanti per la sua strada, come i Progetti "Carte Résident" e
"Carte Transport", e così via. Bisognerebbe che qualcuno si
preoccupasse di iniziare ad individuare le esigenze comuni e le
tipologie di utilizzo diverse per arrivare a creare non solo il
supporto fisico, ma per capire come possono essere condivisi i dati
delle molteplici operazioni. Che ciò sia possibile lo dimostra
l'esperienza di "Carte Vallée", perché il fatto che questa carta
sia utilizzata per le funzioni che lei ha ricordato - accesso alle
mense, gestione rifiuti, "minipay"... - dimostra che il problema
della condivisione dei dati è sì un problema tecnico informatico,
ma alla fine risolvibile con le tecnologie attuali, senza bisogno
di appellarsi a chissà quali ricerche futuribili. Paradossalmente è
come se noi sulle nostre scrivanie avessimo un computer per
accedere a "internet", un altro per mandare la posta elettronica,
un altro per digitare testi; per fortuna, con un solo computer si
fanno tutte queste cose. Ci troviamo invece ad avere una
molteplicità di carte magnetiche più o meno intelligenti per
gestire delle funzioni che dovrebbero essere gestibili su un unico
supporto magnetico. Ho dimenticato nel mio elenco la Carta del
sistema bibliotecario: un supporto magnetico che ha dei costi di
gestione e che poteva essere gestito facendolo confluire su uno dei
vari supporti, "Carta Vallée" ad esempio, che è forse il più
flessibile.
Quando dice che anche a livello nazionale non sono bravi, ho
capito; cerchiamo però di trovare il modo di essere noi più bravi
di quanto non siano a livello governativo, anche se purtroppo
ultimamente sono fatti dei passi indietro a livello ministeriale,
perché il Codice dell'amministrazione informatica predisposto dal
Ministro Stanca avrebbe portato il nostro Paese all'avanguardia
delle tecnologie informatiche, purtroppo il decreto del febbraio
scorso ci fa fare un passo indietro, in quanto rimette in
discussione un procedimento di informatizzazione al quale
l'amministrazione pubblica doveva attenersi. Avremmo gradito che
lei ci dicesse: "abbiamo verificato con l'Amministrazione dello
Stato una possibilità e non abbiamo potuto arrivare a conclusione
alcuna", invece la nostra sensazione è che questo pensiero non sia
mai nato. Non vi è stato il tentativo di interloquire con
l'Amministrazione dello Stato per verificare la possibilità di
utilizzare un supporto già in essere, per dargli una valenza,
tenendo presente che la "Carte Vallée" ce l'hanno quasi tutti, ma
non tutti, perché sono solo 82.500 carte, ma la Tessera sanitaria
distribuita dal Ministero delle finanze è distribuita a tutti i
cittadini, è una carta magnetica. Il problema è capire se i dati
devono stare sulle carte o se devono essere le carte delle chiavi
per accedere ai sistemi. In conclusione, riteniamo che su questo
argomento sia opportuno porre particolare attenzione, per arrivare
ad unificare il sistema regionale e auspichiamo che da qui a
qualche tempo non nasca l'ennesima carta regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK