Consiglio Regionale della Valle d'Aosta - Oggetto del Consiglio n. 1451 del 3 novembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1451 del 3 novembre 2010 - Resoconto
OGGETTO N. 1451/XIII - Interpellanza: "Utilizzo della
struttura dell'ex Cinema Splendor per la prossima edizione della
Saison Culturelle".
Interpellanza
Evidenziato che martedì 20 ottobre, presso il Cinema Teatro
Giacosa di Aosta, ha preso avvio la ventiseiesima edizione
della
Saison Culturelle;
Ricordato che quasi diciotto anni fa ha preso avvio
l'iniziativa di trasformare l'ex Cinema Splendor in uno stabile
destinato ad uso di spettacoli e di altre manifestazioni
culturali;
Sottolineata l'importanza che tale struttura può
rappresentare per la qualità della fruizione culturale in Valle
d'Aosta, in primis per la
Saison Culturelle;
Richiamati i periodici annunci di una quasi imminente
inaugurazione dell'ex Cinema Splendor;
i sottoscritti Consiglieri regionali
Interpellano
l'Assessore competente per sapere:
1) se, e in quali tempi, si ritiene verosimile l'apertura al
pubblico dell'ex Cinema Splendor;
2) a quanto ammonterà la spesa complessiva per la
realizzazione dell'opera e a quanto ammonta il costo sostenuto
dall'Amministrazione regionale nell'ultimo anno per il mantenimento
della struttura inutilizzata e per il pagamento delle spese dovute
all'utilizzo dei locali sostitutivi;
3) quali sono gli intendimenti dell'Amministrazione regionale
in merito all'utilizzo della struttura per la ventisettesima
edizione della
Saison culturelle.
F.to: Bertin - Patrizia Morelli
Président
- La parole au Conseiller Bertin.
Bertin (ALPE)
- Grazie Presidente. Il 20 ottobre ha preso
avvio la ventiseiesima edizione della
Saison Culturelle
presso il Cinema Teatro Giacosa di Aosta; fra l'altro, in questa
occasione ha preso avvio con la proiezione gratuita di un film
realizzato in Valle d'Aosta e una parte consistente di pubblico
affluito a questa proiezione è rimasta fuori. Questo non so se
l'Assessore lo sa perché è arrivato solo a fine proiezione
accompagnato dagli attori, ma c'erano all'esterno del teatro molte
persone, per di più molte di queste fanno abitualmente
l'abbonamento alla
Saison
della sezione cinema e questo
dispiace due volte. Apro una parentesi: se proprio volete fare
questo tipo di iniziativa promozionale, almeno prevedete due
serate, così la gente può affluire e non solo una parte limitata.
Questo anche in funzione della struttura, che è quella del Teatro
Cinema Giacosa, che da anni accoglie la
Saison Culturelle
e
che ha condizionato pesantemente in questi anni la programmazione
della
Saison
. Quegli spazi sono evidentemente inadeguati e
condizionano parzialmente la programmazione. Fra l'altro, il Cinema
Giacosa ha avuto l'ultima ristrutturazione significativa nel 1961,
50 anni fa, tranne un piccolo intervento di restauro fatto nel
2006, la struttura rimane quella di 50 anni fa e si vede. Ciò anche
in attesa di avere la possibilità, almeno così si diceva da parte
dell'Amministrazione comunale, di intervenire quando si fosse
organizzato un altro spazio adatto ad accogliere le attività della
Saison
e in generale a fornire un servizio di spettacoli
alla città.
Sono ormai 18 anni che la città aspetta questa nuova struttura,
che condiziona l'eventuale ristrutturazione: "eventuale" perché
spero che non cambiate idea e non trasformiate il Cinema Teatro
Giacosa in un parcheggio pluripiano o in un'uscita del metrò,
condiziona appunto anche l'intervento nel cinema del Comune.
Pertanto, visto che sono 18 anni e che sembrerebbe sempre quasi
finita questa realizzazione dell'ex Cinema Splendor, passandovi
davanti in effetti si ha da diversi anni l'impressione che sia
finito e si comincia addirittura a vedere un certo decadimento
della struttura ormai, non è ancora aperta e già dà l'impressione
di una certa vetustà e di un certo decadimento.
Ci chiedevamo pertanto tre cose: se e quando aprirà questo
benedetto Cinema Splendor, a quanto ammontano le spese di
mantenimento della struttura così com'è: immagino spese di
riscaldamento e spese di manutenzione ordinaria e soprattutto
quanto costa il ritardo dell'apertura, anche in funzione delle sale
che vengono affittate per continuare ad andare avanti con la
Saison Culturelle
, poi, visto che rimango un incrollabile
ottimista al di là dell'evidenza, se l'anno prossimo questa
struttura finalmente verrà utilizzata per la
Saison
, come si
intende farlo, se si sono valutate le conseguenze rispetto alle
altre sale della città che vengono attualmente utilizzate, insomma
che conseguenze può avere. Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Grazie Presidente.
Come ha detto Bertin, sono passati 18 anni e in 18 anni si è
passati un po' tutti in questa vicenda. I lavori principali
finalmente si sono conclusi nel maggio 2009, invece per il
completamento dell'opera le strutture dell'Assessorato hanno
proceduto alla redazione della progettazione preliminare interna,
riguardante gli allestimenti della sala, della torre scenica, del
palco, degli impianti luce e sonoro, nonché gli arredi e le
forniture dell'intero teatro. A seguito della progettazione interna
fatta dalle strutture, si è potuto procedere a bandire la gara di
appalto con la procedura dell'appalto concorso. In seguito nel
corso della gara è stata esclusa una ditta da parte della
commissione, ditta che ha proposto ricorso al TAR avverso
l'esclusione e solo a seguito della pronuncia del TAR su detto
ricorso avvenuta a maggio 2010 si è potuto procedere
all'aggiudicazione definitiva dell'appalto, al raggruppamento
temporaneo di imprese di cui è capogruppo la società Decima Italia
S.r.l..
Successivamente all'aggiudicazione, nel corso dell'estate le
strutture dell'Assessorato hanno avviato tutti gli incontri per la
definizione esecutiva, della proposta presentata, con la ditta e
soprattutto con gli enti preposti alle autorizzazioni del progetto,
dai vigili del fuoco e quant'altro. A fine ottobre la Direzione
opere edili ha notificato alla ditta la decorrenza dei termini dei
45 giorni, assegnati alla stessa per l'elaborazione della
progettazione finale esecutiva. A seguito dell'approvazione della
progettazione, verosimilmente alla fine di gennaio, ci sarà la fase
di realizzazione prevista nell'appalto per la quale è prevista una
durata di sei mesi. Una volta terminati i lavori di allestimento,
si procederà al collaudo finale e alle verifiche propedeutiche
all'ottenimento dell'agibilità della struttura; in sintesi quindi,
tenuto conto del ritardo ascrivibile al ricorso amministrativo, dei
tempi assegnati per la realizzazione e l'approvazione della
progettazione esecutiva, nonché per l'esecuzione degli interventi e
dei relativi collaudi finali, ancorché per l'ottenimento
dell'agibilità, la struttura potrà verosimilmente essere utilizzata
per la fine del 2011.
Punto n. 2: i costi per la ristrutturazione dell'ex cinema
ammontano a 11.670.000 euro, risultanti anche dallo stato finale,
ai quali occorre sommare la spesa per gli allestimenti e per gli
arredi, la progettazione, i collaudi e gli oneri fissi valutati in
circa 3.504.000, cioè quelli che sono adesso in fase di
progettazione esecutiva. Per quanto riguarda i costi di
mantenimento della struttura nell'ultimo anno, l'Amministrazione
non ha dovuto sostenere alcuna spesa, perché a carico della ditta
esecutrice.
Sul discorso della risposta al punto n. 3, passerei la parola al
collega della pubblica istruzione.
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Un complément d'information. Per quanto
riguarda il pagamento delle spese dovute all'utilizzo di locali
sostitutivi, credo che non si sia mai pensato di aprire la
Saison Culturelle
quest'anno all'interno dell'ex Cinema
Splendor. Sono anch'io un ottimista, ma bisogna alle volte anche
essere realisti e avevo risposto ad una precedente iniziativa
dicendo che avremmo probabilmente ultimato i lavori per la fine del
2010, salvo poi la questione del ricorso che il collega Marco
Viérin ha citato, quindi non penso che possiamo essere responsabili
di un ricorso e soprattutto responsabili di un iter che penso sia
travagliato, per usare un eufemismo. Oggi credo che si possa
ragionare per l'apertura del prossimo cinema nei tempi che sono
stati enunciati e, quando il nuovo cinema Splendor sarà - io
inizierei a chiamarlo teatro, perché poi sarà finalmente non un ex
cinema, ma un teatro - un teatro aperto, agibile, ragioneremo di
spostare non solo la
Saison Culturelle
, ma altre iniziative
come il
Printemps théâtral
,
l'Assemblée des chants
chorals
, lo
Charaban
e tutte le iniziative che avevamo
già enunciato al momento dell'iniziativa, sicuramente con la
possibilità di garantire un posto ai fruitori, agli spettatori
maggiore, anche se sotto 600, che è il numero per la possibilità di
avere un teatro stabile, 595 mi pare sia la capienza... possibilità
di fruire di eventi artistici di valore assoluto e razionalizzare
anche questa parte con una sala che sarà sicuramente adeguata.
A margine per quanto riguarda la proiezione di
Figli delle
stelle
, per noi è stato motivo di soddisfazione sapere che c'è
stata una grande affluenza. È stata nella comunicazione veicolata
l'informazione che i posti erano disponibili con la capienza
massima dei posti che sono disponibili al Teatro Giacosa. Era fuori
Saison
, quindi era stata fatta la scelta di aprire alla
comunità questa proiezione in anteprima, dispiace anche a noi che
certe persone non abbiano potuto accedere alla proiezione e credo
che il problema degli spazi vada a volte nella direzione di avere
una capienza limitata, per altri spettacoli la capienza è adeguata.
Noi abbiamo ovviato a questo con la proiezione o con la ripetizione
degli spettacoli spesso in seconda serata, soprattutto sul teatro;
quest'anno abbiamo inserito la possibilità di abbonarsi anche per
solo la seconda serata. Stiamo cercando di far crescere questa
Saison Culturelle
, cercando di fare il possibile con gli
spazi che oggi sono disponibili, utilizziamo anche la nuova
struttura della Cittadella dei giovani. Cerchiamo di utilizzare al
massimo gli spazi a disposizione dell'Amministrazione, avremo
l'apertura alle ex prigioni di un auditorium di circa 300 posti.
Credo che con l'apertura, che tutti auspichiamo il prima possibile,
del Teatro Splendor ci potrà essere una parte funzionale di
spettacoli che possono accogliere circa 600 spettatori.
Président
- La parole au Conseiller Bertin.
Bertin (ALPE)
- Il riferimento a margine rispetto alla
proiezione del film era dovuta agli spazi, gli spazi sono anche
condizionanti, in questo caso suggerivo una doppia proiezione come
fatto altre volte. Ciò detto, per quanto riguarda l'apertura
dell'ex Cinema Splendor, futuro teatro speriamo, gli annunci sono
stati ripetuti e periodici, dal suo predecessore che annunciava
un'apertura e un utilizzo per la
Saison
nel 2008, poi lei
nel 2009 diceva che sarebbe comunque stato inaugurato ad inizio
2010 e certamente sarebbe stato utilizzato per la
Saison
Culturelle
2010-2011. Prendiamo atto adesso che si va a fine
2011, togliamoci dalla testa che venga utilizzato per la prossima
Saison Culturelle
. Sono 20 anni di lavoro in corso, se tutto
va bene, utilizzeremo questa struttura a fine 2011, ossia per la
Saison Culturelle
2011-2012 con 15.000.000 di costo
complessivo; insomma non si può dire di essere soddisfatti della
risposta. Sono 20 anni che aspettiamo dei lavori in corso, non si
ha idea di preciso quando inizierà e, per quanto riguarda almeno
gli annunci, da adesso in poi evitate di farne finché non sarà
finito, almeno toglieteci questo supplizio! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK