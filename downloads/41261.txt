Consiglio Regionale della Valle d'Aosta - Oggetto del Consiglio n. 421 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 421 del 20 febbraio 2019 - Resoconto
OGGETTO N. 421/XV - Interrogazione: "Presentazione di un
ricorso per l'annullamento del concorso per la nomina di dirigenti
scolastici".
Rollandin (Presidente)
- Il punto 15 verrà svolto
congiuntamente con il 31, per cui passiamo al punto 16 all'ordine
del giorno. La parola all'assessore Certan.
Certan (ALPE)
- Per quanto riguarda il primo quesito,
"quale sia lo stato del giudizio amministrativo sorto a seguito del
ricorso di cui in premessa", il ricorso in questione è stato
notificato agli uffici in data 18 dicembre 2018. In data 9 gennaio
2019 si è tenuta una prima udienza, nella quale i ricorrenti che
avevano chiesto la sospensiva degli effetti della graduatoria hanno
rinunciato alla stessa, rinviando così di fatto la questione al
merito fissato per l'8 maggio 2019.
Per il secondo quesito, "se il ricorso medesimo abbia comportato
un rallentamento o l'arresto delle procedure per la formazione e
per giungere alle nomine dei vincitori", per quanto concerne la
procedura, credo sia importante individuare i passaggi in base alle
date, così è più facile ripercorrere tutto il percorso. Con decreto
sovraintendentizio, in data 22 novembre 2018, è stata approvata la
graduatoria dei vincitori del concorso ammessi al corso di
formazione, previsto dall'articolo 17 del decreto ministeriale n.
138 del 2017 e dall'articolo 12 del bando di concorso. Nello
specifico il citato decreto ministeriale prevede che il corso si
articoli in due fasi: il corso di formazione e il tirocinio. Con
deliberazione della Giunta regionale, in data 23 novembre 2018, è
stata approvata la realizzazione del corso di formazione destinato
ai docenti vincitori, di cui sopra abbiamo parlato. Pertanto, con
questa prima deliberazione, sono state approvate le attività di
formazione che hanno preso il via il 1° dicembre 2018, realizzate
direttamente dalla Sovraintendenza agli studi per il tramite dei
suoi dirigenti amministrativi scolastici e tecnici. Con decreto del
Presidente della Regione, l'11 dicembre 2017, è stato bandito il
corso concorso per il reclutamento di dirigenti scolastici, in
concomitanza con l'analogo concorso bandito a livello nazionale.
Quindi, in questo corso concorso, era prevista anche una attività
formativa che abbiamo detto essere partita a dicembre e che si
concluderà nel mese di febbraio. Durante tale mese, le iniziative
di formazione sono realizzate in collaborazione con l'Università
della Valle d'Aosta che, ai sensi dell'articolo 17 del decreto
ministeriale, dovrà certificare l'intero percorso formativo svolto.
Contestualmente, nel mese di febbraio 2019 ha preso avvio la fase
di tirocinio, che era la seconda fase che nel corso concorso era
prevista e che si concluderà nel mese di maggio 2019. La
realizzazione dell'attività di tirocinio non comporta ulteriori
oneri a carico dell'Amministrazione regionale, poiché era già stata
deliberata a novembre, mi pare.
Dopo l'approvazione della graduatoria dei vincitori, avvenuta il
22 novembre con il decreto sovraintendentizio, a livello nazionale
è stato adottato il decreto legge 14 dicembre 2018, n. 135,
recante: "Disposizioni urgenti in materia di sostegno e
semplificazione per le imprese e per la pubblica amministrazione".
L'articolo 10 di questo decreto legge ha stabilito modalità di
semplificazione amministrativa della procedura concorsuale per il
reclutamento di dirigenti scolastici, bandita nel 2017 dal
Ministero, prevedendo che i candidati ammessi al corso conclusivo
del corso concorso, bandito nel 2017 per il reclutamento dei
dirigenti, sono dichiarati vincitori e assunti secondo l'ordine
della graduatoria di ammissione al corso. Quindi parliamo della
prima graduatoria approvata, mentre precedentemente, nel 2017, si
prevedevano due graduatorie: una quella dopo il concorso e un'altra
dopo il corso e il tirocinio.
Tale disposizione è intervenuta sul corso concorso bandito dal
MIUR, escludendo l'effettuazione della prova finale in esito al
corso di formazione e di tirocinio, la cui graduatoria, ai sensi di
questo decreto, sarebbe stata utilizzata per l'assunzione dei
vincitori al ruolo di dirigente. Atteso, infatti, che la correzione
delle prove scritte svoltesi a livello nazionale il 18 ottobre, in
concomitanza con la nostra prova regionale (solo la Sardegna le ha
fatte il 13 dicembre), sono iniziate solo l'8 gennaio 2019, la
tempistica di correzione delle prove stesse e di effettuazione
della prova orale successiva non consentirebbe lo svolgimento a
livello nazionale dei sei mesi di corso di formazione e di
tirocinio nei tempi utili alla nomina in ruolo dei vincitori a
decorrere dal primo settembre 2019. Per questa motivazione, il MIUR
ha adottato questa misura di semplificazione funzionale per
disporre dei vincitori del concorso entro il primo settembre 2019,
assicurando così regolare avvio del nuovo anno scolastico, a fronte
di un numero molto significativo di reggenze: sia a livello
nazionale che a livello regionale abbiamo molte reggenze.
Detta disposizione trova applicazione diretta anche in Valle
d'Aosta, quanto alle modalità di assunzione in ruolo dei dirigenti
scolastici appartenenti ai ruoli regionali ai sensi del DPR n. 861
del 1975, trattandosi di un aspetto dello stato giuridico che, come
è noto, è analogo per il personale appartenente ai ruoli regionali
e a quello del corrispondente personale statale. Pertanto,
all'assunzione de vincitori del concorso si procederà con
decorrenza dal 1° settembre 2019 anche in Valle d'Aosta, seguendo
l'ordine della graduatoria di ammissione al corso di formazione
approvata il 22 novembre 2018. Il Sovraintendente agli studi
adotterà il relativo atto dopo la conversione in legge del decreto
legge 135 del 2018 (quello della semplificazione), che è avvenuta
con la legge 12 dell'11 febbraio 2019 ed è già stata pubblicata
nella Gazzetta ufficiale il 12 febbraio. Quindi anche in Valle
d'Aosta si procederà in questo modo. L'unica differenza è che
avendo avuto il tempo di fare tutti i passaggi, per l'esiguità dei
numeri e quindi delle prove da correggere, i dirigenti, il 1°
settembre 2019, avranno concluso anche tutta la parte di
formazione, che verrà chiaramente tenuta in conto per il prossimo
anno pure per il periodo di prova. In risposta quindi al quesito,
posso affermare che il ricorso non ha comportato alcun
rallentamento alla procedura, poiché il TAR si è espresso e ha
detto che nel merito si pronuncerà a maggio.
Presidente
. - La parola al consigliere Sammaritani,
prego.
Sammaritani (LEGA VDA)
- Grazie Assessore. Devo dire in
modo proprio spassionato che non sono così ottimista su quello che
potrebbe essere il panorama dopo la pronuncia nel merito del TAR.
Mi auguro naturalmente che sia favorevole alla Regione perché, come
giustamente ha detto l'Assessore, abbiamo una situazione in cui ci
sono numerose reggenze e quindi la necessità della nomina di
dirigenti scolastici. Naturalmente, nella mia esperienza
assessorile, avevo verificato anch'io questa carenza e questa
esigenza di arrivare finalmente all'espletamento di questo concorso
e alla nomina di nuovi dirigenti.
La nostra preoccupazione nasceva dalla notizia di stampa secondo
la quale il ricorso ha impugnato proprio il bando di concorso del
2017, così come poi gli atti amministrativi successivi del
procedimento che sono i decreti del Sovrintendente, che hanno dato
seguito naturalmente all'espletamento delle prove e alla nomina dei
dirigenti che dovevano accedere al corso concorso, che prevede poi
anche un corso successivo e ancora un successivo tirocinio. Ebbene,
il fatto che ci sia stata rinuncia alla discussione della
sospensiva, per un verso può essere positivo, per un altro secondo
me non lo è affatto, perché così siamo sotto una spada di Damocle,
poiché fino a maggio noi espleteremo tutte queste procedure, ma
poi, nella denegata ipotesi in cui il ricorso venisse accolto,
avremmo purtroppo un effetto di stravolgimento di tutta la
procedura, quindi andremmo ad annullare tutta la procedura che è
stata espletata e ci ritroveremmo nella necessità di ribandire il
concorso e rifare tutto quanto. Evidentemente in questa fase credo
che ci sia poco da fare. La risposta è stata chiara in ordine al
fatto che la procedura comunque sta andando avanti, quindi
nell'ipotesi in cui ci fosse un risultato positivo per la Regione
si arriverebbe al completamento della procedura e alla nomina dei
dirigenti. Qualora, invece, come dicevo prima, ci fosse un esito
negativo, speriamo di no, avremmo di nuovo delle grosse difficoltà,
purtroppo anche per i futuri anni scolastici.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK