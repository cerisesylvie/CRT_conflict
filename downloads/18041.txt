Consiglio Regionale della Valle d'Aosta - Oggetto del Consiglio n. 1134 del 9 febbraio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula
Oggetto del Consiglio n. 1134 del 9 febbraio 2000 - Resoconto
OGGETTO N. 1134/XI Intendimenti in ordine all'adozione di
misure semplificate del sistema HACCP a favore di aziende
alimentari valdostane. (Interpellanza)
Interpellanza Richiamata la precedente iniziativa consiliare
presentata in merito al sistema "Hazard analysis and critical
control points" (HACCP) che, nell’ottica
dell’abbattimento di ogni contaminazione microbica,
rischia di far scomparire la tradizione storico - gastronomica
della nostra regione;
Ribadita la necessità di salvaguardare sia gli operatori
industriali sia quelli tradizionali del settore alimentare
valdostano;
Presa visione della legge nazionale relativa alle "Disposizioni
per l’adempimento di obblighi derivanti
dall’appartenenza dell’Italia alle
Comunità europee - Legge comunitaria 1999";
Tenuto conto delle iniziative presentate dai nostri Parlamentari
in merito;
Preso atto del comma 5 dell’articolo 10 della
legge sopracitata che prevede che "Le regioni e le provincie
autonome di Trento e Bolzano individuano, entro sessanta giorni
dall’entrata in vigore della presente legge, con
proprio provvedimento, le industrie alimentari nei confronti delle
quali adottare, in relazione alla tipologia
dell’attività, alle dimensioni
dell’impresa e al numero di addetti, misure dirette
a semplificare le procedure del sistema "Hazard analysis and
critical control points" (HACCP); i provvedimenti sono inviati al
Ministero della Sanità ai fini dell’emanazione degli
opportuni regolamenti ovvero, ove occorra, della proposizione di
appropriate modifiche alla direttiva 93/94/Cee";
i sottoscritti Consiglieri regionali
Interpellano
la Giunta regionale per conoscere:
1) se il provvedimento richiesto è già stato predisposto o è in
fase di predisposizione;
2) in caso di risposta positiva, quali sono le aziende
alimentari valdostane individuate che potranno adottare le misure
semplificate del sistema "Haccp";
3) se l’Amministrazione regionale intende
adottare un provvedimento mirato a tutelare lo svolgimento delle
sagre gastronomiche organizzate sul territorio valdostano dalle Pro
Loco o da altre associazioni simili, alla luce anche della
richiesta effettuata in campo nazionale di esonerare le Pro Loco
dall’applicazione di tale normativa.
F.to: Lanièce - Marguerettaz - Collé - Viérin M. - Comé
Président
La parole au Conseiller Lanièce.
Lanièce (Aut)
Dopo la precedente iniziativa consiliare,
che mi ha permesso di portare in quest'aula le importanti
problematiche legate al sistema "Analisi del rischio e tenuta sotto
controllo dei punti critici", più noto con il nome di "HACCP", ho
ritenuto opportuno, alla luce delle ultime notizie in merito
pervenutemi, riportare tale delicato argomento in quest'aula
consiliare, al fine di poter ottenere delle risposte precise ad una
tematica alquanto complessa.
Questa normativa comunitaria infatti, nell'ottica
dell'abbattimento di ogni contaminazione microbica, rischia, se
interpretata malamente e applicata tout court, senza criteri che
oltre al rispetto delle norme prevedano anche una certa dose di
buon senso, di creare un clima di confusione e preoccupazione fra
gli allevatori, i piccoli produttori del settore alimentare, i
ristoratori e tutti coloro che producono, manipolano, vendono e
somministrano prodotti alimentari. Ho personalmente raccolto i
timori degli addetti al settore in merito alle possibili e reali
conseguenze dovute all'applicazione delle rigide procedure contro i
rischi di contaminazione alimentare, contenute nel decreto n.
155/97.
Le possibilità di assistere ad un'autentica rivoluzione del
sapore dei cibi a tavola, mettendo in grossa difficoltà la
tradizione storico-gastronomica italiana e anche quella della
nostra regione, sono tuttora reali.
Per fortuna, ultimamente, con l'approvazione del Parlamento
italiano della legge comunitaria, sono state inserite delle deroghe
alla normativa europea che permetteranno così, da una parte, ad
alcuni prodotti alimentari tipici di poter, in deroga alla
normativa HACCP, continuare ad utilizzare i propri metodi
tradizionali di lavorazione, mentre, dall'altra parte, alle regioni
di poter stabilire individualmente delle regole per semplificare le
procedure HACCP per le piccole aziende alimentari.
Infatti, nel comma 5 dell'articolo 10 della legge comunitaria
discussa in Parlamento si dichiara che le regioni e le Province
autonome di Trento e Bolzano individuano, entro 60 giorni
dall'entrata in vigore della presente legge, con proprio
provvedimento le industrie alimentari nei confronti delle quali
adottare, in relazione alla tipologia dell'attività, alle
dimensioni dell'impresa e al numero di addetti, misure dirette a
semplificare le procedure del sistema HACCP.
I provvedimenti sono inviati al Ministero della sanità ai fini
dell'emanazione degli opportuni regolamenti, ovvero, dove occorra,
della proposizione di appropriate modifiche alla direttiva n. 93/94
CEE.
Per questo motivo interpelliamo la Giunta regionale per sapere
se è già stato predisposto l'elenco delle aziende alimentari che
potranno beneficiare di tali agevolazioni, invitandola a farlo in
tempi brevi nel caso in cui il provvedimento non sia stato ancora
predisposto.
Inoltre chiediamo alla Giunta regionale se ritiene opportuno
verificare la possibilità di adottare al più presto un
provvedimento che esoneri le pro loco valdostane dall'applicazione
della normativa HACCP, così come da loro richiesto a gran voce a
livello nazionale, in modo da garantire alle stesse pro loco e alle
altre associazioni simili di poter organizzare, senza doversi
sottomettere a lunghe procedure burocratiche, le numerose sagre
enogastronomiche presenti, nell'arco dell'anno, sul territorio
valdostano, che rappresentano un punto importante e di forte
richiamo per i turisti nell'ambito della offerta turistica della
nostra regione.
Tenuto conto che l'importante attività svolta dalle pro loco è a
carattere volontario e senza fini di lucro, mi sembrerebbe logico e
giusto cercare di agevolare, dal punto di vista dell'applicazione
delle norme legislative, quei soggetti, come le stesse pro loco e
le altre associazioni simili, che con il loro lavoro volontario
contribuiscono a promuovere turisticamente l'immagine del proprio
paese e quindi della nostra regione.
Si dà atto che, dalle ore 16,49, presiede il Vicepresidente
La Torre.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Mi aspetto che il Consigliere Lanièce
prepari le interpellanze e le interrogazioni prima che i
provvedimenti entrino in vigore, perché è di una tempestività
incredibile, essendo stato pubblicato in data 18 gennaio 2000 il
provvedimento che è oggetto dell'interpellanza.
Non abbiamo fatto nulla ancora. Questo era un provvedimento
atteso; come Regione siamo coordinatore a livello interregionale di
un gruppo di lavoro che riguarda la sanità, abbiamo avuto in questa
veste dei contatti con altre regioni, in primis la Regione
Lombardia che ha inviato in questi giorni una lettera per proporre
- cosa che abbiamo fatto immediatamente - un incontro del
coordinamento degli Assessori regionali alla sanità per definire
delle linee di indirizzo comune, e io ho scritto al Coordinamento
nazionale per verificare assieme se si possono definire delle linee
guida in applicazione di questo decreto.
Fra l'altro questo decreto è stato seguito attentamente dai
nostri Parlamentari ed è merito anche loro, ma non solo loro, se
all'articolo 7 si dice esplicitamente che i prodotti alimentari che
richiedono metodi di lavorazioni locali particolari e tradizionali,
nonché recipienti di lavorazione e tecniche di conservazione
essenziali per le caratteristiche organolettiche del prodotto non
conformi alle prescrizioni in attuazione della direttiva n. 93/94
CEE, non possono essere esportate né essere oggetto di
commercializzazione, fatta eccezione per i prodotti tradizionali,
perché le parole
"fatta eccezione per i prodotti tradizionali
individuati ai sensi e per gli effetti dell'articolo 8 del decreto
30 aprile 1998 n. 173"
erano contenute in un emendamento che
hanno proposto i nostri Parlamentari.
Si tratta di definire esattamente quali sono i prodotti
tradizionali, ed è una competenza non delle regioni, che comunque
si faranno carico di fare un'analisi dettagliata di tutti i
prodotti tradizionali d'Italia e di proporre poi i loro argomenti a
livello ministeriale.
Il comma 8 dice che non costituisce commercializzazione la
vendita diretta dal produttore, dal consorzio fra produttori ovvero
da organismi e associazioni di promozione degli alimenti tipici al
consumatore finale nell'ambito della provincia e della zona tipica
di produzione; questo è importantissimo per i nostri prodotti ed è
chiaro che va applicato con molta attenzione.
Però poi al comma quinto dice sì che le regioni individuano
entro 60 giorni dalla data di entrata in vigore l'industria
alimentare nei confronti della quale adottare in relazione alla
tipologia dell'attività, però quali? Primo, si deve decidere cosa
significa industria alimentare, perché si potrebbe "trancher" già
su quell'aspetto e dire che non tutto è industria alimentare, che è
produzione di alimenti sì ma non industria alimentare. Poi bisogna
suddividerle per tipologia di attività, dimensioni dell'impresa e
numero degli addetti. Se si segue la definizione del Codice civile
quando parla d'imprenditoria, sappiamo che dà certe definizioni che
male si adattano alle nostre dimensioni; quando parla di piccola,
media e grande impresa, il Codice civile dà dei numeri minimi che,
ripeto, mal si adattano alla nostra situazione.
Ma successivamente si dice che i provvedimenti delle singole
regioni sono inviati al Ministero della sanità ai fini
dell'emanazione degli opportuni regolamenti, ovvero ove occorra
della proposizione di appropriate modifiche alla direttiva n.
93/94. Sfugge un po' a tutti il significato di questa disposizione,
perché un provvedimento delle Giunte deve essere a sua volta
trasmesso al ministero per l'emanazione di opportuni regolamenti.
Secondo la teoria di pensiero dominante, si intende dire che lo
Stato dovrebbe limitarsi alla notificazione dei provvedimenti delle
regioni all'Unione Europea, però non c'è univocità di vedute sotto
questo profilo.
Comunque sia, cosa abbiamo fatto nel frattempo? Abbiamo avuto
una serie di incontri dalla primavera scorsa con gli operatori
d'intesa con l'Assessorato alla agricoltura, e abbiamo messo in
piedi iniziative volte a semplificare il più possibile le procedure
amministrative previste dal decreto n. 155/97, a potenziare le
conoscenze di carattere tecnico, igienico e sanitario. Fra l'altro
abbiamo istituito un ufficio ad hoc all'interno dell'Assessorato,
che è stato accolto con grande soddisfazione e che sta dando delle
risposte positive a livello di consulenza di tutti gli operatori
del settore.
Abbiamo finanziato il programma regionale di formazione
professionale dei corsi per i titolari d'impresa e per addetti,
abbiamo effettuato dei corsi finalizzati alla formazione del
personale operante nelle e per le strutture pubbliche, soprattutto
nelle microcomunità per anziani e per le pro loco.
Questi corsi di formazione stanno continuando e vengono fatti
senza utilizzare consulenti esterni ma facendo ricorso ai nostri
funzionari distaccati all'uopo, e vi assicuro che è stato molto
utile perché a livello di manipolazione dei cibi delle
microcomunità qualcuno è andato a dire che l'anziano non poteva più
entrare in cucina, perché nel momento in cui entrava in cucina
andava contro la legge n. 155. Dopo una serie di incontri questi
aspetti sono stati chiariti, perché non solo non è vietato
all'anziano entrare in cucina, ma per certi aspetti è addirittura
auspicato perché rientra anche in un programma di riabilitazione
dell'anziano.
Una di queste iniziative riguarda un incontro effettuato il mese
di luglio scorso con le pro loco, di cui ho la copia della lettera
in data 12 agosto, e in quell'incontro, presenti il Presidente
delle associazioni pro loco, Pericle Calgaro, e il direttivo
dell'associazione, avevamo voluto capire se l'effettiva
applicazione della "155" aveva creato dei problemi alle sagre, che
è uno dei punti citati dal Consigliere Lanièce.
La risposta all'epoca era stata negativa, perché l'input
politico che era stato dato ai funzionari era quello di aiutare le
pro loco a compilare il famoso registro e tranne due casi che si
erano rivolti a due medici che avevano dato loro delle informazioni
sbagliate, i problemi non si erano posti. Comunque avevano concluso
quella riunione dicendo che da parte loro ci avrebbero fatto
rilevare puntualmente i problemi che si fossero verificati nelle
pro loco, e devo dire che non è pervenuto nulla di ufficiale, ma
siamo rimasti in contatto e ultimamente l'associazione delle pro
loco mi ha telefonato dicendo che avevano partecipato alla
Federazione delle pro loco d'Italia, dove tutte le associazioni
avevano invitato le singole regioni ad attivarsi per arrivare ad
una definizione di questa problematica.
A me non risulta quanto il collega Lanièce afferma, che le pro
loco chiedano di non applicare la "155" e di essere esonerate,
perché non lo dice neppure il decreto. Chiedono di considerare la
peculiarità delle sagre paesane, eccetera, di considerare anche gli
aspetti logistici, ma non di essere esonerate, perché non
potrebbero essere esonerate.
D'altronde dobbiamo fare molta attenzione quando parliamo di
igiene degli alimenti, perché un punto a cui si avvicinano migliaia
di persone sono le sagre e Dio non voglia che succedano epidemie o
intossicazioni alimentari! Da noi per fortuna non è mai successo
nulla, c'è stato un caso isolato di una malattia rara e si temeva
fortemente l'estate scorsa che fosse di provenienza di una sagra,
ma tutto si è risolto bene; la persona interessata era stata
infettata durante un viaggio all'estero, per cui il problema non si
è posto.
Non si sono mai verificati casi del genere, però è giusto
chiedere a tutti coloro che manipolano cibi di fare un tampone
faringeo e di avere il libretto sanitario in regola, questo va
detto chiaramente, perché dobbiamo tutelare la salute di coloro che
fanno i volontari nella sagra, ma dobbiamo tutelare a maggior
ragione coloro che le frequentano. Già oggi viene fatto, però c'era
stata una contestazione violenta: sembrava che fosse stata la legge
n. 155 ad obbligare la presentazione del libretto sanitario, invece
è normativa del testo unico di igiene e di sanità che risale al
1956. È dal 1956 che si chiedono queste cose, poi l'applicazione
delle leggi, come sappiamo, a volte è molto elastica.
La legge n. 155 non ha detto nulla di nuovo, perché è una legge
che è composta da 5 articoli e non modifica di una virgola le
normative igienico-sanitarie in atto; dice che va predisposto
questo manuale di autocontrollo e che tu predisponi secondo le tue
necessità, devi dire quante volte fai una certa operazione al
giorno e quante volte ne fai un'altra, e poi devi fare in modo di
rispettare queste stesse operazioni. Sicuramente tra l'aspetto
formale e l'aspetto sostanziale problemi ce ne sono stati e ce ne
saranno ancora, però devo dire che dal monitoraggio che viene fatto
dal nostro ufficio e dai nostri due vigili sanitari che sono
distaccati a questa attività, non abbiamo segnalazioni di
situazioni di difficoltà.
Allora distinguendo l'aspetto interno, che ci gestiamo
internamente, dall'aspetto dell'applicazione della legge, spero
assieme all'Assessorato all'agricoltura di poter presentare una
bozza di provvedimento, non sicuramente nei 60 giorni, ma
sicuramente entro l'estate per poter affrontare il momento caldo in
tutti i sensi della stagione, con più certezze applicative.
Presidente
La parola al Consigliere Lanièce.
Lanièce (Aut)
Prendiamo atto della risposta che ci ha
appena fornito l'Assessore.
Alcune considerazioni; anzitutto ribadisco il contenuto della
mia interpellanza, nel senso che le pro loco hanno chiesto a
livello nazionale l'esonero dall'applicazione di questa normativa,
esonero che non vuol dire ovviamente non tenere conto delle usuali
norme di igiene. Quella è una cosa che nessuno ha mai messo in
dubbio, anche perché il libretto di idoneità sanitaria è richiesto
a tutti quelli che fanno parte della pro loco e che si attivano
nelle sagre enogastronomiche. Quindi chi è dietro i tavoli, dove
vengono fornite bevande e cibi, è obbligato ad avere il libretto di
idoneità sanitaria e questo mi sembra che sia più che legittimo e
doveroso.
Conosco, ed è stato scritto su un giornale, della richiesta a
livello nazionale dell'esonero delle pro loco, e questo perché?
Sappiamo che le pro loco non avendo finalità di lucro non rientrano
nell'attività di impresa, quindi non si riesce a capire bene se
questa normativa sia o meno applicabile nei loro confronti; per
questo è nato il problema delle pro loco. E anche quando si parlava
delle agevolazioni, per cui il problema delle sanzioni è stato
posticipato dal 30 luglio dello scorso anno al 31 marzo di
quest'anno, si diceva che erano previste per quelle imprese e
quelle ditte con meno di 5 addetti; ovviamente le pro loco non
hanno degli addetti specifici, nel senso che sono associazioni di
volontariato, quindi non è che chi opera in queste strutture debba
risultare come addetto, ma è solo socio della pro loco.
Quindi diventa difficile poter capire se la direttiva è
applicabile o meno e il problema grosso rimane anche quello delle
sanzioni, perché le sanzioni vanno da 3 milioni a 60 milioni e chi
conosce le pro loco sa che il loro budget annuale si aggira sui
20-25 milioni, per cui una sanzione di 60 milioni vorrebbe dire
chiudere la pro loco e creare dei debiti per gli anni futuri. Per
questo si è creato un grosso allarme all'interno delle pro loco,
che svolgono l'attività gratuitamente con il contributo del
volontariato, a differenza delle piccole o medie industrie
alimentari, o dei ristoratori, che lo fanno come attività che
comporta un'entrata economica e quindi con fine di lucro.
Quindi invito l'Assessore a verificare la possibilità di trovare
meccanismi che tutelino maggiormente le pro loco, proprio perché
non si riesce a capire quanto sia applicabile questa direttiva
sulle stesse pro loco in quanto non svolgono attività di impresa e
di conseguenza sarebbe più opportuno dare certezza a queste
associazioni, per evitare che si creino degli allarmismi forti, che
possono indurre le pro loco a rinunciare ad organizzare alcune
manifestazioni proprio per il timore di non poter ottemperare a
tutti i requisiti richiesti dalla normativa.
Mentre svolgere una sagra enogastronomica in qualsiasi paese, in
qualsiasi comune, nella piazza principale, non comporta problemi di
sistemazione in base a quanto richiesto dalla normativa, è cosa
diversa se la sagra si fa in mezzo ad una pineta, e vorrei vedere
come si fa a portare in mezzo ad una pineta il freezer e tutta
l'attrezzatura richiesta dalla normativa.
L'Assessore ha già fatto degli incontri, lo invito a continuare
in questa direzione perché sarebbe opportuno fare qualcosa.
L'Assessore ha anche detto che il provvedimento richiesto dalla
legge comunitaria, approvato in Parlamento, non verrà fatto entro
60 giorni, ma entro l'estate; mi auguro che questo non comporti
delle problematiche. Lo invitiamo a far presto, anche perché
sappiamo che la Regione Lazio nei primi giorni di questo mese ha
già inviato a tutte le associazioni interessate, quindi le
associazioni che riguardano la Federalberghi, la Federcarne,
l'associazione Confartigianato, commercianti, industriali,
albergatori, la richiesta di un contributo di idee in merito
all'individuazione dei criteri per semplificare l'attuazione del
sistema HACCP.
Questo è un foglio, che mi è pervenuto, nel quale la Regione
Lazio porta a conoscenza di tutte le associazioni che ho menzionato
prima, alcuni criteri individuati che riguardano la situazione
delle attività rappresentate, alcune linee generali di intervento e
il problema del numero degli addetti. Ad esempio, una cosa
interessante che si dice qui è che si ritiene debba farsi
riferimento al numero di addetti impiegati per turno di lavoro nel
singolo impianto interessato alla predisposizione del protocollo di
autocontrollo, e non al totale dei dipendenti dell'impresa.
Quindi, visto che alcune regioni si stanno muovendo, visto che
c'è stato un coordinamento degli assessorati alla sanità di tutte
le regioni, invito l'Assessore a prendere spunto da alcune
iniziative, oppure a concordarle con gli altri assessori italiani,
proprio per cercare di tutelare al massimo le industrie alimentari
valdostane o chi rientra in questa categoria, fra l'altro un po'
"fumosa", come diceva l'Assessore, perché non si riesce a capire
bene - visto anche le nostre dimensioni - chi vi possa
rientrare.
Però sta di fatto che dobbiamo cercare di fornire un nostro
contributo, in modo da evitare che vi possano essere delle
ripercussioni negative, dal punto di vista delle sanzioni, sugli
albergatori, sui ristoratori, sulle pro loco, su quelle industrie
alimentari, proprio per mancanza di legislazione da parte nostra.
Penso che questo sia un obiettivo importante, anche perché gli
aspetti enogastronomici sono comunque una parte del turismo, e
visto l'enorme successo di tutte le manifestazioni che vengono
fatte in Valle d'Aosta penso che ci sia anche un ritorno economico
e di immagine per la nostra regione. Quindi è giusto fare in modo
di tutelare tutti al massimo, per evitare che ci siano dei problemi
sanzionatori nei confronti di queste ditte e associazioni
valdostane.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK