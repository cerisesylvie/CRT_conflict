Consiglio Regionale della Valle d'Aosta - Oggetto del Consiglio n. 461 del 25 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 461 del 25 marzo 2021 - Resoconto
OGGETTO N. 461/XVI - Interpellanza: "Intendimenti in merito
alla programmazione di interventi di riqualificazione degli alloggi
di edilizia residenziale pubblica".
Bertin (Presidente)
- Rimandiamo pertanto a più tardi,
fatta questa precisazione puntuale, una comunicazione più generale
e approfondita. Passiamo alla successiva interrogazione, i punti n.
46 e n. 47 dell'ordine del giorno sono già stati affrontati questa
mattina, pertanto passiamo al punto n. 48. Per l'illustrazione, la
parola al consigliere Baccega.
Baccega (PA) -
Certamente è un'interpellanza a firma
unica, ma è in rappresentanza di tutto il gruppo secondo come
prevede il Regolamento. L'attenzione che abbiamo prestato in questi
mesi rispetto all'azienda regionale per l'edilizia residenziale
pubblica sembra che abbia in qualche modo alimentato una
movimentazione generale piuttosto interessante. La corposa
documentazione in nostro possesso pervenutaci attraverso la
richiesta di documenti attraverso un 116 ci ha permesso di avere un
quadro più preciso delle iniziative e la successiva attività delle
strutture competenti ha delineato un quadro di interventi che nelle
proposizioni e negli indirizzi dobbiamo dire che sono anche di
buona prospettiva. In realtà va detto comunque che molti di quegli
indirizzi sono ormai datati e che alcuni di questi si ripetono dal
2017 pur contenendo degli interessanti elementi di novità.
Ora, l'approvazione degli indirizzi del piano triennale rispetto
alla delibera della Giunta del 24 dicembre 2020, la n. 1386, dove
si esplicitano nel resoconto dell'attività svolta dall'ARER e si
parla di raggiungimento degli obiettivi 2020 giustificando il
mancato raggiungimento dei punti d), f), j), k), l), ovvero ben 5
interventi sui 7 previsti nella delibera degli indirizzi impartiti,
quella del novembre 2019, diciamo che è un po' pochino e direi poi
che non è un gran risultato di efficienza e di efficacia. Sempre
tornando alla delibera n. 1386 del 24 dicembre del 2020, al punto
h) si parla di istituzione di una società di scopo
in house
providing
finalizzata all'individuazione delle modalità di
gestione delle manutenzioni ordinarie. Questo ci ha fatto
sobbalzare devo dire, ma che senso ha? Ma che senso ha una società
di scopo per la gestione della manutenzione ordinaria? Su questo
non è previsto nell'interpellanza ma gradirei una risposta perché è
importante. Non so se si vuole mettere in discussione l'accordo di
programma, che è un po' la madre di tutte le delibere che si sono
succedute, sia quella dell'ARER, quella del Comune di Aosta e
quella dell'Amministrazione regionale, che aveva individuato
nell'ARER il soggetto giuridico cui affidare la gestione
dell'intero patrimonio dell'ERP dell'intera Regione e vi assicuro
che fu una battaglia piuttosto importante che facemmo proprio per
avere un gestore unico e un referente unico, un unico ente pubblico
economico e strumentale della Regione che gestisce l'intero
patrimonio ERP, liberando anche i Comuni da una serie di incombenze
per cui a fatica riuscivano ad andare avanti.
Quell'accordo di programma del 2015 tra la Regione, l'ARER e il
Comune di Aosta affidava all'ARER tutto il patrimonio di edilizia
residenziale pubblica, con l'obiettivo intanto di ottimizzare le
risorse, perché certamente c'erano le competenze, c'erano le
competenze assegnate da statuto e poi c'era una storia, una storia
che era partita dall'ex Istituto Autonomo Case Popolari (IACP),
quindi dava sicuramente maggiore slancio, efficienza, economicità e
soprattutto per avere comportamenti univoci nella gestione dei
bandi per le case popolari laddove in molti Comuni erano difformi
gli uni dagli altri. Questa idea in qualche modo ce la dovete
spiegare, questa società in house providing, perché è un po'
tornare indietro rispetto a certi obiettivi.
Direi invece che è importante salutare con piacere un nuovo
percorso che è intrapreso dal Comune di Aosta, che poi è stato
ratificato dall'ARER e anche dalla Regione con la stessa delibera,
riguarda il programma innovativo nazionale per la qualità
dell'abitare. Io nell'interpellanza ho scritto: "Bando periferia"
ma mi sono sbagliato, è "Qualità dell'abitare". In accordo con il
collegio di vigilanza che ha individuato nel Quartiere Cogne e con
la qualificata consulenza tecnico-scientifica del Politecnico di
Torino direi un investimento importante di oltre 20 milioni di euro
che vengono messi a disposizione da una serie di finanziamenti
anche datati, che vanno a recepire, secondo il piano, tutta una
serie di finanziamenti che già erano stati assegnati alla Regione,
quindi, di conseguenza, all'ARER, che sono rimasti non spesi.
Diciamo quindi che gli interventi del programma "Qualità
dell'abitare" vanno anche nella direzione di una valutazione
nell'ambito del
welfare
che auspichiamo vivamente possa a
questo punto essere finanziato e possa essere portato a buon fine
perché la scadenza era il 10 marzo.
Un quadrilatero quindi che prevede gli interventi lasciando
fuori con rammarico le villette del Quartiere Cogne, le nuove Stura
che in qualche modo risponde alle intenzioni delle richieste degli
inquilini delle Fresia Basse. Ecco che allora ci chiediamo
nell'interpellanza, oltre al quesito che è fuori interpellanza ma è
fondamentale sulla società di scopo, se è intenzione attraverso
l'ARER promuovere una serie di azioni ricognitive degli alloggi per
effettuare una fotografia della situazione degli alloggi da
ristrutturare, conseguentemente se è intenzione sollecitare un
programma di interventi in questi alloggi insalubri per lo più e se
rientrano in "Qualità dell'abitare" alcuni interventi strutturali e
corposi che si intendono effettuare. Questo l'abbiamo già visto
nella delibera che è stata approvata venerdì scorso e di cui,
quando abbiamo scritto l'interpellanza, non eravamo ancora a
conoscenza.
Presidente -
Per la risposta, la parola all'assessore
Barmasse.
Barmasse (UV) -
Quanto alla prima domanda: "se è
intenzione promuovere attraverso l'ARER un'azione ricognitiva negli
alloggi per effettuare la reale fotografia degli alloggi da
ristrutturare", con propria deliberazione n. 9 del 29 gennaio 2015
il Comune di Aosta, che allora era il proprietario, aveva
predisposto un piano di spostamento degli assegnatari titolari di
alloggio negli stabili denominati Fresia Basse e Gazzera in quanto
detti immobili sarebbero stati nel breve periodo oggetto di
interventi di ristrutturazione completa, cosiddetto "quinto lotto".
Detta mobilità era stata intesa come volontaria con assegnazione
degli alloggi di nuova realizzazione nell'ambito di un intervento
denominato quarto lotto. Con successiva determinazione n. 56 del 7
febbraio 2017 il Comune di Aosta assegnava 27 alloggi per il
trasferimento in mobilità volontaria dei nuclei assegnatari di
alloggi negli stabili denominati Fresia Basse e Gazzera, quindi
tutti i nuclei ancora residenti con contratto antecedente al 2017
hanno rifiutato la mobilità volontaria allora proposta. A far data
dal 1° gennaio 2018 l'ARER è subentrata nella gestione del
patrimonio ERP del Comune di Aosta tra cui rientrano anche i
fabbricati denominati Fresia Basse e Gazzera e ha predisposto lo
sgombero completo per le Gazzera, mentre per le Fresia Basse ha
richiesto un sopralluogo ai competenti uffici di igiene e sanità
pubblica dell'USL della Valle d'Aosta per una valutazione dello
stato di salubrità degli alloggi stante le segnalazioni pervenute
dagli inquilini. Il verbale del medico competente concludeva che
tutti gli alloggi occupati erano idonei a essere abitati. Gli
strumenti programmatori vigenti prevedono la completa
ristrutturazione dei quattro fabbricati secondo un cronoprogramma
compatibile con i relativi finanziamenti.
"Se rientrano nel bando periferia alcuni interventi strutturali
e corposi che si intendono effettuare", nell'ambito del bando
periferia non è previsto alcun intervento di riqualificazione
all'interno del Quartiere Cogne. Un importante intervento sarà
realizzato nei prossimi anni previa ammissione ai necessari
finanziamenti nazionali nell'ambito del programma nazionale per la
qualità dell'abitare di cui al decreto interministeriale n. 395 del
16 settembre 2020 del Ministero delle infrastrutture e dei
trasporti di concerto con il Ministero dell'economia e delle
finanze e il Ministero per i beni, le attività culturali e per il
turismo. L'Amministrazione regionale, il Comune di Aosta e l'ARER
hanno presentato la candidatura della città di Aosta per
l'ottenimento dei fondi in questione da destinarsi a un importante
intervento sul Quartiere Cogne. La proposta progettuale è
finalizzata alla riqualificazione delle parti maggiormente
degradate del quartiere rappresentato dal quadrilatero così
definito: lato nord via Capitano Chamonin, lato est via G Elter,
lato sud via Liconi, lato ovest via Vuillerminaz. L'importo
complessivo del progetto è pari a euro 29.425.480, di cui euro
14.957.988 a valere sul programma innovativo nazionale per la
qualità dell'abitare. La restante somma di euro 14.467.492 è
finanziata dal Comune di Aosta e dall'ARER.
Il progetto complessivo di riqualificazione è stato diviso in 8
comparti funzionali autonomi sulla base delle aree e delle
tipologie di intervento: spazi pubblici, asse pedonale via
Colonnello Alessi ed ex lavatoio, giardini, via Vuillerminaz, area
Mercatale e area ex Grattacieli, riqualificazione edifici storici,
complesso Stura Filippini, complesso Giacchetti lotto quinto,
edifici Gazzera, edifici Fresia, autorimessa interrata via
Liconi.
Parallelamente agli interventi di riqualificazione, il progetto
ha perseguito la collaborazione con le associazioni del terzo
settore per attuare un modello di abitare sociale finalizzato:
- lungo l'asse ciclopedonale di via Colonnello Alessi a
incentivare la presenza di attività, negozi e servizi tramite la
riqualificazione dei piani terra dei fabbricati sulla parte
meridionale di Piazza Soldats de La Neige per circa 1.200 metri
quadrati, la rigenerazione del fabbricato ex Lavatoio a luogo
polivalente per inclusione e animazione territoriale, l'esistente
Centro per l'impiego di Aosta con funzione di servizio
pubblico;
- all'attivazione di politiche del lavoro per condomini morosi,
fragili o simili ai fini della gestione e manutenzione degli
immobili e delle aree aperte del verde pertinenziale e pubblico per
i quali saranno attivati dei tirocini di formazione e di inclusione
sociale. I piani terreni delle palazzine Fresia e Gazzera
accoglieranno residenze per persone con disabilità e persone a
ridotta mobilità anche con destinazione a residenza per la terza
età;
- a modalità di gestione della residenza e maggiore
accessibilità tramite politiche del lavoro come sviluppo dei
progetti "Anziani Attivi Aosta", Io vado" e "Una casa per me", che
propongono accompagnamento sociale alla popolazione anziana con
disabilità o con problematiche psichiatriche:
- alla facilitazione di processi tra soggetto promotore, cioè il
Comune, attuatore ARER e residenti nella dimensione
socio-relazionale, sviluppo e rafforzamento della comunità mediante
servizi di prossimità di portiere sociale, reti e collaborazione a
diversi livelli: familiare, vicinato, quartiere, associazioni
territoriali, la finalità sottesa è una migliore vivibilità,
convivenza tra inquilini e integrazione nel tessuto sociale
ottenendo maggiore vicinanza e condizioni di sicurezza degli spazi
comuni.
Il termine per la presentazione delle candidature era previsto
per il 16 marzo, a norma del decreto interministeriale n. 395/2020.
Entro 90 giorni da tale scadenza, sarà stilato l'elenco delle
proposte ammesse a finanziamento.
Sulla società di scopo di cui lei parlava e che non era oggetto
dell'interpellanza io in questo momento non le so dire molto,
consigliere Baccega, in quanto non ero informato e quindi prenderò
le dovute informazioni e potrò quindi risponderle in seguito.
Presidente -
La parola al consigliere Baccega.
Baccega (PA) -
Grazie, Assessore, lei mi ha ribadito le
cose che nella presentazione dell'interpellanza io avevo
sintetizzato perché ovviamente ci sarebbe tanto da dire, gli
interventi di cui abbiamo parlato sono interventi di
riqualificazione urbanistica di un quartiere, e va benissimo, ma
sono anche interventi sugli edifici, sono interventi esterni,
quindi cappotti, serramenti, tetti, sottotetti e quant'altro.
Io le chiedo di valutare con attenzione e far valutare anche a
chi le scrive quelle risposte che devono essere previsti anche
degli interventi significativi all'interno degli alloggi, non solo
degli edifici, si parla di rifacimento di bagni, adeguamenti alla
disabilità, semplicemente anche solo delle piastrellature, ieri ha
portato degli esempi anche il collega Manfrin in questo senso. Si
parla di rifacimento di pavimenti, di cambio di serramenti interni,
questa è la ricognizione che si chiede di fare in un panorama di
oltre mille alloggi all'interno del Quartiere Cogne, perché nel
tempo il Comune di Aosta aveva fatto interventi
spot
di
questo tipo riassumendo in piccoli lotti tutta una serie di
percorsi, vedo che il collega Marzi ride perché lui è stato anche
protagonista di questi passaggi, anche solo rifacendo i 29 alloggi,
i 36 alloggi, si consente di dare delle risposte importanti e di
tenere riqualificato il panorama.
Che lei non sappia nulla della questione della società di scopo
è scritto nella delibera, sono rimasto basito quando ho letto
questa cosa, ma come? Allora facciamo un'APS di nuovo? È vero, la
PS aveva una squadra di manutenzione efficiente ed efficace che
andava sul territorio e interveniva in modo significativo ma vuol
dire tornare indietro. Che senso ha aver dato tutto il patrimonio
all'ARER? Perché quello era l'obiettivo: avere un unico referente
che potesse intervenire, ma abbiamo creato un'altra struttura
burocratica? Cosa facciamo? Diciamo a strutture molto più
importanti di unirsi in un'unica società facendo dei disastri
incolmabili - parlo della SIV - e qui scorporiamo dall'ARER e
creiamo una società di scopo per fare le manutenzioni ordinarie? Ce
lo dovete spiegare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK