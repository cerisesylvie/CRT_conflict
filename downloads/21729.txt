Consiglio Regionale della Valle d'Aosta - Oggetto del Consiglio n. 1454 del 21 settembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1454 del 21 settembre 2005 - Resoconto
OGGETTO N. 1454/XII - Tempi dei lavori di ricostruzione del
canale irriguo "Ru Cerves" in Comune di Cogne. (Interrogazione)
Interrogazione
Richiamato il contenuto dell'interrogazione prot. n. 304/04
del 17/11/2004, discussa in occasione dell'adunanza consiliare del
14/12/2004, avente per oggetto "Lavori di costruzione del canale
irriguo "Ru Cerves" in Comune di Cogne";
Ritenuto opportuno ritornare sulla questione, particolarmente
in riferimento all'andamento dei lavori ed in ordine al ripristino
della pista di cantiere;
i sottoscritti Consiglieri regionali
Interrogano
l'Assessore competente per sapere:
1) a che punto sono i lavori di ricostruzione del canale
irriguo "Ru Cerves", a monte della frazione Gimillian, nel Comune
di Cogne, e quando saranno ultimati;
2) se è a conoscenza che la cosiddetta pista di cantiere è
stata utilizzata, nel recente periodo estivo, ad altri scopi e, in
caso affermativo, perché non si è intervenuti ad impedire usi
impropri del manufatto;
3) quando verrà ripristinato lo stato dei luoghi con
l'eliminazione della pista di cantiere.
F.to: Curtaz - Riccarand
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - Premesso che il Consorzio di miglioramento
fondiario è il soggetto attuatore dei lavori di ricostruzione del
canale irriguo "Ru Cerves" a monte della frazione Gimillian nel
Comune di Cogne, possiamo dire che l'ultimo contatto avuto con il
suddetto consorzio, "Pré de Saint-Ours", beneficiario di un
contributo per la realizzazione dell'opera in oggetto, risale al 14
febbraio 2005, data in cui è stata trasmessa la modulistica
relativa al contratto di appalto. Il consorzio non ha al momento
ancora inoltrato alcuna richiesta per la liquidazione di contributo
relativo al primo stato di avanzamento lavori ed è in
corrispondenza a questa richiesta che gli uffici predispongono dei
sopralluoghi per verificare la realizzazione delle opere
consistenti nel primo stato di avanzamento. I tecnici istruttori
della pratica non hanno pertanto avuto l'opportunità di verificare
lo stato dei luoghi tramite sopralluogo, né sono a conoscenza di
alcun fatto riguardante il cantiere o eventuale utilizzo non
corretto dello stesso.
In merito alla seconda richiesta, non essendoci stata tale
verifica per uno stato di avanzamento, non è stato neanche
controllato da parte nostra se vi sono degli utilizzi diversi,
perché questo è di competenza del consorzio.
Sul terzo punto, gli unici dati in possesso dell'Assessorato
sono quelli indicati nel contratto di appalto fra il consorzio e
l'impresa, dove viene indicato il tempo utile per il completamento
dell'opera pari a giorni 285 a partire dal giorno della consegna
dei lavori, avvenuta in data 5 novembre 2004. Naturalmente il
periodo di sospensione dei lavori dovrà essere detratto ai sensi di
legge dal tempo utile per l'ultimazione dei lavori, per cui risulta
difficile stabilirne con esattezza la data.
Si dà atto che dalle ore 10,25 presiede il Vicepresidente
Nicco.
Presidente - La parola al Consigliere Curtaz.
Curtaz (Arc-VA) - Non siamo soddisfatti della risposta
dell'Assessore, che ha dato una risposta di carattere burocratico,
quando le nostre richieste erano più di carattere politico.
L'Assessore avrebbe fatto meglio ad informarsi, anche a seguito del
deposito della nostra iniziativa, di quanto sta avvenendo in
riferimento a questo cantiere, informarsi attraverso i responsabili
del consorzio, il Comune di Cogne, il Corpo forestale, perché non
condividiamo affatto quanto ha riferito l'Assessore in merito
all'assenza di vigilanza e ai lavori e all'utilizzo di questa
strada; fra l'altro, è una strada che passa in una zona molto
sensibile, anche dal punto di vista ambientale. La pista è stata
fatta adottando delle cautele particolari, però, se poi capita,
come è capitato durante l'estate, che la pista, invece di avere una
funzione esclusiva di utilizzo per il trasporto in cantiere,
finisce per essere utilizzata da chi ne ha voglia, si capisce che
tutte le cautele che vengono adottate vengono poi vanificate.
A mio giudizio la cosa che non è andata bene è che non vi è
stato nessun controllo, per esempio da parte del Corpo forestale,
il quale, avrebbe dovuto fare delle verifiche, anche perché sono
cose che avvengono davanti a tutti. Ritengo che vi sia stata
un'omissione particolarmente fastidiosa rispetto a questa vicenda.
Mi aspettavo poi che quanto meno l'Assessore ribadisse che vi è un
impegno, peraltro stabilito dalla VIA, ad eliminare questa pista
quando i lavori saranno ultimati, forse è implicito nella
dichiarazione dell'Assessore. Questo lo dico perché già in
riferimento a questi lavori - forse l'Assessore non lo sa perché
non ricopriva ancora il suo incarico - vi furono a suo tempo delle
iniziative piuttosto critiche nei confronti dell'opera in generale
da parte della popolazione, vi furono delle petizioni e so che,
proprio in riferimento ai fatti che le sto rappresentando, vi è un
comitato della frazione che si sta attivando perché ritengono che
lì le cose non stiano andando come era stato previsto. Già non si
era d'accordo che si facesse questa opera così come si sta facendo
e vi è il timore che poi la pista di cantiere finisca per diventare
semidefinitiva o definitiva e quindi che si apra la strada ad ogni
veicolo. Chiedo all'Assessore, nel ribadire che ci aspettavamo
qualcosa di più da parte sua, di fare una verifica sull'andamento
del cantiere, in modo che non vi siano sorprese e che alla fine dei
lavori la pista venga eliminata, perché, se avrà l'occasione di
fare una passeggiata in quel vallone, che è uno dei più belli della
nostra regione, converrà con noi che si tratta di una zona
particolarmente interessante da tutelare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK