Consiglio Regionale della Valle d'Aosta - Oggetto del Consiglio n. 3804 del 10 maggio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3804 del 10 maggio 1988 - Resoconto
OGGETTO N. 3804/VIII - PROPOSTA DI LEGGE CONCERNENTE:
"VARIAZIONE DEL CANONE DI AFFITTO DI CUI ALL'ARTICOLO 49 DELLA
LEGGE REGIONALE 6 MARZO 1987, N. 15, IN CASO DI RILEVANTI RIDUZIONI
DEL REDDITO FAMILIARE".
PRESIDENTE
: Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Questa proposta di legge è stata
presentata dopo una serie di incontri con gli abitanti delle case
dell'I.A.C.P. del comune di Aosta e di altri comuni della Regione,
i quali hanno sollevato con forza il problema dei canoni di
affitto, specie in occasione dell'abbandono della famiglia
d'origine da parte di qualche suo membro.
L'articolo 49 della legge 6 marzo 1987, n. 15, prevede che il
reddito del nucleo familiare sia inserito in una certa fascia di
redditi. Ma quando, ad esempio, qualche membro della famiglia si
sposa ed abbandona il nucleo familiare, non concorre più alla
formazione del reddito della famiglia d'origine, che però è
costretta a pagare ugualmente l'affitto della fascia di
appartenenza per oltre due anni.
Noi abbiamo presentato questa proposta di legge affinché a soli
60 giorni dalla modificazione del nucleo familiare, l'affitto possa
essere automaticamente aumentato o ridotto.
È da tenere in considerazione anche la questione del servizio
militare. Se un figlio è chiamato ad effettuarlo in Marina, ad
esempio, come è capitato al sottoscritto, la famiglia è costretta,
per tutta la durata del servizio di leva, a pagare l'affitto
calcolato sulla base della fascia di reddito alla quale essa
appartiene, anche se nel frattempo il reddito è diminuito di
molto.
Io non ho avuto la possibilità di esaminarla con attenzione, ma
leggendola insieme al Consigliere De Grandis ho notato che la
proposta di legge non fa alcun accenno alla questione del servizio
militare.
Voglio solo ricordare che venerdì scorso si è svolta una animata
discussione, qui in Consiglio, sul problema della droga. Nelle
caserme, oggi, circola una grande quantità di droga. Perché?
Probabilmente perché questi ragazzi sono un po' abbandonati a se
stessi. I giovani hanno bisogno di mezzi e, per poter acquistare la
droga, giungono fino a rubare e ad ammazzare. Se, invece, la
famiglia dispone di un certo reddito può andare incontro alle
esigenze dei giovani. Per questo motivo anche il servizio militare
dovrebbe essere tenuto presente nel calcolo dei canoni di
affitto.
A titolo di esempio, ricordo che negli anni '50, quando io ho
fatto il servizio militare della durata di due anni, mio padre mi
ha inviato solo mille lire. Perché? Innanzitutto perché non aveva
altro e poi perché allora non c'erano neanche tutti i vizi ed i
bisogni di oggi; è certo comunque che, se mio padre avesse potuto
darmi qualcosa di più, l'avrebbe fatto.
Le esigenze di oggi, invece, sono molto diverse da quelle di
allora ed è per questo che dobbiamo tenere in considerazione anche
il problema del servizio militare e invito il Presidente della
Giunta, che forse ha provveduto a stilare quell'emendamento, a
riflettere un attimo e ad approvare la legge nella sua stesura
originale.
PRESIDENTE
: Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
J'avais déjà donné une explication à M.
Bajocco: la question du service militaire est avant tout une
période pouvant aller de 12 mois à un maximum de 18 mois; c'est une
période limitée après laquelle le jeune homme rentre à la maison.
Ce n'est pas comme dans les cas de mort ou de mariage, situations
définitives. Pendant cette période peuvent même survenir des cas où
le militaire rentrera chez lui avant le délai prévu.
C'est uniquement pour ces raisons qu'il est impossible de gérer
le service militaire à l'intérieur de ces règles qui doivent être
fixées.
PRESIDENTE
: Passiamo all'esame dell'articolato.
Do lettura dell'articolo 1.
Articolo 1
1. L'art. 49 della legge 6 marzo 1987, n. 15, è integrato dal
seguente 3° comma:
"3. Qualora il reddito mensile del nucleo familiare, a
seguito di modificazioni del numero dei componenti o della
condizione professionale degli stessi, subisca una riduzione, tale
da provocare una variazione nella collocazione dell'assegnatario
nelle fasce di reddito, l'assegnatario potrà richiedere, previa
presentazione di idonea documentazione, la variazione del canone di
affitto, da effettuarsi entro 60 giorni dalla data della
richiesta".
PRESIDENTE
: Do lettura di un emendamento sostitutivo
dell'articolo 1, proposto dal Presidente della Giunta
regionale.
EMENDAMENTO
Art. 1
L'articolo 1 è sostituito dal seguente:
"1. L'articolo 49 della legge 6 marzo 1987, n. 15, è
integrato dal seguente 3° comma:
"3. Variazioni in diminuzione del canone applicato possono
essere altresì riconosciute dall'Ente gestore, qualora, su istanza
dell'assegnatario, si accerti, nelle forme di legge, l'effettiva
uscita dal nucleo familiare di uno o più componenti il cui reddito
concorreva alla determinazione del canone.
La conseguente variazione, determinata sottraendo dal totale
del reddito considerato, i redditi di coloro che sono usciti dal
nucleo, decorre dal 1° luglio se la domanda è presentata nel primo
semestre dell'anno e dal 1° gennaio dell'anno successivo se la
domanda viene presentata nel secondo semestre.
Nel caso di morte dell'assegnatario o di un componente il
nucleo familiare, uscita dal nucleo familiare per matrimonio di uno
o più componenti, l'Ente gestore provvede, su richiesta degli
interessati, al riconoscimento della diminuzione di reddito
complessivo del nucleo familiare per un importo pari a quello prima
considerato ai fini della determinazione del canone applicato.
L'eventuale variazione decorrerà dal mese successivo a quello della
richiesta"".
PRESIDENTE
: Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE
: Do lettura dell'articolo 2.
Articolo 2
1. La presente legge è dichiarata urgente ai sensi del terzo
comma dell'articolo 31 dello Statuto Speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
PRESIDENTE
: Se nessuno chiede la parola, pongo in
votazione l'articolo 2 testé letto.
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE
: Il Consiglio è chiamato ora a pronunciarsi
per votazione segreta sul complesso della legge.
VOTAZIONE A SCRUTINIO SEGRETO
ESITO DELLA VOTAZIONE
Presenti: 22
Votanti: 22
Favorevoli: 18
Contrari: 4
Il Consiglio approva
PRESIDENTE
: Si passa ora alla trattazione dei disegni di
legge iscritti in via d'urgenza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK