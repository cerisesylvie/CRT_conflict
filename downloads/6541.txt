Consiglio Regionale della Valle d'Aosta - Oggetto del Consiglio n. 1024 del 14 gennaio 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1024 del 14 gennaio 1985 - Resoconto
OGGETTO N. 1024/VIII - INTENDIMENTI DELLA REGIONE CIRCA LA
DESTINAZIONE DEGLI IMMOBILI DELL'EX FERA DI SAINT-VINCENT.
(Interrogazione).
PRESIDENTE
: Do lettura dell'interrogazione presentata dai
Consiglieri Torrione, Pascale e Breuvé:
INTERROGAZIONE
E' corsa voce che l'Amministrazione regionale sia intenzionata a
ricomprare dal Comune di Saint-Vincent l'immobile dello
stabilimento industriale dell'ex Fera, la fabbrica che può essere
assunta come esempio emblematico dell'insuccesso di una certa
politica di industrializzazione della nostra Regione.
E' difficile, se non impossibile, ricostruire tutte le vicende
legate alla storia di tale insediamento industriale, anche se era
legittimo pensare che una definitiva soluzione sarebbe stata
individuata al momento dell'acquisizione della proprietà dell'area
e dei relativi stabili da parte del Comune di Saint-Vincent.
Così non è stato anzi le varie ipotesi di utilizzazione sono
cadute nel nulla accentuando in tal modo l'ulteriore degrado
dell'intero complesso il cui impatto visivo rappresenta ormai un
vero e proprio monumento all'inefficienza della Pubblica
Amministrazione.
Tutto ciò premesso i sottoscritti Consiglieri regionali del
Gruppo socialista Gianni Torrione, Liborio Pascale e Lilliana
Breuvé
INTERROGANO
l'Assessore regionale competente per conoscere:
1)
se è intendimento dell'Amministrazione regionale di
acquistare dal Comune di Saint-Vincent l'area e gli immobili
dell'ex Fera ed in caso affermativo a quale uso verrebbero
destinati;
2)
se non corrisponde a verità l'ipotesi di cui al
punto 1), quali sono comunque gli intendimenti della Regione in
merito a tale problema prima cioè che lo stato di abbandono e di
degrado sia tale da sconsigliare qualsiasi possibilità di
riutilizzazione dell'intero complesso.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Mi pare che lo scopo
dell'interrogazione sia quello di sapere se l'Amministrazione
regionale ha intenzione di acquistare gli immobili ex Fera.
Devo dire che è intenzione della Regione di acquistare l'area e
l'immobile ex Fera ed in questo senso abbiamo già preso contatti
con il Comune di Saint-Vincent per definire il passaggio di
proprietà.
Circa la destinazione di questa area e di questi fabbricati, è
intenzione della Regione di destinarli ad ospitare attività
artigianali e di piccole e medie industrie.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Questa Fera non finisce mai di
stupire. Non ho capito la ragione di questo tipo di operazione da
parte della Regione: riacquistare dal Comune la Fera per destinarla
ad attività artigianali, quando il Comune di Saint-Vincent, un paio
di anni fa, aveva pubblicato un bando per conseguire lo stesso
identico obiettivo, e cioè inserire all'interno della Fera attività
di tipo artigianale. Non capisco perché questa operazione - che tra
l'altro è fallita perché gli artigiani non hanno dimostrato grosso
entusiasmo per spostare i loro laboratori artigianali da dove sono
collocati attualmente all'interno dell'ex Fera - debba riuscire nel
momento in cui la proprietà sarà regionale, a meno che la Regione
non abbia altre provvidenze a favore degli artigiani di
Saint-Vincent.
Credevo che l'acquisto fosse motivato da un'altra destinazione
dell'area, perché allora avrebbe avuto un significato, stando così
le cose non riesco a comprendere i motivi - e prego l'Assessore poi
di spiegarmeli brevissimamente se non in via ufficiale in via
ufficiosa - per cui questa operazione debba riuscire dal momento in
cui lo stabile è della Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK