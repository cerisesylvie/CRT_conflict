Consiglio Regionale della Valle d'Aosta - Oggetto del Consiglio n. 1213 del 6 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1213 del 6 maggio 2015 - Resoconto
OGGETTO N. 1213/XIV - Interpellanza: "Situazione della nuova
proposta di adeguamento del piano regionale di gestione dei
rifiuti".
Presidente
- Per l'illustrazione ha chiesto la parola il
Consigliere Cognetta; ne ha facoltà.
Cognetta (M5S) -
Sì, grazie Presidente. Lascerò poi parte
del mio tempo agli altri colleghi che vogliono intervenire, i
firmatari di questa interpellanza.
Con questa interpellanza vogliamo fare un pochino il punto della
situazione rispetto alla questione dei rifiuti. Praticamente con
questi quattro punti vogliamo un momentino capire innanzitutto qual
è la situazione rispetto agli incarichi dati ai professionisti per
il piano che dovrebbero già averci dato o comunque essere ormai in
dirittura d'arrivo, anche perché ci sono dei piani alternativi che
ci sono giunti e che sono costati effettivamente molto meno di
quanto ha speso l'Amministrazione, ma che risolvono attualmente lo
stesso il problema dei rifiuti in Valle (magari poi le faccio
vedere una copia, Assessore, così si renderà conto) e che tra
l'altro guardano più da vicino ciò che è stato deciso da questo
Consiglio con una delibera congiunta, e quindi vanno maggiormente
in direzione di ciò che è stato deciso da questo Consiglio rispetto
ai rifiuti.
Altro punto molto importante è il fatto che si vorrebbe
organizzare un sopralluogo alla discarica, perché dalle notizie di
oggi abbiamo appreso che probabilmente quei fusti che erano stati
visti all'interno della discarica per cui c'era stata questa
denuncia, non hanno problemi, però noi, per capire quello che sta
succedendo in merito a ciò che si sta facendo, sia per quello che
riguarda la famosa "rimessa a posto" dei lati, sia per quello che
ci finisce dentro, magari un giro lo faremmo volentieri.
Un'altra cosa molto importante è, diciamo così, se il piano che
si prevede sia ormai stato fatto sia fatto in maniera tale da poter
poi prevedere i futuri adeguamenti e le future esigenze che ci
saranno, quindi che sia un piano elastico, non uno fisso che poi ci
dia quei problemi che abbiamo trovato fino a oggi per cui una
Comunità montana ha scelto una cosa, una un'altra cosa, e noi siamo
bloccati e dobbiamo aspettare la fine degli appalti.
L'ultimo punto che è stato chiesto è se lei ha dato
un'indicazione molto precisa rispetto a questo che le ho detto,
perché? Perché chiaramente è lei che gestisce questa cosa, è lei
che dovrebbe dare l'indicazione, sia rispetto al fatto che debba
essere rispettata la famosa "delibera" del Consiglio, sia appunto
che questo piano possa essere il più elastico possibile.
Grazie.
Si dà atto che dalle ore 18,46 riassume la presidenza il
Presidente Marco Viérin.
Viérin M. (Presidente) -
Per la risposta, la parola al
collega Roscio. Prego.
Roscio (ALPE) -
Grazie Presidente. Il collega Cognetta
aveva già anticipato che ci saremmo suddivisi i tempi. Sì, solo a
integrazione di quanto è già stato detto bene nell'illustrazione
dal collega Cognetta.
Vorrei solo fare un piccolo passo indietro. Nella nostra
interpellanza richiamiamo come punto primo i nuovi indirizzi che
questo Consiglio ha deliberato a luglio dello scorso anno. Ecco,
credo che quegli indirizzi costituiscano degli obiettivi di
eccellenza nella gestione dei rifiuti e, come tali, noi dovremmo
cercare di operare per andare in quella direzione, non dovremmo
cercare di fare il minimo sindacale in questa direzione. L'episodio
cui si è accennato, quello dello smaltimento, anche se abbiamo
appreso (poi l'Assessore verrà a riferirci) che non si tratta di
rifiuti pericolosi, questo dal punto di vista di una gestione di
eccellenza conta poco, conta poco perché alla fine quei materiali,
quei bidoni posti in discarica non danno un segnale positivo alla
popolazione che, alla fine, si aspetta dei segnali concreti
dall'Amministrazione. Quindi trovare quei bidoni, che comunque
anche se non contenevano sostanze pericolose molto probabilmente
non potevano essere messi in una discarica...ma per un motivo
semplice, perché il polietilene brucia troppo bene per poter essere
messo nella discarica, quindi non dovevano stare lì, a nostro
avviso, e il motivo per cui si trovavano lì poi probabilmente
l'Assessore ce lo illustrerà meglio in commissione. Ma, al di là di
questo, questi episodi non dovrebbero verificarsi, perché sono il
sintomo di una gestione che nulla ha a che vedere con
l'eccellenza.
Allora, se noi adesso come Amministrazione abbiamo intrapreso un
percorso, dovremmo dare dei segnali. Questi segnali passano, uno,
attraverso il Piano di gestione, e noi constatiamo che questo piano
di gestione è in ritardo, era già stato prorogato una volta ed ad
oggi non ci è ancora arrivato nulla di concreto...almeno, a noi, in
commissione, non è stato girato nulla su cui poter fare delle
valutazioni; dovrà partire la revisione delle nuove raccolte, che
dovrebbero dare dei segnali...ecco, credo che i cittadini si
aspettino qualcosa di concreto. Quindi bisognerebbe fare in modo
che queste nuove raccolte che partiranno da giugno vengano fatte
partire al meglio e vengano fatti sentire i cittadini come parte di
un problema e non come se il problema non li riguardasse perché
qualcuno lo dovrà risolvere al posto loro. Su questo io ricordo
l'esempio che è stato fatto nel Trentino, dove quando si è deciso
di cambiare rotta su questa strada l'Assessore trentino ha fatto
centinaia di incontri...adesso non voglio spingere lei, Assessore,
a fare altrettanto, però dico che venga data alla popolazione la
percezione che il problema è della collettività, da cui si può
uscire insieme, non il problema di qualcuno in particolare, questo
deve essere veramente spinto fortemente. E poi, una cosa che noi
osserviamo, sono i tempi; abbiamo discusso ampiamente, il problema
è stato sviscerato in tutte le sue forme e maniere, ma veramente
siamo troppo lenti! Dobbiamo cercare di recuperare dei tempi e
andare a marce forzate, prima verso una gestione corretta, ma poi a
dare seguito a quello che abbiamo approvato, che è una gestione più
che corretta, è una gestione di eccellenza. Gradiremmo sentire
anche lei Assessore cosa ne pensa su questo. Grazie.
Presidente -
Grazie collega. La parola all'Assessore
Bianchi.
Bianchi (UV) -
Grazie Presidente.
Sul punto 1) dell'interpellanza:
"se le bozze di Piano
presentate ad oggi dai professionisti incaricati soddisfano appieno
alle richieste previste dal disciplinare di incarico allegato...e
le motivazioni del ritardo della consegna"
, le bozze di
adeguamento del Piano regionale di gestione dei rifiuti e del
rapporto ambientale necessario ai fini del procedimento di
valutazione ambientale strategica sono in corso di elaborazione da
parte degli uffici regionali e dei professionisti incaricati, senza
alcun ritardo, lo ripeto, "senza alcun ritardo". Ricordo infatti
che l'incarico, come hanno già avuto modo di dire i colleghi che mi
hanno preceduto, aveva una scadenza che era il 31 dicembre 2014, ma
abbiamo avuto degli incontri successivi e la scadenza è stata
prorogata al 28 febbraio del 2015. È quindi stato prorogato di 60
giorni, "anche" per gli intensi lavori della III Commissione,
allargata a tutte le forze politiche consiliari (di cui i colleghi
firmatari fanno parte), la quale si è riunita per confrontarsi sul
documento preliminare al Piano (lo ricordo proprio per chi ci
ascolta) il 23 di dicembre, poi ha chiesto nuovi incontri che si
son tenuti l'8 e il 15 di gennaio (questo per fare un po' di
cronistoria), quest'ultimo alla presenza di professionisti
incaricati, che hanno emesso il proprio parere in data 19 gennaio
2015.
Nel frattempo il procedimento di valutazione ambientale
strategica, che è indispensabile per la consegna del documento
della bozza del Piano rifiuti, ha avuto il suo avvio e si è già
conclusa la prima fase, quella di concertazione preliminare con
tutte le strutture competenti, cioè lo
scoping
, grazie al
documento predisposto dagli uffici in collaborazione con i
professionisti incaricati, il cui iter è stato avviato in data 14
gennaio 2015 e si è concluso con l'emissione del parere
dell'Autorità ambientale in data 11 marzo 2015. Proprio a seguito
delle osservazioni effettuate anche dalla competente commissione e
dalle strutture regionali coinvolte nella fase di concertazione
preliminare, si sta completando la redazione della bozza del Piano
di gestione dei rifiuti e l'annesso rapporto ambientale ai fini
della VAS, che riprende gli indirizzi contenuti nella deliberazione
del Consiglio regionale e quindi darà avvio al procedimento di
valutazione ambientale strategica. Ad oggi, quindi, le scadenze
sono state rispettate.
La scadenza dell'incarico ai professionisti esterni è prevista
per il 30 giugno 2015, ma avverrà solo a seguito dell'avanzamento
del procedimento di valutazione ambientale strategica, e dopo la
sua conclusione dell'avvio dell'iter di approvazione da parte del
Consiglio regionale. Ricordo infatti che l'iter di approvazione del
Piano di gestione dei rifiuti potrà avvenire solo a seguito della
positiva conclusione del procedimento di valutazione
strategico-ambientale con l'emissione del parere della preposta
Autorità. Quindi non vi sono ritardi in atto, al contrario, si è
cercato di avanzare (come avevamo parlato in commissione) con i
documenti riguardanti il Piano e quelli riguardanti il rapporto
ambientale, in parallelo, come impone la buona prassi, seppur con
tutte le difficoltà del caso, poiché modificazioni del documento
del Piano o del rapporto ambientale si riflettono reciprocamente
uno sull'altro. Tengo anche a sottolineare che, proprio in
commissione, la prima fase del Piano, quella appunto che ricordava
il collega Roscio della riorganizzazione dei flussi, si sta già
attuando e al primo di giugno avverrà.
In buona sintesi, è intenzione comunque giungere alla
definizione della bozza del Piano regionale del piano di gestione
dei rifiuti e del rapporto ambientale entro maggio, al fine di
avviare il procedimento di valutazione ambientale entro metà di
giugno. Da allora avrà avvio la fase di pubblicazione dei due
documenti per 60 giorni su cui potranno essere formulate dai
portatori di interesse eventuali osservazioni. Al termine del
periodo di pubblicazione, previsto per metà agosto, l'Autorità
ambientale avrà 90 giorni per emettere il proprio parere (quindi i
60 giorni di pubblicazione non sono comprimibili, e i 90 giorni,
invece, sono comprimibili in funzione delle osservazioni).
Sicuramente, come ricordava il collega Cognetta, il Piano rifiuti
fatto parallelamente immagino che riguardi solamente la parte di
Piano di rifiuti urbani; in ogni caso sarà sicuramente utile per il
discorso delle osservazioni nei 60 giorni da parte di chi le vorrà
fare. Con l'emissione del parere dell'Autorità ambientale, come
detto, potrà avere avvio l'iter di approvazione del Piano regionale
di gestione dei rifiuti, non prima. Colgo l'occasione comunque per
comunicare, come avevo già detto in commissione appena era stata
fatta la bozza di Piano rifiuti, che saremmo venuti in commissione
prima dell'iter, quindi immagino entro fine mese.
Per rispondere al punto 2 dell'interpellanza:
"se sono state
date precise indicazioni degli incaricati affinché gli indirizzi
approvato dal Consiglio regionale costituissero un presupposto
imprescindibile"
, è chiaro che sia gli indirizzi contenuti
nella deliberazione del Consiglio regionale, sia le indicazioni
espresse dalla commissione consiliare competente, prima o dopo, nel
mese di gennaio o prima, costituiscono un presupposto fondamentale
e imprescindibile dal documento di Piano; su ciò la commissione
consiliare competente potrà effettuare le proprie valutazioni nel
corso delle prossime settimane.
Parimenti, quindi, e riprendo il punto 3 dell'interpellanza:
"se la bozza del Piano è caratterizzata dall'elasticità
necessaria per consentire di far fronte alle esigenze gestionali in
continua evoluzione"
, il Piano dovrà recepire l'indicazione
espressa dalla commissione consiliare (discussione già avvenuta in
commissione) e garantire adeguata flessibilità nel tempo alle
necessarie scelte che le circostanze imporranno, peraltro emerse
anche nella fase di concertazione preliminare al procedimento.
Infine, per il punto 4, circa il sopralluogo presso il Centro
regionale di Brissogne, credo che possa essere interessante e
utile, ben venga. Ho già contattato il gestore, quindi dobbiamo
solo decidere la data, e penso che domani avremo l'occasione di
parlare in commissione dei rifiuti conferiti, dei bidoni blu tanto
per capirci, pertanto sarà un modo per discutere anche di questo
punto. Grazie.
Presidente -
Grazie. La parola al collega Nogara.
Nogara (UVP) -
Merci Président.
Per carità, Assessore, va tutto bene, l'unica cosa che ci lascia
un po' perplessi...ma, più che perplessi, che ci butta un po' giù
di morale è che prima che qualche lavoro o qualche opera venga
appaltata nella discarica di Brissogne, a occhio e croce arriveremo
al 2017, perché tra tutte...no, no, ma guardi, gliel'ho detto, è
l'iter, si parla tanto di burocrazia che ammazza un po' tutto e
tutti, penso che tutti ne siano consapevoli...non so, io sono
arrivato a metà agosto, dopo metà agosto ci sono 90 giorni per le
osservazioni...ecco, forse è l'unica cosa che si può comprimere.
Dopo le osservazioni poi partiranno gli appalti, da quello che ho
capito, al limite per fare quelle strutture...l'approvazione e poi
gli appalti...ecco, allora non mi sbaglio, non vado molto lontano,
i primi lavori si faranno forse nel 2017, questa è l'evidenza delle
cose!
Mi vorrei collegare all'ultimo passaggio che ha fatto sul
sopralluogo. Secondo noi questo sopralluogo è molto importante,
anche per capire i lavori che si stanno facendo adesso nella
discarica di Brissogne, non tanto legato agli ultimi fatti dei
bidoni o di quello che è, ma alla riprofilatura della
discarica...no, no, ma non le faccio una colpa, non si senta sempre
preso in causa! Io voglio solo dirle che abbiamo parlato del
sopralluogo perché forse sarà molto interessante proprio per capire
la riprofilatura, anche perché si sono viste le cifre che saranno
impegnate per la riprofilatura, sono cifre importanti...ecco, spero
ne valga la pena, soprattutto anche per la sicurezza della
discarica, perché per la riprofilatura, da quanto abbiamo sentito,
bisognerà alzare i teloni dalla parte della Dora, dove si vuole
raddrizzare un po' il profilo della discarica, da quello che avevo
letto sulla relazione dei lavori, e allora per capire anche quali
potrebbero essere i rischi per fare questi lavori. Ecco, se le devo
dire la verità, eravamo tutti un po'...non dico euforici, ma
contenti della prassi di come andavano le cose, però ci siamo un
po' più ammosciati proprio per i tempi che ci vogliono per arrivare
a queste cose. Non so se il mio collega Roscio vuole ancora dire
qualcosa, volentieri gli lascio la parola.
Presidente -
La parola al collega Roscio.
Roscio (ALPE) -
Sì, grazie Presidente, e ringrazio anche
l'Assessore per averci fatto l'
excursus
temporale e per
tutto il resto.
Dal nostro punto di vista, però, il ritardo noi l'abbiamo già
ereditato, noi siamo già partiti con un
gap
che bisognava
colmare al più presto. Il fatto che adesso ci vogliano i tempi
corretti per fare tutte le valutazioni non toglie però che dobbiamo
cercare di fare il più in fretta possibile, e "il più in fretta
possibile" vuol dire anche dare l'immagine che si sta facendo il
più in fretta possibile, questo passa attraverso anche ad un
rapporto da ricostruire completamente con i cittadini, perché mi
sembra evidente che questo si sia un po' perso. Io credo che i
cittadini aspettino delle azioni concrete. Adesso l'Assessore ci
dice che partiranno anche se la bozza non è ancora stata approvata,
noi ce l'auguriamo e seguiremo questa cosa, perché secondo noi è
importante, al di là delle parole, dare dei segnali concreti che
qualcosa si sta facendo anche nella nostra Regione. E poi
sollecitiamo perché, bene tutto, che i professionisti facciano le
loro valutazioni, bene anche il fatto che recepiranno tutte le
nostre valutazioni, ma noi come commissione vorremmo entrare nel
merito. Non è banale avere questa documentazione prima per poter
capire che effettivamente le azioni prospettate nel Piano siano
veramente coerenti e conseguenti a quello che è stato approvato in
Consiglio, su quello vorremmo proprio entrare dentro alla materia
per poter fare delle valutazioni. Poi ben venga tutto l'iter, tutte
le valutazioni pubbliche che sono dovute e opportune, anzi,
andrebbero pubblicizzate in maniera vasta per poter dare la
possibilità a tutti quelli che vogliono partecipare su questo.
Noi la sollecitiamo veramente, Assessore: se può faccia più
incontri, vada in ogni frazione, incontri più popolazione
possibile, faccia capire che è un tema che dev'essere risolto per
la collettività valdostana e non per qualcuno o qualcun altro da
un'altra parte. Grazie.
Presidente -
Grazie collega. Punto 33 all'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK