Consiglio Regionale della Valle d'Aosta - Oggetto del Consiglio n. 3399 del 20 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3399 del 20 marzo 2008 - Resoconto
OGGETTO N. 3399/XII - Approvazione definitiva del Programma
di sviluppo rurale della Valle d'Aosta per il periodo 2007-2013, in
applicazione dei Regolamenti (CE) nn. 1698/2005 e
1974/2006.
Il Consiglio regionale
Richiamati:
-
il regolamento (CE) n. 1698/2005 del Consiglio del 20
settembre 2005 sul sostegno allo sviluppo rurale da parte del Fondo
europeo agricolo per lo sviluppo rurale (FEASR), che detta fra
l'altro norme generali per la programmazione e la revisione dei
programmi di sviluppo rurale;
-
il regolamento (CE) n. 1974/2006 della Commissione del 15
dicembre 2006 recante disposizioni di applicazione del regolamento
(CE) n. 1698/2005 del Consiglio sul sostegno allo sviluppo rurale
da parte del FEASR;
-
la Decisione della Commissione Europea C(2006) 4024 che
fissa una ripartizione indicativa per Stato membro del sostegno
comunitario allo sviluppo rurale per il periodo 2007-2013;
Preso atto che il Programma di Sviluppo Rurale della Regione
autonoma Valle d'Aosta per il periodo 2007/2013, adottato in via
d'urgenza dalla Giunta regionale con deliberazione n. 675 in data
15 marzo 2007 per avviare la procedura di notifica e ratificato dal
Consiglio regionale con deliberazione n. 2697/XII in data 9 maggio
2007, è stato approvato dalla Commissione Europea in data 23
gennaio 2008;
Preso atto che, nel corso del negoziato con i Servizi della
Commissione europea sono state apportate numerose modificazioni,
sia formali che sostanziali, al Programma notificato. In
particolare, rispetto al testo precedente, è stata maggiormente
approfondita l'analisi del contesto, sono stati fatti emergere con
maggiore chiarezza i fabbisogni dei singoli settori produttivi,
nonché i punti di forza e di debolezza e le minacce e le
opportunità dei vari comparti; è stata ridisegnata la strategia
regionale per lo sviluppo rurale e sono stati inseriti maggiori
dettagli sull'integrazione fra le misure di sviluppo rurale e gli
aiuti di stato. Le misure di sviluppo rurale oggetto di
cofinanziamento sono state in buona parte riscritte e di
conseguenza è stato modificato anche il piano finanziario;
Ravvisata la necessità di sottoporre al Consiglio regionale
l'approvazione definitiva del Programma di Sviluppo Rurale della
Valle d'Aosta per il periodo 2007-2013 (PSR 2007/2013) nella
versione approvata dalla Commissione Europea in data 23 gennaio
2008.
Richiamata la deliberazione della Giunta regionale n. 3817 in
data 29 dicembre 2007 concernente l'approvazione del bilancio di
gestione per il triennio 2008/2010, con attribuzione alle strutture
dirigenziali di quote di bilancio e degli obiettivi gestionali
correlati, e di disposizioni applicative;
Visto il parere favorevole di legittimità rilasciato dal Capo
Servizio del Servizio politiche comunitarie, dell'Assessorato
agricoltura e risorse naturale ai sensi del combinato disposto
degli articoli 13, comma 1, lettera e) e 59, comma 2, della legge
regionale 23 ottobre 1995, n. 45, sulla legittimità della presente
deliberazione;
Visto il parere della III Commissione consiliare
permanente;
Delibera
l'approvazione definitiva dell'allegato Programma di Sviluppo
Rurale della Valle d'Aosta per il periodo 2007/2013, elaborato in
applicazione dei regolamenti (CE) nn. 1698/2005 e 1974/2006 e
approvato dalla Commissione Europea in data 23 gennaio
2008.
Allegato
(omissis)
Presidente
- La parola al Presidente della Regione,
Caveri.
Caveri (UV)
- Chiederei una sospensione di 5 minuti per
una brevissima incombenza amministrativa della Giunta.
Presidente
- Sospensione accordata.
Si dà atto che la seduta è sospesa dalle ore 18,06 alle ore
18,22 e che alla ripresa dei lavori assume la presidenza il
Vicepresidente Lanièce.
Presidente
- Riprendiamo i lavori.
La parola all'Assessore all'agricoltura e risorse naturali,
Isabellon.
Isabellon (UV)
- È questa la conclusione del percorso
amministrativo del Programma di sviluppo rurale 2007-2013, che è in
applicazione al regolamento comunitario n. 1698/2005 e del
regolamento n. 1974/2006 della Commissione e della decisione della
Commissione europea n. 4024/2006. Preso atto che il Programma di
sviluppo rurale della Regione Valle d'Aosta per il periodo
2007-2013, adottato in via d'urgenza dalla Giunta regionale con
deliberazione n. 675/2007, per avviare la procedura di notifica e
ratificata dal Consiglio regionale con deliberazione n. 2697/2007,
è stato approvato dalla Commissione europea in data 23 gennaio
2008. Preso atto che nel corso del negoziato con il servizio della
Commissione europea sono state apportate numerose modifiche sia
formali, sia sostanziali al programma notificato e ravvisata la
necessità di sottoporre al Consiglio regionale l'approvazione
definitiva del Programma di sviluppo rurale della Valle d'Aosta per
il periodo 2007-2013, nella versione approvata dalla Commissione il
23 gennaio 2008, richiamata la deliberazione della Giunta regionale
n. 3817/2007, che concerne l'approvazione del bilancio di gestione
per il triennio 2008-2010, si propone al Consiglio l'approvazione
definitiva dell'allegato Programma di sviluppo rurale della Valle
d'Aosta per il periodo 2007-2013 elaborato in applicazione dei
regolamenti suddetti. Visto che di questo si è dibattuto ampiamente
anche nella III Commissione, che ringrazio per aver lavorato in
maniera costruttiva, con un risultato finale di un'approvazione
all'unanimità dei voti e con un parere favorevole, la proposta al
Consiglio è di approvare tale Programma di sviluppo per la Regione
Valle d'Aosta 2007-2013, cui faranno seguito tutte le deliberazioni
applicative che sono in fase di predisposizione da parte dei nostri
uffici e saranno vagliate dal Comitato di sorveglianza, che è stato
appositamente costituito recentemente, quindi la fase successiva
sarà quella di dare completa applicazione allo stesso nel più breve
tempo possibile. La proposta al Consiglio è questa.
Presidente
- Dichiaro aperta la discussione generale.
La parola al Consigliere Bortot.
Bortot (Arc-VA)
- È vero che siamo sotto elezioni, ma il
Piano di sviluppo rurale presupporrebbe una serie di
approfondimenti anche alla luce delle richieste di modifica
apportate dall'Unione europea. Permettetemi di fare una battuta
prima: sarebbe strano che si aprisse la caccia alla marmotta e si
chiudesse quella al galletto, riferendosi alla discussione di
prima; le marmotte si addormentano, si riesce a farle fare
abbastanza quello che si vuole, invece i galletti sono
combattivi...
Parto da una considerazione di carattere culturale e politico:
tutti ieri avete visto la lettera sulla pagina della Valle de "La
Stampa", dove un genitore si lamentava che non ha potuto
frequentare l'area "Bel Air" di Gressan perché c'era una rassegna
di bovini e ha dovuto portare il bambino a giocare in Piazza
Chanoux, giustificando il fatto che il rischio era anche di chissà
quali malattie si possano prendere se si gioca nei prati dove è
depositata qualche "busa" di mucca. Ho scritto due righe a questo
Signore, non so se verranno pubblicate o meno, non le riassumo, ma
sono nell'ambito del discorso. Perché facevo un riferimento
culturale e politico? Perché la nostra Regione sta "cambiando
pelle" dal punto di vista culturale e più approfondisco questo
tema, ed è trasversale a tutti purtroppo, più noto una prevenzione
nei confronti degli agricoltori, nei confronti degli allevatori,
persone anche di livello culturale non indifferente che considerano
gli animali domestici e i bovini un problema di tipo sanitario, lo
abbiamo già affrontato. Credo che in questi decenni questo aspetto
lo abbiamo anche alimentato noi con i famosi abbattimenti e
risanamenti, che sia passato dal punto di vista psicologico nella
testa della gente che i bovini sono portatori di malattie...
Marguerettaz
(fuori microfono)
- ... c'è stata la
mucca pazza...
Bortot (Arc-VA)
- ... sì, c'è stata la mucca pazza, ma la
mucca pazza... se chi scrive o noi non riusciamo a distinguere fra
allevamenti intensivi e il tipo di aziende che abbiamo noi,
evidentemente il messaggio che passa è che... ma non erano le
mucche che creavano problemi di tipo sanitario, era il mangiare
dato agli animali e non le mucche di per sé, soprattutto si è
lasciato passare e si è incrementato un meccanismo culturale,
veicolato soprattutto dalla pubblicità, dove il contatto con gli
animali, qualsiasi tipo di animale, di per sé diventa pericoloso.
Ora capite che, se permettiamo innanzitutto dal punto di vista
culturale che nella nostra Regione passi questo concetto e non si
risponde in termini culturali e non moralistici, questo "cambio di
pelle" che sta trasformando la nostra Regione e che avviene per
fattori economici e non solo culturali... se noi lo permettiamo,
poi ci troviamo anche l'Unione europea che attraverso non tanto il
Piano di sviluppo rurale, quanto una serie di direttive che
dobbiamo recepire tramite legge regionale, ce ne sarà una da
discutere subito dopo... avremo il problema, qui ho un'ANSA dell'11
marzo che titola:
"Stalle valdostane poco idonee per le norme UE
sulla stabulazione..."
, eccetera. Il provvedimento fa proprio
riferimento a questo concetto, ossia il concetto di benessere
animale passa attraverso soprattutto dei parametri che faranno a
pugni con il mantenimento delle nostre stalle, soprattutto le
piccole stalle, che sono quelle, Assessore - parliamo fra di noi,
ma stiamo sfondando una porta aperta -, che mantengono il
territorio. Ci troviamo allora di fronte ad un'aggressione
culturale nei confronti delle aziende agricole, soprattutto quelle
che allevano bovini, caprini e ovini; d'altro canto ci troviamo di
fronte una grossa pressione immobiliare sul territorio, che per
questioni economiche tende ad espellere le piccole aziende dai
centri abitati, ci troviamo di fronte da parte delle strutture
amministrative regionali ad una serie di costrizioni - io le chiamo
vessazioni - di tipo amministrativo-burocratico nei confronti delle
aziende agricole, soprattutto quelle di allevamento. Se mettiamo
assieme questi 4 fattori, nonostante il denaro che è stato
acquisito dal Piano di sviluppo rurale per il 2007-2013 sia lo
stesso del Piano di sviluppo rurale precedente, il rischio è che se
noi, meglio, il prossimo Consiglio regionale non fa un esame
approfondito su queste problematiche, ci troviamo a gestire tanti
soldi, ma il numero delle aziende agricole, soprattutto legate
all'allevamento andranno sempre più a ridursi e ci saranno sempre
più concentrazioni di bovini allevati in stalle di medie
dimensioni, dove il legame con il territorio e la manutenzione del
territorio verrà sempre meno per questioni di parametri economici e
poi, come vediamo in questo periodo che siamo alla fine
dell'esaurimento delle scorte di fieno tagliato nella nostra
regione, circolano tanti camion con tante balle di fieno che
proviene dall'esterno della nostra regione. Noi quindi dovremo in
qualche modo... e qui penso che il Consiglio regionale sia
disattento, i sindacati di categoria degli agricoltori e dei
contadini siano disattenti e anche il Governo sia disattento, fra
virgolette rispetto a quello che sta succedendo in questo settore
primario della nostra economia. Il rischio è che ci accontentiamo
dei soldi che arrivano e non ci accorgiamo che i soldi che arrivano
non sono sufficienti a tamponare la riduzione di un comparto
produttivo storico e culturale portatore di civiltà nella nostra
Regione.
Non sto dicendo niente di nuovo: sto solo cercando di attirare
l'attenzione del Consiglio su questa problematica. Occorre una
riflessione del nuovo Consiglio regionale su come, nonostante i
capitoli, Assessore, utilizzando e indirizzando bene le risorse
finanziarie noi interveniamo per tutelare questo comparto
produttivo. Se entriamo nel merito dell'erosione del territorio,
delle difficoltà amministrative e burocratiche delle aziende, della
concentrazione delle aziende, dei parametri che l'Unione europea ci
impone... e ne avevamo sottolineati alcuni nella legge che avevamo
approvato l'ultimo Consiglio regionale riguardo agli indici di
produttività delle aziende agricole, se di questi indici di
produttività non specifichiamo che per produttività e per
sostenibilità economica... non riguardano anche la gestione del
territorio, avremo 1/3, se non di più, delle nostre aziende
agricole, quelle più piccole che ci interessano di più, che
chiuderanno, perché la sostenibilità economica dal punto di vista
dei parametri che vuole l'Unione europea, se non addirittura lo
Stato italiano, non la raggiungeranno mai! Se partendo da questo
presupposto, non interpretando tale indicazione, non riusciamo a
percepire le possibilità di intervenire aggiungendo a questi
parametri di sostenibilità economica anche parametri di
manutenzione e sostenibilità del territorio, ci troveremo come
Consiglio regionale e Governo ad allargare le braccia. Diremo:
"l'Unione europea", è da 10 anni che allarghiamo le braccia, siamo
pieni di soldi in questo comparto, ma impotenti però, ad allagare
le braccia che l'Unione europea ci impone chissà per quali motivi
tutte tali vessazioni che noi meccanicamente recepiamo e poi
riversiamo sui titolari delle aziende agricole.
Se non stoppiamo questo processo - ripeto: spetta a mio avviso
al nuovo Consiglio regionale tornarci sopra -, il rischio è che
vada avanti uno stillicidio di aziende dove anche i giovani che già
sono titolari di aziende agricole e allevatori debbano chiudere. Mi
riferisco alle modalità con cui noi andiamo al risanamento degli
animali, perché poi il paradosso è che nel momento in cui recepiamo
le direttive e diamo contributi finanziari per il benessere
animale, poi siamo per abbattere gli animali non sono quelli
infetti, ma anche quelli sani. È il paradosso che si crea se le
politiche non vengono approfondite in riferimento ai cambiamenti
che avvengono sul nostro territorio e su come sostenere queste
attività sul nostro territorio. Faccio una parentesi: non dico che
non bisogna fare niente, perché la possibilità di intervenire
culturalmente, tecnologicamente e finanziariamente c'è, bisogna, da
un lato, essere determinati e, dall'altro, essere più duri e qui
occorre un'alleanza forse di tutte le aziende agricole dell'arco
alpino per porre questa problematica con maggiore forza all'Unione
europea che o con nuove direttive, o con modifiche alle attuali
percepisca il livello culturale e le necessità, il tipo di aziende
agricole che dobbiamo avere in territorio di montagna.
Dall'altra parte questo "cambio di pelle"... se vogliamo che
nascano e crescano nuovi imprenditori nel settore agricolo,
dobbiamo percepire con maggior forza le indicazioni che ci arrivano
dalla legge sui riordini fondiari. È sempre più difficile...
nessuno vuol coltivare o curare degli appezzamenti di terra
distribuiti a macchia di leopardo nel territorio, occorre andare a
questi accorpamenti, occorre capire che le vocazioni di tali
riordini fondiari non possono essere solo la monocoltura, ma
possono essere in funzione di colture miste dove le aziende
agricole, soprattutto dei giovani che si insediano, possano avere
un "mix" di attività e di colture agricole che abbinate magari con
altri alla filiera... dove questi prodotti agricoli, queste
molteplici colture vengano messe nella filiera e il prodotto finale
sia l'agriturismo, piuttosto che tutta una serie di altri settori
di nuove forme di gestire il territorio, uscendo dal concetto di
monocoltura, che è solo l'allevamento o è solo le mele o è solo...
Si può avere dalle galline al bovino, alle piante di frutta, però,
per fare questo, se non si mette mano ai riordini fondiari e non si
offre ai giovani che vogliono intraprendere l'attività
dell'agricoltura queste nuove modalità di fare l'imprenditore
agricolo, noi chiudiamo, sono convinto che nel giro di una
generazione chiudiamo. Basta vedere il decremento delle aziende
agricole sul nostro territorio, basta vedere il decremento del
numero dei bovini, basta vedere i processi di concentrazione sul
nostro territorio e, mettendo assieme questi parametri, si capisce
molto bene che, se non invertiamo un "trend" - il "trend" è: i
parametri tutti negativi -, nel giro di una generazione non avremo
più aziende agricole legate al territorio, alla nostra cultura e
alla nostra civiltà. Mi rendo conto di "parlare un po' al vento",
però queste cose resteranno, potremo sempre sventolarle, perché
insisto a dire che ci siamo accontentati su tutto l'assetto
dell'agricoltura di portare a casa i finanziamenti. I finanziamenti
ben vengano e credo siano state fatte delle battaglie per avere gli
stessi finanziamenti del Piano di sviluppo rurale precedente, ma se
ci addormentiamo sul fatto che abbiamo gli stessi finanziamenti e
"non prendiamo in questo caso la mucca per le corna" nel vero senso
della parola e non discutiamo che indirizzi dobbiamo darci, che
orientamenti dobbiamo darci rispetto ad una regressione del
comparto, ripeto: ci saranno strilli e urla, ci sarà di tutto di
più, ma il comparto è indirizzato a scomparire.
Legato a questo, l'ho già sollevato in maniera un po' brutale
nell'ultima adunanza consiliare, stiamo attenti che l'agricoltore
nella nostra Regione, lo sapete anche voi perché tutti li
incontriamo per strada, attraversa una crisi di identità, una crisi
più grave di quella economica, perché, dal punto di vista
economico, gli aiuti ci sono, non sono neanche indifferenti, ma si
è creato un mostro burocratico-amministrativo che crea vessazioni a
non finire di tipo burocratico nei confronti degli agricoltori e
dei titolari di queste aziende. Non so se domani o nella prossima
adunanza consiliare discuteremo del telelavoro o del lavoro
decentrato, penso che dovremo riflettere su decentrare assieme al
telelavoro anche i servizi; non è più possibile che un cittadino,
un imprenditore, una qualsiasi persona, per accedere a tutta una
serie di servizi, debba girare 2 o 3 diversi uffici. La categoria
forse degli imprenditori e dei titolari di aziende agricole da
questo punto di vista sono quelle più tartassate, basta vedere le
file che si fanno per il verde agricolo, arriva o non arriva...
Caveri
(fuori microfono)
- ... chi sarebbero i
tartassati, gli agricoltori?
Bortot (Arc-VA)
- ... sì, tartassati dal punto di vista
amministrativo e burocratico, non ho parlato dal punto di vista
finanziario...
(interruzione dell'Assessore Cerise, fuori microfono)
... sto parlando di decentrare il servizio sul territorio, non
che sia una pratica sbagliata e va bene lo stesso... insomma
ripeto: o sono storie che mi invento io perché voglio farvi perdere
tempo...
Caveri
(fuori microfono)
- ... le capre
tubercolotiche...
Bortot (Arc-VA)
- ... ma le capre tubercolotiche...
approveremo, Presidente, dopo la legge sul benessere animale, mi
spiega lei come tale questione del benessere animale si concilia
con l'abbattimento di animali sani solo perché sono promiscui ad
animali infetti? Qualcuno mi risponderà e comunque questo problema
dobbiamo porcelo; ci sono possibilità di curare animali infetti? Ci
sono opportunità di separare gli animali infetti dai non infetti?
Ma fermare le aziende agricole, come è successo e succede ai
fratelli Colliard di Pontboset, questo meccanismo infernale deve
finire!
Caveri
(fuori microfono)
- ... casi di tubercolosi
mai visti dai veterinari, di una gravità inaudita...
Bortot (Arc-VA)
- ... non capisco perché vi
arrabbiate!
(interruzione dell'Assessore Fosson, fuori microfono)
... Assessore, l'altra volta vi ho chiesto e lei mi ha dato i
dati, sulle persone ammalate di tbc nella nostra Regione, divise
per categoria e numero: vi è un allevatore ammalato di tbc, il
resto sono operai, studenti, persone anziane, ma a contatto con
animali che hanno la tbc ce n'è uno e credo che le mucche, le capre
o le pecore ammalate di tbc siano molte più di una. L'Assessore poi
mi ha detto che non c'è nessuna trasmissibilità della tbc animale
agli esseri umani...
(nuova interruzione dell'Assessore Fosson, fuori
microfono)
... ma non mi vergogno! Quelli che dovete vergognarvi siete voi,
che interpretate per opportunità...
Presidente
- ... non intervenite. Grazie.
Bortot (Arc-VA)
- ... non c'è problema, disturbate pure,
ho ancora un po' di tempo e vado avanti.
Avete messo in piedi un meccanismo infernale del quale siete
schiavi, che passa per l'abbattimento di animali sani! Dovete avere
il coraggio in base alle nuove tecnologie di fare un passo
indietro, questi animali come gli umani si possono curare, solo che
c'è dietro un apparato burocratico-amministrativo, veterinario e
"chi più ne ha ne metta", che è una "lobby" impressionante! Allora
poi, giustificando in base alla salute pubblica, si veicola
culturalmente in mezzo alle persone questa paura dei bovini e degli
animali come veicoli di problemi sanitari e voi vi troverete, siete
voi i responsabili, a raccogliere quello che avete seminato: la
paura dell'opinione pubblica nei confronti degli animali domestici
quali portatori chissà di quali disastri!
(interruzione del Presidente della Regione e nuova
interruzione dell'Assessore Fosson, fuori microfono)
... non so, Presidente, se sarò qui. Ne riparleremo, se non sarò
qui, con altre iniziative, insisto: i pericoli per le persone e per
la sanità pubblica non sono gli animali domestici e le mucche, sono
l'inquinamento, sono altri fattori! La tubercolosi arriva... c'è
scritto oggi, è inutile Assessore che faccia lo spiritoso, c'è un
articolo che dice che ceppi di tubercolosi umana - qui ci sono 2
medici - molto resistenti alle medicine attuali arrivano
soprattutto da persone dell'est... e tale tipo di tubercolosi non è
la tubercolosi umana, perché, con tutti gli animali che abbiamo
abbattuto in questi decenni, la popolazione della Valle d'Aosta
fosse come dite voi, sarebbe decimata, sarebbe un unico sanatorio!
Questo è il problema sul quale vi invito, detto dall'ultimo asino
di questo mondo, a riflettere! Solo che siete talmente presuntuosi
e arroganti che pensate di comprare la gente con i soldi, ossia
pretendete che avendo abbattuto gli animali... perché vi salvate la
coscienza, non volete approfondire scientificamente il problema e
con quattro soldi ai contadini li tacitate. Quando qualcuno si
ribella come i fratelli Colliard, allora minacce, blocco delle
stalle da un anno, chiusura dell'azienda agricola, 3 persone a
spasso: questa è la vostra agricoltura, come voi state gestendo
l'agricoltura oggi in questo periodo, quando le cose cambiano in
tutto il mondo e ci sono altre possibilità di intervenire, ma siete
schiavi e complici di un meccanismo perverso che avete messo in
piedi e non avete nessuna voglia di "metterci le mani" affinché vi
sia un punto di ritorno: questa è la realtà! Perché non andate a
dire che l'unica possibilità che c'è, quando i bovini o i caprini o
gli ovini sono ammalati di tbc, è quella di abbattere tutti gli
animali? Ditelo, non colpite uno per uno perché è incapace di
difendersi rispetto al mastodontico apparato
amministrativo-burocratico che parte dai veterinari, dalle analisi
e dalle controanalisi che non si possono fare... perché non
lasciate fare le controanalisi, quando queste sono positive, ai
titolari delle aziende, che sono anche disposti a pagarsele?
Peccato che l'Assessore alla sanità è andato a spasso, perché è
talmente presuntuoso, ha la verità in tasca, quindi non ha
bisogno...
(interruzione dell'Assessore Marguerettaz, fuori
microfono)
... riferisco solo al microfono che l'Assessore Isabellon ha
appena finito di dirmi fuori microfono che io parlando di queste
cose sono fuori tema rispetto al Piano di sviluppo rurale. La
invito a leggersi il sommario, la prima pagina del Piano di
sviluppo rurale, che parla di benessere dei titolari delle aziende,
benessere degli animali, recupero di villaggi abbandonati,
incremento della possibilità di dare finanziamenti affinché si
sviluppino le attività agricole. Ditemi come volete fare questo
quando siete i primi responsabili della distruzione
dell'agricoltura in Valle!
Presidente
- La parola al Consigliere Sandri.
Sandri (PD)
- Devo dire che all'inizio dell'intervento
del collega Bortot avevo apprezzato alcune valutazioni, sulle capre
non sono assolutamente d'accordo, mi dissocio, mi scuso se
all'interno della Sinistra ci sono alcune contraddizioni, così come
mi permetto di non condividere la questione burocratica. Credo
invece che tali procedure siano anche un po' di esempio, anzi nel
mio intervento volevo citarle, allora estrapolo dal mio intervento
questa prima parte... siccome dovrebbe essere preso invece ad
esempio da tutta l'Amministrazione regionale... in particolare
penso che dovrebbe essere preso ad esempio dall'Assessorato della
salute, sanità e assistenza sociale e spiego perché. È una cosa che
ho scoperto recentemente: l'Agenzia regionale per le erogazioni in
agricoltura, che per adesso non è ancora funzionante in quanto non
è stata riconosciuta ancora dal Ministero, ha impiantato da tempo
un servizio - nel senso che ha recuperato un servizio preesistente
nell'Amministrazione regionale, nell'Assessorato dell'agricoltura -
per quanto riguarda i 2 tipi di premi che vengono riconosciuti agli
agricoltori che ho trovato geniale: non c'è bisogno di fare
domanda, la domanda ti arriva a casa, quindi ogni anno gli
agricoltori si ritrovano un documento in cui loro possono segnare
quelle inevitabili variazioni che ci sono - "avevo 20 mucche e 15
vitelli lo scorso anno, adesso ne ho 18 più 13"... -, gli uffici
predispongono tutta la pratica e poi verranno previsti i premi e
quant'altro. Ritengo che invece questo sia un sistema molto
efficiente, in inglese credo si dica "customer friendly", ossia
molto vicino all'utilizzatore, che dovrebbe essere utilizzato.
Faccio un esempio molto banale, mi rivolgo anche alla collega
Squarzino che so molto interessata a questo tipo di argomenti, se
la legge n. 19 fosse tarata così - ne abbiamo parlato anche in
Commissione se si ricorda -, ossia se uno ha più di 60 anni e
quindi è difficile che cambino le sue condizioni di disagio
sociale, se all'inizio dell'anno gli arriva a casa come succede in
agricoltura una domanda e lui deve autocertificare le variazioni
rispetto all'anno precedente... ritengo che questo sia un modo
intelligente di operare, un modo collaborativo e spero che esso sia
utilizzato anche in altri settori.
Tornando all'argomento in questione, credo sia una qualche
soddisfazione arrivare alla fine di un lungo percorso, che è giunto
con l'approvazione da parte dell'Unione europea e della Commissione
del Piano rurale valdostano. Devo dire però che, da questo punto di
vista, ho personalmente percepito, poi mi dirà l'Assessore se
sbaglio, che a livello europeo forse qualche problema sta
insorgendo più di quanto non ci sarebbe da aspettarsi e vorrei che
lei mi smentisse o confermasse la notizia che da adesso in avanti,
proprio in base a questo piano...
(interruzione del Presidente della Regione, fuori
microfono)
... la notizia mi è arrivata da uno del suo partito, pensi
lei... e anche abbastanza recentemente; devo dire che nel suo
partito ci sono molte più persone interessate all'agricoltura di
quanto non siano quelle rappresentate in questo Consiglio, visto
che ho aspettato prima per prendere la parola, pensavo che l'"Union
Valdôtaine" fosse piena di gente interessata a parlare di
zootecnia, di allevatori e di contadini, soprattutto per contestare
le "disgraziatissime cose" dette dal Consigliere Bortot, invece
silenzio più assoluto. Dicevo che ho l'impressione che la Comunità
europea richiederà prossimamente e sempre più diffusamente la
notificazione della legge regionale in materia di agricoltura: è
vero, non è vero? Questo è un tema importante perché rischia di
cambiare le procedure che fin qui abbiamo percepito. Esprimiamo
allora soddisfazione per tale piano che è stato approvato dalla
Comunità europea, ma credo che questo sia il momento di valutazioni
di altro genere, perché ricordo che la situazione che viene
descritta all'inizio di questo piano è anche il risultato del Piano
2000-2006, perché è evidente, qui non siamo al primo piano, ma
siamo al secondo, quindi i dati che voi ci avete fornito in tale
analisi che è all'inizio di questo grosso tomo dimostrano quello
che è il Piano 2000-2006.
Mi permetto solo di fare un'osservazione tecnica, non è l'unica,
ma questa è la peggiore. A pagina 80 c'è una tabella che non si
capisce perché è stata riprodotta molto male, in quanto tutta la
parte in cui ci sono le indicazioni e le corrispondenti colonne e
righe è stata completamente tagliata; se si potesse in futuro avere
dei testi più corretti, non sarebbe male. "Tornado a bomba", noi
cosa estrapoliamo da tale dato, e su questo non posso che
concordare con quanto detto dal Consigliere Bortot? Che in poco più
di 10 anni 1/3 delle aziende agricole valdostane è scomparso, non
solo, ma che il numero delle aziende di piccole dimensioni, ossia
inferiori a 5 ettari, quelle che in nessuna condizione possono
essere considerate autosufficienti e competitive a garantire un
reddito per l'agricoltore, rappresentano oltre i 3/4 del totale.
Dobbiamo allora dire, essendo tutto questo avvenuto nel periodo
corrispondente al primo Piano di sviluppo rurale, che quel piano
non ha centrato gli obiettivi che si era posto, perché in quel
piano ci sono gli stessi roboanti progetti che ci sono qui:
migliorare la vita rurale, favorire il prepensionamento dei
coltivatori più anziani per abbassare l'età media, favorire
l'innesto di nuovi agricoltori che abbiano formazione specifica...
tutte cose importanti che condividiamo, ma attenzione perché il
primo giro non ha funzionato. Dirò di più: ci rendiamo conto che
oggi l'agricoltura valdostana in termini di PIL è la metà di quella
italiana e supera di poco l'1% del PIL valdostano. Bisogna tener
conto che poi questa superficie media comporta un reddito basso,
tant'è vero che il reddito medio, il valore aggiunto agricolo per
unità lavorativa impiegata arriva a circa 14.000 euro, poco più di
1.000 euro al mese, contro i 25.000 euro in Italia; quindi
veramente abbiamo un'agricoltura che offre poco ai nostri
lavoratori che ancora si dedicano con passione a tale settore.
L'altro dato molto rilevante, e credo che anche da questo punto
di vista dobbiamo dire che il Piano rurale precedente non ha
centrato i suoi obiettivi, è che stiamo andando sempre più, pur
essendo in difficoltà, verso una monocoltura, ossia una zootecnia,
che rappresenta ancora oggi i 3/4 del prodotto agricolo. Abbiamo
quindi una talmente alta rilevanza di questo settore che qualunque
eventuale difficoltà possa emergere in quel settore è chiaro che
poi colpisce tutto il sistema agricolo e questo rende più fragile.
Ho visto che in questo Piano rurale c'è tutta una serie di
interventi che consentono, per esempio, di valorizzare il frutteto,
il vigneto, i piccoli frutti, perfino l'orto, le patate, le piante
aromatiche, i fiori, le serre e i vivai: questo è importante e sono
ben 800 euro per ettaro. Sino ad oggi però risultati nella
diversificazione della produzione ancora significativi non ce ne
sono stati, perché c'è una concentrazione soprattutto su questi...
Se poi si va a fare un'analisi più dettagliata, è evidente che
vengono fuori delle preoccupazioni sulle prospettive, su questo non
ho i toni accalorati e sanguigni del collega Bortot, ma certo ne
condivido la filosofia di fondo. Che prospettive ci possono essere
per questa nostra amata agricoltura quando solo il 4% delle aziende
agricole ha una superficie degna di un'azienda agricola, ossia 50
ettari? In Valle c'è solo il 4%, visto che sono circa 5.000 le
aziende, si parla di meno di 200 aziende che hanno tali
caratteristiche e, visto che saranno queste le uniche che
probabilmente sopravvivranno ai prossimi decenni rispetto ad una
serie di evoluzioni di cui poi andrò a parlare, è chiaro che
dobbiamo attenderci una pesante riduzione della produzione e
dell'attività agricola, quindi un pesante abbandono del territorio,
con tutte le conseguenze che più volte abbiamo evidenziato. Ritengo
che, da questo punto di vista, bisogna riconoscere all'Assessore e
al suo "staff" anche una certa onestà intellettuale, laddove cita
una cosa che credo che a tutti coloro che sono profondamente legati
all'"esprit valdôtain" debba fare "drizzare le orecchie", si dice,
pagina 10, che
"accanto alla già citata contrazione del numero
di aziende di piccole dimensioni, negli anni più recenti si è
registrata la chiusura di alcuni alpeggi, fenomeno purtroppo
irreversibile che determina la perdita dei pascoli di alta
quota..."
, tutto questo nonostante gli interventi del Piano di
sviluppo rurale 2000-2006. Noi, quindi, abbiamo un'evoluzione
negativa, previsioni negative, di cui è anche cosciente l'Assessore
che scrivendo queste cose ovviamente le condivide, per cui dobbiamo
pensare ad interventi di grosso spessore.
Un altro dato preoccupante è quello che esiste, sì, una
professionalizzazione delle aziende ma, come avete giustamente
evidenziato voi - e questa è una percezione che abbiamo avuto anche
noi per quelle poche informazioni che abbiamo raccolto direttamente
in bassa Valle -, non viene dall'acquisizione dei fondi quanto
dall'affitto dei fondi. È quindi una situazione meno stabile e
anche di minore garanzia per il futuro, per questo ci saremmo
aspettati come finanziamento per l'acquisizione di fondi una più
rilevante quota e più rilevanti interventi, in modo da consentire
agli agricoltori che hanno ancora voglia di misurarsi con questo
tipo di attività di poter acquisire i fondi.
Faccio adesso un piccolo intermezzo su un tema specifico che
accomuna il sottoscritto al collega Bortot, anzi lui è stato
l'iniziatore, io mi sono accodato verso la fine. Manca una cosa,
voglio dire... è chiaro che questo piano è partito da tempo, mentre
quello di cui parlerò è una cosa recente, però forse c'era la
possibilità di metterlo: il problema della delocalizzazione delle
stalle. Nel momento in cui dobbiamo dare contributi per rafforzare
queste aziende serie, che hanno delle prospettive, credo che
dobbiamo prevedere anche dei contributi specifici per la
delocalizzazione al di fuori dei centri abitati e dei villaggi
delle stalle che attualmente sono lì, perché sono degli
investimenti che non sono di così rilevante entità, che un
contadino, un coltivatore diretto che già è sotto pressione dal
punto di vista finanziario per la normale attività è chiaro che non
può pensare di prendere in considerazione. Hanno difficoltà ad
acquisire i fondi, perché li prendono in affitto, figuriamoci per
quanto riguarda le stalle! Su tale tema penso che si dovrebbero
fare degli interventi massicci, forse non sono sufficienti solo i
fondi dell'agricoltura, forse dovrebbe essere una cosa più
generalizzata e potrebbe essere coinvolto anche l'Assessorato del
territorio, però questo è un tema che ha avuto un particolare eco,
che rappresenta un grido di dolore un po' simbolico, ma che fa
emergere una palese diffusa sensazione che c'è sul territorio
dell'importanza e della necessità di fare dei ragionamenti su
queste stalle all'interno dei villaggi per delocalizzarle
all'esterno. Il risultato finale di quanto dicevo è che abbiamo un
reddito per il 90% delle aziende agricole inferiore a 19.000 euro
l'anno, inferiore a quello che è un minimo di dignità possibile;
quindi il 90% delle aziende agricole non consente di potersi
dedicare a tempo pieno a quel tipo di attività, questa è una
questione di precarietà molto importante.
Passando ad un'analisi più precisa e anche qui dicendo,
attenzione il Piano rurale 2000-2006 non ha centrato i suoi
obiettivi, prendiamo atto dalle parole stesse dell'Assessore: le
aziende agricole zootecniche sono diminuite - si ricorda, avevamo
parlato anche in un'interrogazione di questo tema - e sono
diminuiti i capi allevati. Alla fine del primo Piano di sviluppo
rurale quindi abbiamo che forse è stato centrato l'obiettivo di
ridurre la velocità di diminuzione, ossia forse è stato rallentato
il fenomeno, ma di certo non solo non è stato invertito, ma non è
stato neppure annullato, tant'è vero che oggi ci troviamo in una
situazione per cui la media dei bovini per allevamento è 20, potete
capire benissimo che con 20 bovini non ci vivi neppure se ti voti a
qualche santo. Cosa tenere in considerazione? Teniamo in
considerazione che tutto questo avviene non perché esistono
fenomeni diversificati, ossia non teniamo più l'allevamento
zootecnico, ma ci siamo messi ad allevare suini, piuttosto che
ovini o caprini, perché è una situazione generalizzata. Mentre i
bovini sono circa 35.000, gli ovini, che sono in aumento, sono
arrivati a 2.500, quindi un numero non dico trascurabile, ma quasi
e, per quanto riguarda suini, conigli ed avicoli, abbiamo una
definizione che dice... la produzione è talmente bassa,
trascurabile che praticamente è destinata all'autoconsumo
familiare. Questo, fra l'altro, è un dato preoccupante perché,
mentre da una parte noi abbiamo il "DOP", "jambon de Bosses"...
chiaramente i suini vengono da fuori Valle e questo non dà un bel
senso di filiera; non che voglia la produzione di suini, perché
tale produzione è altamente inquinante, ma non è un segnale molto
positivo.
Per fare una valutazione, devo dire... qui l'Assessore sa che
sono particolarmente sensibile su questo punto: la melicoltura, la
melicoltura è uno dei punti più drammatici, c'è una struttura
produttiva polverizzata, una gestione è affidata ad imprenditori
part-time, quindi non c'è una professionalità e
un'industrializzazione. Vi sono poi produzioni relative ad alcuni
impianti che sono molto vecchi e questa pratica ancora diffusa dei
cosiddetti "prati arborati", con una scarsa qualità... da questo
punto di vista, non si è trovata la capacità di andare a fondo del
problema: il primo è quello che sulle varietà di mele c'è da parte
dell'Assessorato un po' di confusione, nel senso che i tecnici
dell'Assessorato continuano a spingere per una serie di nuove
colture di vari tipi: dalla "golden" ad altre, che sono in parte
giustificate anche dalle condizioni climatiche modificate, dal tipo
di terreno... che però non rientrano nella tradizione della Valle,
principalmente legata alla mela "renetta", su cui non c'è una
difesa sufficientemente forte da parte dell'Assessorato e qui
praticamente non se ne parla in questo Piano rurale, mentre la
"renetta" è quasi un simbolo della nostra Regione. Da questo punto
di vista, si potrebbe fare decisamente di più e qui mi dispiace di
non aver visto all'interno del Piano di sviluppo rurale una
riflessione ampia sulla gestione della catena: uno dei problemi più
grossi, lo dico senza polemica, come un problema difficile da
risolvere, su cui bisognerebbe riflettere tutti insieme cercando di
trovare una soluzione è che qualche struttura, tipo, ad esempio, la
"Cofruits" di Saint-Pierre, è un peso per i frutticoltori e non più
un aiuto, perché è una struttura gestita in modo autarchico, sempre
con la stessa maniera da molti anni, ma in questi anni il mondo è
cambiato. Era una struttura prevista per 40mila quintali
all'anno...
(interruzione del Consigliere Comé, fuori microfono)
... non so se il collega Comé voleva portare un contributo visto
che vive in campagna, magari ha delle convenienze da poterci
comunicare, si prenoti e dica qualcosa dopo se ha qualcosa da
dire.
Dicevo, abbiamo una struttura che era stata prevista per 40.000
quintali, adesso se ne conferiscono 7-8.000, però i costi della
struttura sono non solo uguali, ma sono aumentati, ma si
suddividono su 7-8000 quintali e non più su 40.000. Qui allora c'è
qualcosa che non funziona, perché queste strutture che erano nate
per mettere insieme i frutticoltori, per dare loro una possibilità
di reddito, per sviluppare il loro prodotto, per fare squadra,
economie di scala, per fare una commercializzazione che fosse
particolarmente favorevole all'agricoltore, oggi sono un peso tanto
che molti ormai sono andati via dalla "Cofruits" e si mettono a
vendere in proprio, perché al mercato di Aosta riescono a vendere
mediamente intorno all'euro al chilogrammo quando dalla "Cofruits"
ne prendono probabilmente neanche 1/3. Fra l'altro, una delle
difficoltà, per quanto riguarda la "Cofruits", è anche quella di
avere i dati, è un'altra delle aziende che "non collabora
particolarmente nella definizione". Mi fa piacere che il
riconoscimento del "DOP" per alcune varietà tipiche della Valle è
avviato ormai da qualche anno, ma mi piacerebbe sapere quando poi
questa "DOP" si può prevedere che sia realizzata.
Questione dei boschi e foreste: qui devo dire che sono stato
contento di vedere quanto è stato scritto nel Piano di sviluppo
rurale, il primo è un dato che non è né positivo, né negativo, ma è
un dato interessante, ossia che i boschi avanzano, anche se con un
valore molto più basso rispetto al dato nazionale. Abbiamo un
aumento di circa 2 metri cubi per ettaro all'anno in più. I dati
che sono stati evidenziati dicono che lo sfruttamento del bosco non
è ancora a livelli ottimali, nel senso che la produttività del
lavoro è di 1.920 euro per occupato, che è molto più basso della
media nazionale. È quindi un settore in cui si può fare molto di
più, però apprezzo molto un dato che emerge, che non è ovviamente
un dato manipolato dall'Assessore: l'utilizzazione annua media dei
boschi di proprietà pubblica raggiunge gli 11.650 metri cubi/anno
contro i 6.250 dei privati; non solo, ma l'indice di utilizzazione
è quasi il triplo nel caso pubblico rispetto a quello del privato:
questa è una conseguenza del buon funzionamento delle squadre
regionali di operai forestali, che hanno un'alta professionalità,
che intervengono sulle proprietà pubbliche effettuando tagli
silvicolturali al fine di perseguire gli obiettivi della
silvicoltura naturalistica. Bisogna dire che noi questo lo
pensavamo, ma il vedere "nero su bianco" che tale funzionalità è
testimoniata da dati oggettivi ci ha fatto molto piacere. Dispiace
invece dover constatare che i boschi privati, dal punto di vista
della silvicoltura, sono caratterizzati da un minor accrescimento
qualitativo del bosco, con sviluppo di boschi fitti, soffocati, con
piante contorte, questa è una condizione di semiabbandono. Penso
che anche con i privati in Valle bisognerebbe forse fare un
discorso più ampio; mi sembra però dalle misure che sono state
messe in atto che grosse prospettive per tale settore in questo
Piano di sviluppo rurale non ne avremo, ci dovremo accontentare dei
buoni risultati del pubblico.
Per arrivare a quello che viene definito nel Piano di sviluppo
rurale il capitale umano, credo che molti possano essere
interessati dal fatto che in 2 anni: dal 2002 al 2004, gli occupati
in agricoltura si sono ridotti del 29%, che è una percentuale molto
più alta di quella esistente a livello nazionale: dell'8%. Quello
che è ancora più grave... e questa è un'analisi che invito i
colleghi a leggere con attenzione perché è molto attenta e precisa,
è stata fatta un'analisi per capire qual è la struttura dal punto
di vista dell'età e del sesso degli addetti all'agricoltura: una
stragrande maggioranza di persone che si occupano di agricoltura a
tempo pieno o a tempo parziale ha più di 40 anni, per essere
esatti, abbiamo 2.300 persone a tempo pieno e solo 800 a tempo
parziale...
Bortot
(fuori microfono)
- ... la verifica del
numero legale...
Sandri (PD)
- ... fatemi concludere e poi facciamo una
valutazione, ci penseranno i Valdostani a valutare... finisco solo
questa frase e poi farò il secondo intervento. Mi scuso, 1.300
persone con più di 40 anni contro gli 800 con meno di 40 anni;
quindi noi abbiamo delle prospettive di persone a tempo pieno che
lavoreranno in agricoltura nei prossimi anni, che si ridurranno
ancora notevolmente. Il dato è ancora peggiore quando si parla di
tempo parziale perché, a fronte di 3.300 persone a tempo parziale
con più di 40 anni, ce ne sono solo 1.100, 1/3, che hanno meno di
40 anni, diciamo che le prospettive per il futuro sono decisamente
nere.
Presidente
- La parola alla Consigliera Squarzino
Secondina.
Squarzino (Arc-VA)
- Cercherò di fare un intervento in
cui non riprendo concetti già espressi dagli altri colleghi. Sono 2
i punti su cui vorrei soffermarmi e sono quelli per i quali anche
quando facevo parte della III Commissione avevo un'attenzione
particolare. Voglio sottolineare un dato che è la presenza
femminile all'interno della aziende agricole, le imprese femminili
sono in genere imprese che vengono attivate con prodotti e
indirizzi diversificati... mi interessava l'attenzione
dell'Assessore Isabellon...
Isabellon
(fuori microfono)
- ... ascolto... non
posso puntare... mi viene il torcicollo...
Presidente
- ... lasciate parlare la Consigliera
Squarzino...
Bortot
(fuori microfono)
- ... fanno anche gli
sbruffoni, l'unica cosa che interessa è portare a casa le leggi
elettorali...
Squarzino (Arc-VA)
- ... Assessore, stavo intervenendo su
2 elementi, mi interessava capire se questo elemento rispetto alla
presenza delle donne era un elemento che le interessava, oppure no.
Mi sembrava che non le interessasse tanto e allora mi sono permessa
di attirare la sua attenzione, non volevo né riprenderla, né
offendere lei, né i suoi colleghi di Giunta. Dicevo, la cosa che
ritengo interessante e che qui viene messa in luce è la capacità
che hanno le donne in agricoltura di attivare delle attività
particolari, che sono le colture minori - le erbe officinali e
piccoli frutti, l'apicoltura o colture protette in serra, - ossia
sono attività che prevedono non solo la coltivazione, ma anche la
manipolazione, la trasformazione e la valorizzazione dei prodotti.
Mi sembra che questo tipo di attività, che è marginale rispetto a
tutta l'altra attività, vada valorizzato particolarmente. L'altro
settore importante in cui le donne sono presenti è quello
dell'agriturismo, in cui sono titolari il 66,7% delle donne che
fanno tale tipo di attività. Questo per dire che la presenza delle
donne in agricoltura sta introducendo in tale settore quella
innovazione e quella imprenditorialità che molte volte è carente.
Il piano stesso dice quando analizza i punti deboli, le criticità
delle azioni precedenti... sottolinea come siano 2 le criticità,
che io ho riscontrato e su cui bisogna lavorare di più, ossia la
difficoltà di innovare sia l'agricoltura, sia gli stessi interventi
di sostegno rispetto a tutto questo mondo; seconda criticità: qui
"si prende", anche se in modo diverso, la critica che faceva il
collega Bortot, ossia dice il piano che c'è una discrasia fra come
si organizzano gli interventi e come sono strutturate le competenze
e le procedure di attuazione; non solo, si propone addirittura di
fare modifiche nell'organigramma dell'Assessorato competente per
far sì che sia più coerente con il tipo di interventi che vengono
dati.
L'ultima osservazione rispetto alla criticità è che si rileva
come vi sia ancora una frammentarietà nelle tipologie di intervento
e manchi una visione unitaria. Ci sono qui i vari assi, le misure,
ci siamo divertiti in passato ad analizzare queste tabelle che sono
anche interessanti, fra le competenze in ascissa e in ordinata gli
obiettivi che si vogliono raggiungere ma, al di là di tale gioco
che possiamo fare, il problema è tradurre in un complesso organico
e unitario di interventi le azioni che vengono fatte: questo vorrei
sottolinearlo. Credo che lo sforzo che va fatto in tale senso non
sia uno sforzo economico, ma sia uno sforzo di organizzazione della
struttura. D'altra parte, se si ricorda, Assessore, anche quando si
analizzava il Piano informatico e si vedevano le criticità, mi
sembra che anche il suo Assessorato fosse stato individuato come un
Assessorato in cui bisognava rivedere l'intera organizzazione per
fare in modo che si potesse leggerlo alla luce delle procedure e
degli obiettivi da seguire, perché solo in questo modo si poteva
delineare un programma di informatizzazione. Chiudo tale
parentesi.
Tornando sul discorso delle donne, qui sottolineo un aspetto che
condivido, ossia il fatto che si individuino anche delle misure -
le vedo a pagina 69 - per servizi all'infanzia e alle fasce più
deboli della popolazione per consentire e facilitare la presenza
delle donne in montagna.
La seconda osservazione riguarda l'agricoltura biologica, che a
nostro avviso può essere un settore di grande sviluppo, ma che sta
muovendo appena i primi passi. Se vediamo com'è la situazione
attuale... sono una novantina i produttori, ma oltre la metà di
questi è concentrata nel settore lattiero-caseario, quindi nella
zootecnia, ma anche il loro volume di affari ammonta a circa
400.000 euro, non è moltissimo. È vero che c'è un incremento: da 13
aziende del 2000 siamo a 79 aziende nel 2006, di cui 53 di
zootecnia, le altre aziende non di zootecnia si occupano di mele,
patate, vino, miele, piante officinali, ossia cose molto diverse e
il loro fatturato non è tantissimo, è 300.000 euro
complessivamente. Rispetto all'agricoltura biologica non ho visto
degli interventi "ad hoc" mirati, c'è tutta la parte...
(interruzione dell'Assessore Isabellon, fuori
microfono)
... nella legge fatta l'altro giorno però non è che vi sia...
poi semmai mi risponde... nel senso che l'agricoltura biologica è
inserita all'interno dei vari settori, delle varie misure che sono
previste per l'attivazione dell'innovazione dell'imprenditoria, ma
elementi particolari forse andrebbero precisati maggiormente,
perché qui qual è la nostra richiesta? Che non ci si limiti solo a
indicarlo. Ho qui per esempio a pagina 123, dove si parla della
misura 133, in cui si dice che bisogna sostenere i prodotti
vegetali, miele ed erbe officinali, anche carne; le misure nel
settore della zootecnia... lì direi che sono quasi automatiche e
naturali, nel senso che è il settore preponderante e va bene che lo
sia, è un settore che sta facendo dei grossi passi per migliorare e
va bene; ma accanto c'è un settore che forse può essere più adatto
all'imprenditoria femminile, all'innovazione e che può inserire un
"surplus" all'interno dell'agricoltura, su cui chiedo in modo
particolare un'attenzione all'Assessorato nel momento in cui
tradurrà tutti questi interventi in azioni concrete. Voteremo a
favore di questo Piano di sviluppo rurale, come abbiamo votato a
favore del precedente piano, perché riteniamo che vi sia un grosso
sforzo di programmazione, di inserimento di azioni che vanno verso
l'innovazione e vorrei che tale parte più innovativa, ma anche più
marginale rispetto al settore zootecnico fosse presa in forte
considerazione, perché può essere un "atout" ulteriore per il
turismo, per l'imprenditoria e per anche il mantenimento di parti
del territorio che non sono adeguate al pascolo.
Presidente
- La parola al Consigliere Bortot, per secondo
intervento.
Bortot (Arc-VA)
- Brevissimo, volevo solo che restasse a
verbale che da un'ora e mezza l'opposizione discute del Piano di
sviluppo rurale e la maggioranza, che conta 24 Consiglieri, non è
mai stata presente con più di 15. Non ho poi il tempo, spero di
poterlo fare in questa legislatura ancora... vorrei parlare della
"GECA", di fontina e di tutto quello di cui non ho avuto tempo di
parlare, ringrazio la collega Squarzino per quanto ha aggiunto lei,
perché manca il tempo.
Presidente
- La parola al Consigliere Sandri, per secondo
intervento.
Sandri (PD)
- Ero arrivato alla questione del capitale
umano. È preoccupante questa differenza molto forte fra gli
allevatori con più di 40 anni e quelli con meno di 40 anni, sia fra
gli uomini che fra le donne, da non far percepire delle prospettive
che siano positive.
Andando in termini più precisi sul problema dei prodotti
agricoli, credo che qui vi sia uno dei dati più negativi di tutto
il Piano di sviluppo rurale, ossia si dice che "tutto va bene
Madama la Marchesa", è tutto un po' un grigiume, non si fanno delle
analisi più precise, mentre ci sono sulla parte della superficie
agricola, sulla parte degli operatori... qui siamo un po' così...
ed è un segno molto chiaro quello del problema del "fromadzo", lo
abbiamo già sviluppato in una recente interpellanza, viene scritto
poi alla fine piccolo piccolo, si dice che c'è fra i tanti "DOP",
oltre alla fontina, un altro formaggio valdostano che ha ottenuto
la "DOP" nel 1996...
"il disciplinare consente la produzione di
diverse tipologie: semigrasso, semigrasso con aggiunta di erbe
aromatiche (ginepro, cumino selvatico...), magro, misto
vaccino-caprino"
. Solo alla fine poi viene scritto che
"il
suo fatturato resta comunque il più basso fra le 4 DOP"
e c'è
la cifra espressa in milioni di euro, peccato che abbia un sacco di
zeri: 0,05 milioni di euro, ossia 50.000 euro! Questo lo avevamo
già evidenziato per dire come tale invenzione non so da chi sia
venuta, ma di certo non ha portato ad alcun tipo di soluzione. La
sua importanza è trascurabile, tanto per darvi un'idea, il lardo di
Arnad, che è stato oggetto di un notevole impegno da parte di
imprenditori privati che hanno dimostrato grandi capacità, oggi
arriva a 4 milioni di euro, circa 80 volte il fatturato del
"fromadzo", quindi nell'andare avanti nell'attuazione del Piano di
sviluppo rurale credo che un po' di pulizia qui e là, tipo sul
"fromadzo", spostandolo, come aveva proposto l'Assessore, sulle
tome di Gressoney e altre tome più tradizionali, potrebbe essere
positivo.
Tralascio una valutazione sulle stalle, che avevo predisposto,
perché alla delocalizzazione che avevo già evidenziato faccio
ancora solo 3 accenni essenziali: il primo è sul premio unico che
verrà previsto per i giovani allevatori, credo che sia la misura
112. Devo dire che è una tabella ben organizzata; tanto per far
capire ai colleghi che non avessero approfondito il tema,
all'imprenditore agricolo a tempo prevalente si garantisce un
reddito di 30.000 euro se diplomati e 26.000 euro se non diplomati,
con un premio aggiuntivo che può arrivare fino a 10.000 euro in
base a una serie di parametri che sono molto convincenti, "ISO
14.000", agriturismo, attività turistiche, sistemi "DOP",
agricoltura biologica... Credo che questo sia un incentivo
veramente utile e importante, così come al tempo parziale 14 e
18mila euro. Si può arrivare quindi ad un massimo per coloro che
superano il punteggio di 15 punti, che va da un minimo di 24.000
euro per un tempo parziale non diplomato ad un massimo di 40.000
euro, benissimo.
Faccio però un'amara considerazione: purtroppo credo si debba
sottolineare - vedo qui che c'è l'Assessore alle attività
produttive - che tali cose in altri settori non ci sono, ossia,
quando siamo intervenuti varie volte per difendere i redditi dei
lavoratori dell'industria, dei lavoratori dei cantieri forestali,
dei lavoratori soprattutto della sanità, queste cifre non le
abbiamo viste, abbiamo visto cifre molto inferiori. Sono
d'accordissimo a garantire, ma se questi sono i livelli che
intendiamo garantire ai giovani agricoltori - e facciamo bene -,
credo che qualche maggiore attenzione rispetto agli altri cittadini
valdostani debba essere riservata. Faccio solo un esempio: il
reddito minimo vitale è a meno di 5.000 euro all'anno, è vero che
quello è un contributo per persone che non hanno questo reddito, ma
pensare che vi siano delle persone che devono vivere con 5.000 euro
quando nell'altro caso il minimo è 14.000 euro a tempo parziale e
26.000 a tempo totale... credo siano modalità diverse.
Il secondo dato che volevo evidenziare è che c'è un rischio che
avete preso, che prendiamo insieme, di cui sono convintamente
assertore, ma in cui vedo alcune perplessità: è che, a fronte di
questi soldi che diamo ai giovani agricoltori per immettersi in
questo tipo di attività, noi abbiamo fatto la "rottamazione" degli
agricoltori, ossia agli agricoltori che vanno in pensione, la
misura 113, il prepensionamento degli imprenditori e allevatori
agricoli, abbiamo... ho sentito vagamente fuori microfono la parola
cialtrone...
Caveri
(fuori microfono)
- ... no, stavamo
parlando...
Sandri (PD)
- ... interessante rispetto alla qualità
dell'educazione del nostro Presidente della Regione, però ne ha già
dato adito in ambienti medievali di più alto lignaggio che non la
sala del Consiglio regionale, di fronte a centinaia di persone e
credo che poi ognuno ne trarrà le sue conseguenze.
Dicevo che per la rottamazione, quindi per il cedente di
attività agricole si danno 7.400 euro nel caso di un titolare di
azienda agricola normale, che arriva fino a 8.400 per i primi 5
anni per i giovani agricoltori, credo che questo sia giusto. Mi
chiedo se tale norma non sia, come è successo per il Piano
2000-2006, uno degli incentivi ad un abbandono anche esagerato
delle nostre aziende, ossia alla fine un incentivo ad "abbassare la
guardia". Non dico che bisogna obbligare la gente a stare
nell'azienda agricola fino a qualunque età, ma prima di arrivare
all'incentivo finanziario forse si potrebbero utilizzare anche
altri settori. Crediamo comunque che un prepensionamento sia un
diritto che bisogna tutelare, ma ci sono insorti dei dubbi sul
fatto di poter avere degli utilizzi.
Arrivati poi per quanto riguarda la parte finale, dove ci sono i
vari tipi di contributi, qui non ho gli strumenti per valutare se
questi contributi siano funzionali, ho solo alcuni dubbi per quanto
riguarda il pascolo. La differenza di premi ad ettaro per le
piccole aziende, 250, rispetto alle grandi aziende, 80, mi sembra
che non incentivi quell'accorpamento delle aziende che consente
alle aziende di essere di dimensioni sufficientemente ampie da
poter essere competitive e quindi di poter reggere... non solo per
i contributi del Piano di sviluppo rurale, ma anche per la propria
capacità di rimanere sul mercato.
Chiudo l'intervento con un'osservazione che mi permetterò solo
di evidenziare: questo testo è un esempio di come non si devono
scrivere i testi amministrativi e politici della Regione Valle
d'Aosta, perché in alcune parti è veramente incomprensibile, penso
anche per dei tecnici, certamente per dei politici che si devono
esprimere in materia, si dice a pagina 73:
"La Regione autonoma Valle d'Aosta, pur procedendo a
declinare a livello locale in termini implementativi, accoglie in
modo evidente il sistema di obiettivi proposto dal Piano strategico
nazionale, pur mantenendo un obiettivo generale proprio; tali
obiettivi risultano coerenti con i fabbisogni e quindi con gli
ambiti prioritari di azione previsti dal programma. Più nel
dettaglio, i singoli obiettivi di misura proposti risultano in
linea con quelli indicati dai documenti comunitari e tra di loro.
La definizione di tali obiettivi si articola in aree-obiettivo a
carattere tematico, riferite agli assi di azione e direttamente
relazionate agli obiettivi generali proposti a livello comunitario
e riportati nel QCMV. Di conseguenza, l'intero impianto, nel
framework logico della costruzione..."
, vi lascio a "framework"
e alla valutazione di quant'altro. Sfido i nostri agricoltori, che
sono molto interessati a capire cosa c'è scritto qui dentro, a fare
delle valutazioni approfondite. Un po' di tecnica legislativa che
consente di avere dei testi chiari, sintetici credo che si poteva
sviluppare in questo caso e "dommage" che qui e là non ci si sia
resi conto della questione.
Presidente
- Se non vi sono altri interventi, dichiaro
chiusa la discussione generale.
La parola all'Assessore all'agricoltura e risorse naturali,
Isabellon.
Isabellon (UV)
- Molto brevemente per "sgombrare il
campo" dai dubbi. Non più tardi di un'adunanza consiliare fa
avevamo rimandato a quando si sarebbe parlato del Piano di sviluppo
rurale tutte quelle parti che non erano state prese in
considerazione dalla legge n. 32/2007, che riguarda la maggior
parte degli interventi in agricoltura, soprattutto per quel che
riguarda l'utilizzo dei fondi regionali, gli aiuti di Stato,
investimenti, CMF, aziende singole e associate; allora si era
detto: "quando parleremo del Programma di sviluppo rurale,
parleremo delle misure cofinanziate". Oggi succede un po' il
contrario, perché tante delle suggestioni che sono emerse sarebbero
da riportare nella discussione precedente, comunque ci sarebbero da
dire tante cose.
Brevemente, collega Bortot, mi riservo di fare sbobinare tutto
quello che lei ha detto, perché non ha avuto il tempo di dire di
più, ma c'è già tanto da verificare. Non entrerò nel merito, ma
sicuramente le registrazioni sono lì, quindi avremo di che farne
buon uso, soprattutto per chi ha ascoltato e per chi con una
sbobinatura come si deve potrà essere edotto; le farò a mie spese
la stampa di questo documento e lo darò a tutte le aziende agricole
così che facciano...
Bortot
(fuori microfono)
- ... contribuisco
anch'io...
Isabellon (UV)
- ... lo facciamo al 50%...
Presidente
- ... non interrompete l'Assessore...
Isabellon (UV)
- ... lo facciamo al 50% così è
by-partisan e non possiamo essere accusati di farci della
propaganda. Mi pare di aver detto che lo faccio volentieri con i
miei soldi, volentieri!
Detto questo, per quel che riguarda poi i ragionamenti su quella
che può essere la diversificazione delle produzioni aziendali, la
monocoltura, è emerso dai vari interventi che in effetti qualcuno
riconosce che questa c'è, la collega Squarzino in effetti ha
rilevato una presenza femminile in aziende diversificate, molto
importante: questo va a smentire quello che dall'altra parte si era
detto, perché sull'ultimo corso di agriturismo la minoranza erano
aziende zootecniche pur essendo titolari alle volte delle
donne.
Per l'agricoltura biologica si rimanda alla legge n. 32 di cui
abbiamo discusso l'altro giorno.
Per quanto riguarda il collega Sandri, emerge che ha dedicato
tempo per affrontare con una lettura approfondita tutti i passaggi
di questo Programma di sviluppo rurale. Ci sono anche qui alcune
osservazioni che mi permetto di fare. Sui punti pregnanti che sono
quelli dell'incentivazione della proprietà per i fondi, piuttosto
che l'affitto, anche qui si rimanda alla legge n. 32, perché c'è
l'apposito capitolo dei riordini fondiari sia a livello privato,
sia a livello comprensoriale, perché nel PSR abbiamo delle misure
cofinanziate che principalmente riguardano per il 70% l'asse due,
che riguarda i premi per le misure agroambientali, per l'indennità
compensativa e parte per il benessere animale. Evidentemente questo
va alle aziende che hanno un buon rapporto fra numero di capi e i
terreni aziendali in proprietà e in affitto e questo è anche un
motivo per cui con tale tipo di incentivazione si è riequilibrata
la presenza delle aziende e dei capi sul territorio. Noi con questo
incentivo abbiamo un equilibrio complessivo di tali presenze con
tutte le conseguenze del caso; naturalmente permangono le
difficoltà delle aziende che si trovano nel centro storico e anche
qui rimandiamo agli applicativi della legge n. 32, in quanto è
prevista la delocalizzazione con tutti gli interventi dell'Ufficio
fabbricati rurali che saranno oggetto prossimamente di una
deliberazione di Giunta, che prevede l'incentivazione alla messa a
norma delle aziende in centro storico, perché non è detto che non
possano rimanere lì, e anche la loro possibile delocalizzazione con
dei premi anche dal punto di vista delle giustificazioni aziendali.
Non a caso qui si coinvolgono anche i Comuni, perché verrà attivata
una specifica misura per risolvere il problema della gestione dei
reflui zootecnici attraverso un bando cui potranno aderire i Comuni
per un uso pluriaziendale per le aziende che si trovano in centro
storico, ma avremo modo di dibatterne più ampiamente in altri
momenti, visto che era un argomento... il fuori tema era allegato a
questo, ho detto "fuori tema" però, se si rimaneva in tema, magari
c'era tutto il tempo di sviluppare a modo questo, invece lei
lamentava un tempo non sufficiente.
La novità poi di tale piano è che sono stati considerati anche
gli interventi sui boschi e le foreste, proprio con lo scopo di
considerare tutto il territorio, non solo il territorio utilizzato
dal punto di vista agricolo.
Il decremento del patrimonio bovino l'ho già detto è
fisiologico, ma è anche voluto perché c'è troppa concentrazione di
bovini in alcune situazioni specifiche di aziende con poca terra,
non era sicuramente la soluzione ottimale e questo è uno dei motivi
per cui abbiamo a volte dei problemi con delle aziende (che si
trovino in centro storico o no).
Per quanto riguarda la burocrazia, mi fa piacere che vi sia
stata una visione diversa fra i settori dell'opposizione, per cui
da una parte c'è stato un riconoscimento di un avvicinamento degli
uffici alle aziende, cercando di aiutare anche i soggetti più
deboli che hanno poca dimestichezza con le procedure burocratiche,
e questo avviene dagli uffici, ma anche dagli uffici periferici
(che non è vero che non sono presenti sul territorio). Naturalmente
non bisogna affrontare queste cose con delle generalizzazioni,
altrimenti mi spiace dirlo si parte da situazioni singole in cui è
poi da dimostrare che vi sia vessazione o una volontà di infierire
su qualcuno, piuttosto che un riconoscere delle situazioni
difficili, dove bisogna per forza intervenire, altrimenti saremmo
passibili di omessa attenzione, di omessa cautela e garanzia nei
confronti degli agricoltori che sono a contatto giornalmente con
animali infetti, ma questo lo facciamo anche noi a malincuore. I
fratelli Colliard li conosco da anni, so in quali difficoltà
lavorano. Siamo riusciti, per far loro proseguire l'attività alcuni
anni fa, a convincerli a creare un "box" per la lavorazione dei
formaggi in quanto non avevano una casera a norma, siamo andati in
deroga, abbiamo fatto una deliberazione per riconoscere le casere
di alpeggio con i requisiti minimali. Chi qualche anno fa era su
tali banchi si ricorda di queste cose, lei, collega Squarzino, si
ricorda che abbiamo fatto tali azioni, la potabilizzazione
dell'acqua, per permettere a queste persone che si trovano nella
Valle della Manda di continuare l'attività, ma non vogliamo
metterli a rischio. Non voglio sostituirmi all'Assessore Fosson, ma
qui è un nostro impegno morale di evitare che questo succeda. Noi
veniamo da quelle esperienze, siamo andati sul posto a convincerli
affinché si mettessero a norma all'epoca. Vi sono poi dei casi in
cui, purtroppo, si interviene anche a malincuore e con questo avrei
terminato; ci sarebbero da dire tante cose, ma era per dare un
minimo di risposta.
Presidente
- Pongo in votazione l'atto con allegato il
Programma di sviluppo rurale della Valle d'Aosta per il periodo
2007-2013:
Consiglieri presenti, votanti e favorevoli: 26
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK