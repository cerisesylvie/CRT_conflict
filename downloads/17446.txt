Consiglio Regionale della Valle d'Aosta - Oggetto del Consiglio n. 833 del 23 settembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 833 del 23 settembre 1999 - Resoconto
OGGETTO N. 833/XI Situazione gestionale e finanziaria della
Centrale del latte. (Interpellanza)
Interpellanza Considerato il deficit di bilancio della
centrale del latte (Gressan) di 2.600 milioni prodotto nel
1998;
Verificato che persiste una grave insufficienza gestionale nella
commercializzazione dei prodotti della Centrale che presuppone un
aggravamento dei conti presumibilmente ancora più in rosso nel
1999;
i sottoscritti Consiglieri regionali
Interpellano
l’Assessore competente per conoscere la reale
situazione gestionale e finanziaria e le iniziative pianificate per
rendere compatibili il servizio della Centrale del latte con gli
ingenti investimenti fatti dalla Regione Valle
d’Aosta.
F.to: Lattanzi - Frassy
Presidente
La parola al Consigliere Lattanzi.
Lattanzi (FI)
Direi un'interpellanza doverosa, visto le
notizie che ci giungono allarmanti, preoccupanti, perlomeno, che
giustificano un'interpellanza in Consiglio regionale.
Notizie che già lo scorso anno non era state rosee per quanto
riguarda l'investimento regionale nella Centrale del latte, che
ricordo è stato di circa una ventina di miliardi, e che aveva come
obiettivo industriale quello di essere il nodo distributivo, anche
lo sbocco più naturale per quelli che sono i prodotti
agricolo-caseari della nostra regione.
Grandi aspettative furono messe su questo progetto anche nelle
relazioni di presentazione dell'allora Assessore Vallet.
Sappiamo quanto sia stato difficile il decollo di questo sito
produttivo, abbiamo avuto modo di discuterne anche ultimamente,
quando parlammo delle fontine, ricordo che l'Assessore fece alcuni
accenni di speranza, di ottimismo anche nei confronti della
Centrale del latte. L'interpellanza nel mese di settembre 1999 era
doverosa, visto che il deficit del 1998 è già stato molto rosso, e
quello del 1999 si auspica non lo sia, ma pare che lo sarà ancor di
più, un bel profondo rosso.
È chiaro che il Consiglio se ne deve occupare; non pensiamo che
l'Assessore non se ne stia occupando, ma è giusto che il Consiglio
si occupi di questa situazione, quindi chiediamo, sapendo che
l'Assessore in queste cose è sempre molto preciso e
intellettualmente molto onesto, che ci dica la reale situazione
gestionale e finanziaria di quest'azienda - al di là delle
aspettative che sono poi aspettative a volte speranzose - e
soprattutto quelle che sono le decise - lo auspichiamo - azioni
pianificate per uscire da una situazione che vediamo molto
preoccupante. È sufficiente fare una riflessione stupida; la mia
poca esperienza in materia economica mi fa pensare che se così
continuasse, nell'arco dei prossimi cinque anni saremo qui a
discutere della chiusura della Centrale del latte, perché quando
un'azienda costa 20 miliardi e ne produce 3-4 all'anno di deficit,
è evidente che fra qualche anno saremo qui a discutere della sua
chiusura, con grave danno per quello che può essere invece un
naturale sbocco dei prodotti agricolo-caseari della Valle
d'Aosta.
Pertanto chiedo all'Assessore di non darci delle speranze e
delle visioni ottimistiche, ma di dirci esattamente la realtà qual
è e quali sono le concrete azioni gestionali pianificate per il
futuro di quest'azienda.
Presidente
La parola all'Assessore all'agricoltura e
risorse naturali, Perrin.
Perrin (UV)
Risponderò in modo preciso, anche perché non
c'è nulla da nascondere, questa è un'amministrazione pubblica.
Il conto economico, riclassificato al 30 giugno 1999, registra,
è vero, un incremento delle perdite di circa 290 milioni rispetto
alla riclassificazione dello scorso anno alla stessa data.
Quali sono le reali situazioni gestionali, si chiede. Per quanto
riguarda gli aspetti produttivi, nel mese di maggio si è dato avvio
alla produzione di yogurt e l'incremento della distribuzione è
stato notevole: abbiamo avuto un più 23 percento a maggio, un più
63 a giugno, che poi si è stabilizzato a un più 4 percento a
luglio.
Alcuni dati sugli aspetti commerciali. È stato riorganizzato il
settore commerciale dell'azienda mediante l'assunzione di un
dirigente responsabile delle vendite, l'istituzione di un ufficio
che si occupa dello sviluppo delle vendite fuori Valle e la
privatizzazione della rete di vendita e distribuzione in ambito
regionale.
Vi è stata inoltre la riconversione di una parte del personale a
nuove mansioni: il personale è stato organizzato in un modo da
essere più funzionale alle necessità aziendali; ricordiamo che la
Centrale proviene da una gestione di natura pubblica, con i
problemi di natura gestionale a livello di personale che ciò
comporta.
Quanto ai risultati conseguiti, le scelte gestionali messe in
atto progressivamente nel corso dell'esercizio 1999 hanno portato
ad una diminuzione dei costi fissi e all'incremento delle vendite.
I risultati interni di bilancio dovrebbero (uso il condizionale)
essere leggibili al 31 dicembre 1999, un'analisi precisa del conto
economico della gestione della Centrale potrà essere fatta solo
alla chiusura dell'esercizio, in quanto questo periodo di
riorganizzazione ha rappresentato un impegno economico finanziario
straordinario, evidenziando soprattutto le problematiche di scarsa
liquidità che l'azienda ha, legate agli investimenti e alle
strategie di sviluppo in corso, che scontano, anche per una serie
di fattori negativi sia interni che esterni un momento poco
favorevole - fra cui la chiusura del Tunnel del Monte Bianco -; non
dimentichiamo poi una certa stagnazione dei prezzi nel settore
lattiero-caseario e le difficoltà a dare ulteriore valore aggiunto
a prodotti di qualità non supportati da marchi specifici, come è il
caso dei prodotti della Centrale.
Iniziative di pianificazione. Il Comitato di coordinamento del
settore lattiero-caseario, i cui lavori sono stati approvati dalla
Giunta, ha analizzato a fondo in questo periodo tutte le
problematiche del settore, evidenziando il fatto che le iniziative
devono essere finalizzate ad un recupero di competitività sia nel
momento produttivo che in quello commerciale, senza rinunciare a
due presupposti fondamentali, quali la tutela della tipicità dei
prodotti, che è la sola prerogativa in nostro possesso per
mantenere competitività sui mercati, e il miglioramento qualitativo
dei prodotti, inteso non solo come mantenimento di uno standard
elevato, ma anche un adeguamento progressivo delle produzioni alle
esigenze crescenti della moderna distribuzione.
Nello specifico bisogna considerare le difficoltà di
penetrazione sul mercato esterno, della Centrale che si trova in
concorrenza con la grossa distribuzione e con le grosse ditte
alimentari e produttrici di latte. Lo sforzo è notevole, perché c'è
la necessità di smaltire del prodotto, ed è chiaro che questo
sforzo ha procurato delle spese in più.
Sempre questo documento affida alla commercializzazione un ruolo
propulsivo determinante per lo sviluppo di tutta la filiera e
ipotizza la creazione di una rete commerciale distributiva unica
tra Cooperativa delle fontine e Centrale del latte.
Su questo si sta lavorando e io credo che l'operazione potrà
essere concretizzata ed iniziare dai primi mesi del 2000, almeno
all'interno della Regione Valle d'Aosta e in certi casi anche fuori
dei confini regionali: la rete unica, oltre a creare risparmio,
permette di offrire alla clientela una gamma più ampia di prodotti
favorendo il piazzamento.
Un altro aspetto che potrà migliorare il conto economico della
Centrale del latte è la realizzazione del burrificio regionale con
il quale verranno conseguite ulteriori sinergie all'interno del
settore.
Concluderò ricordando che quando si parla di settore
lattiero-caseario, si parla dell'80 percento della produzione lorda
vendibile in agricoltura e di un numero considerevole di aziende
rurali, di imprese, di società di distribuzione. Si parla di
reddito, si opera in un settore che è molto complesso e, in certi
casi, multidisciplinare; che il settore vada riorganizzato è
scontato, ma non con soluzioni di comodo o con scorciatoie, perché
esse provocherebbero solo dei danni.
Per rispondere all'ultima affermazione, credo che non si tratti
di rendere compatibile il servizio della Centrale del latte con gli
ingenti investimenti fatti dalla Regione, bensì di adoperarsi
affinché gli stessi creino una realtà industriale, che possa poi
dare valore aggiunto a tutte le produzioni aziendali, viste in un
contesto complessivo del settore lattiero-caseario.
Presidente
La parola al Consigliere Lattanzi.
Lattanzi (FI)
Assessore, le riconosco e gliela ribadisco
la sua onestà intellettuale.
Ho percepito dalle sue parole e dal tono con cui lei leggeva la
relazione che qualche dirigente, probabilmente il gestore stesso
della Centrale del latte le ha indicato. Ho percepito che nel tono
c'era lo status quo, cioè l'analisi dello stato dell'arte. Lei
stesso nel giudicare i dati d'incremento possibile del bilancio
sottolineava "dovrebbe" sostanzialmente prodursi una serie di
scelte in un aumento di fatturati.
Qualche conto me lo sono fatto e sono partito da una
riflessione. Noi siamo chiamati sempre più ad amministrare le
risorse pubbliche con oculatezza, il cittadino che ci ha eletto e
che ha voluto che fossimo qui chiede che, nel momento in cui
investiamo i danari dei cittadini, lo si faccia con la prospettiva
di creare sì sviluppo e occupazione e di farlo nella maniera più
oculata possibile. È anche prevedibile che nel momento in cui si
lancia un'iniziativa industriale economica, le fasi iniziali non
siano propriamente entusiasmanti, questo lo sapevamo; all'epoca,
nel 1995, non esistevamo, ma qualche collega che era vicino a me e
qualche Consigliere so che aveva sollevato le perplessità sul fatto
che con un investimento di una ventina di miliardi si potesse
resistere sul mercato e diventare un concreto e opportuno centro di
sviluppo economico per il nostro settore, che, come lei giustamente
dice, è un settore molto complesso, che va a toccare nel vivo la
vita delle persone e delle famiglie che lavorano in quel
settore.
Perplessità che oggi, dalle analisi che ci siamo fatte, sono
aumentate. Dai dati che abbiamo elaborato, che prendono in
considerazione gli stessi dati che lei ha citato, che posso anche
considerare come una serie di scelte di cui eravamo a conoscenza,
cioè della riorganizzazione del personale, quello che in marketing
si dice il "business processing" di un'azienda sia nel marketing
sia nell'organizzazione produttiva, pur calcolando gli effetti di
questa situazione che magari nel brevissimo termine possono
cominciare a dare qualche risultato, le nostre preoccupazioni -
dicevo - sono aumentate perché c'è un dato che balza agli
occhi.
Un'azienda di questo tipo, in queste condizioni organizzative,
in questo tipo di mercato che lei giustamente dice spadroneggiato
dai grandi centri di distribuzione, deve avere, a nostro avviso, un
break heaven di almeno 14-15 miliardi di fatturato, fermo restando
la situazione organizzativa industriale dell'azienda, cioè se non
ci sono drastiche riduzioni di personale, cosa che non si può
prospettare, quindi con una consapevolezza di non poter diminuire i
costi più di tanto, se non di qualche punto percentuale, ma non in
maniera significativa.
Un'azienda, quindi, che per esistere sul mercato, senza fare
degli utili, ma semplicemente per essere il polo distributivo del
prodotto caseario valdostano, non può permettere di resistere se
non con un fatturato di almeno 14-15 miliardi, poi possiamo anche
disquisire, possono anche essere 13, ma si parla del doppio del
fatturato che quest'azienda oggi produce.
Allora la preoccupazione deriva da una serie di numeri che
abbiamo e da queste valutazioni. Nel 1995 parte con un fatturato di
5,6 miliardi, nel 1996 diventano un più 10 percento, 6,1 miliardi,
nel 1997 un più 5 percento di fatturato, 6,4 miliardi, nel 1998 più
5 percento di fatturato, 6,7 miliardi, si prospetta un altro più 5
percento, più o meno più 10 percento di fatturato per chiudere
quest'anno. Però mentre c'è il fatturato che cresce al ritmo del 5,
6, 8 percento, c'è un deficit che cresce del 10 percento; allora se
io e lei fossimo non due amministratori pubblici, ma due soci di
quell'azienda, probabilmente oggi ragioneremmo in maniera diversa
da come lei ha relazionato.
Ragioneremmo per salvaguardare quei posti di lavoro e
quell'azienda in maniera totalmente diversa: per rimanere sul
mercato, per avere prospettive di sviluppo e di occupazione e per
poter rimanere polo distributivo dei prodotti caseari della Valle
d'Aosta.
Le scelte che sono state fatte sono tardive, Assessore, quelle
di nominare un direttore marketing nel 1999, dopo 3-4 anni di
esistenza di quest'azienda è una scelta amministrativa e politica
allucinante, perché che questa azienda abbia un problema di
distribuzione commerciale lo si sa dal 1995, dal giorno che è nata.
Quest'azienda è nata con una visione purtroppo economica che non è
nella realtà dell'economia, è nata per investire dei soldi
pubblici, dare un'occupazione senza un minimo di prospetto e di
preoccupazione di quello che poteva essere non solo produrre del
prodotto, ma anche distribuirlo e soprattutto venderlo per esistere
e rimanere sul mercato.
Di quest'azienda, così rimanendo, non so se ci sarà ancora lei,
Assessore, probabilmente sì e quindi all'interno di questa
legislatura io, lei e tutti i Consiglieri che sono in quest'aula
saremo destinati ad annunciarne il fallimento.
Con questi dati e senza una politica diversa di marketing e di
commercializzazione e di distribuzione quest'azienda è morta, e noi
non abbiamo grandi speranze nel senso che purtroppo l'impostazione
gestionale e politica, le nomine stesse delle persone, le evidenti
incapacità gestionali di quest'azienda, dimostrano che le persone
che sono a capo di quell'azienda di nomina politica non sono in
grado di affrontare il mercato, così come il mercato chiede di
essere affrontato.
Allora noi lo facciamo parlando a nome dei 17 dipendenti, dei 6
impiegati, della comunità valdostana che ha investito i 20
miliardi, di tutti quelli che nei prossimi mesi se non c'è una
svolta importante, verranno coinvolti da un dramma, quello della
chiusura e del fallimento.
Il mercato oggi è globalizzato e se quest'azienda non si mette
in testa di commercializzare non attraverso una piccola rete
propria di agenti rappresentanti regionali, che al massimo può
arrivare fino alla Toscana, ma di entrare nella grande
distribuzione, quest'azienda è morta.
Se i nostri prodotti non li troveremo al Continente, alla GS, da
Conti, ma non a Aosta o a Saint-Christophe, a Reggio Calabria
piuttosto che a Bruxelles, quest'azienda è fuori dal mercato; tutte
le piccole aziende che hanno fatturato intorno a 8-10 miliardi, si
stanno orientando ad aumentare i loro fatturati entrando nella
grande distribuzione, non buttando quintali di yogurt o di
formaggio fresco nei bidoni della spazzatura come stiamo facendo
noi in questo momento, perché questo avviene e lei lo sa, e se non
lo sa, glielo dico io! Noi abbiamo un surplus di produzione di
formaggio fresco che viene gettato, perché non venduto. Ma non è
questo il dramma.
Il dramma è la prospettiva di quest'azienda, che tocca tutti
noi: noi come amministratori di danaro pubblico e chi lavora
all'interno di quest'azienda; le scelte gestionali sono state
sbagliate, ci vuole un cambio di rotta che vada nella direzione di
poter far stare quest'azienda sul mercato e queste soluzioni
tardive vanno accelerate, gli accordi con la distribuzione concreta
che possa permettere a Rimini di chiedere uno yogurt alle castagne
alla Valle d'Aosta ci sia.
Oggi invece nelle latterie della Valle d'Aosta abbiamo lo yogurt
di Vipiteno piuttosto che della Val di Non e non ha senso! Non
possiamo accorgercene dopo 4 anni dal 1995, nel 1999, che c'è
bisogno di un direttore commerciale e di una rete di vendita e di
distribuzione, perché vuol dire essere totalmente incapaci di
gestire un'azienda; chi si è assunto quella responsabilità,
lautamente pagata, per amministrare quell'azienda, ha dimostrato
incapacità, va rimosso immediatamente.
Noi le diamo questa indicazione, naturalmente le anticipiamo che
alla fine di quest'anno saremo su questa situazione. I dati
purtroppo ci danno ragione, quando il deficit aumenta del 10
percento e il fatturato aumenta del 7-8 percento, si tratta di
un'azienda destinata a fallire, e quelli che pagheranno per primi
saranno le persone che lavorano lì dentro, non certamente qualche
amministratore, che magari troverà un'altra poltrona e un altro
incarico!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK