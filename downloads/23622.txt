Consiglio Regionale della Valle d'Aosta - Oggetto del Consiglio n. 2694 del 9 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2694 del 9 maggio 2007 - Resoconto
OGGETTO N. 2694/XII - Verifica dell'operatività dell'Ufficio
Clienti della Casa da gioco di Saint-Vincent.
(Interpellanza)
Interpellanza
Venuto a conoscenza di presunte inefficienze dell'Ufficio
Clienti della Casinò S.p.A., riferibili sia al rapporto con la
clientela più prestigiosa, che subirebbe pressioni per la
devoluzione di mance, sia al rapporto con gli albergatori e altri
esercenti servizi alla clientela, che sarebbero indotti a favorire
criteri di scelta più favorevoli per la propria azienda o il
proprio esercizio nell'indirizzo della clientela della Casa da
Gioco;
Evidenziata la necessità di venire a conoscenza se nei
confronti del referente di tale Ufficio siano stati evidenziati dei
giudizi negativi da parte di soggetti interni ed esterni alla Casa
da Gioco, tra cui in particolare i consiglieri di Amministrazione
della Casinò S.p.A.;
Sottolineata la necessità di mantenere al più alto livello
l'efficienza di un ufficio così strategico, per il buon
funzionamento di tutto il complesso della Casa da Gioco, e al fine
di evitare sgradevoli sensazioni di abusi nei confronti degli
operatori turistici e più in generale del tessuto economico della
cittadina termale;
il sottoscritto Consigliere regionale
Interpella
il Governo regionale per conoscere se intenda
verificare:
1) l'esistenza e l'attendibilità di criticità, inefficienze e
comportamenti anomali da parte dell'Ufficio Clienti della Casinò
S.p.A., ed in particolare del suo referente, sia nei confronti
della clientela, che degli albergatori e degli altri esercenti
servizi alla clientela;
2) l'attività del Consiglio di Amministrazione su tali
problematiche e acquisire tutta la documentazione eventualmente
predisposta;
3) con tutti gli operatori turistici di Saint-Vincent
(albergatori, ristoratori, negozianti, tassisti, eccetera) il
livello di qualità del rapporto con l'Ufficio clienti della Casinò
S.p.A.
F.to: Sandri
Presidente
- La parola al Consigliere Sandri.
Sandri (GV-DS-PSE)
- Una piccola precisazione, tipo
mozione d'ordine. Io la richiamo, Presidente, a ricordarsi che nel
Regolamento del Consiglio esiste l'articolo 47 e qualche Assessore,
in particolare l'Assessore alle finanze, quando si sente in qualche
difficoltà, reagisce in modo tale da alterare i lavori del
Consiglio. Un richiamo in base al "47" potrebbe essere anche
utilizzato, qualche volta!
Con questa interpellanza si vuole far emergere una questione di
per sé banale: quella del funzionamento dell'Ufficio Clienti del
"Casinò S.p.a.", gestito da molti anni da un principale referente,
sempre lo stesso, che è al centro di una serie di valutazioni
negative che emergerebbero sia dagli albergatori che dagli
esercenti altri servizi pubblici, in quanto questo ufficio
sfrutterebbe in maniera esagerata questa posizione privilegiata,
nel senso che molti di questi esercizi dipendono in larga parte dal
Casinò per la propria attività; quindi diciamo che si potrebbe
configurare un'induzione a favorire da parte di questi esercenti,
albergatori, tassisti eccetera, criteri di scelta più favorevoli
nei loro confronti rispetto a quelli di altri concorrenti. Queste
sono delle ipotesi, su cui bisogna fare delle riflessioni
soprattutto in merito al fatto che il collaboratore di giustizia
Francesco Campanella a proposito di Casinò dice:
"eravamo
trattati come se fossimo i padroni del Casinò"
... forse avevano
avuto carte d'oro e cose del genere... Questo signore - riporta un
articolo de "La Repubblica" - affiliato alla cosca del Mandalà,
falsificò la carta di identità a Bernardo Provenzano prima del
viaggio a Marsiglia.
Sempre per inquadrare la problematica, lo stesso collaboratore
di giustizia evidenzia che, grazie ai buoni uffici del compiacente
Direttore del Casinò di Saint-Vincent, un fido di 100.000 euro,
superiore a quanto le regole del Casinò consentirebbero, permetteva
ai "boss" di poter depositare assegni per questo importo,
ricevendone in cambio "fiches"; in caso di vincita avrebbe ritirato
gli assegni, invece raggirando le norme antiriciclaggio ed
elargendo laute mance ai cassieri, il boss convertiva le "fiches"
in contanti: questo per dare un'idea del clima nel quale ci
troviamo.
L'Ufficio Clienti è uno di quegli uffici particolarmente
sensibili. Abbiamo capito che le "diligences" che lei aveva
annunciato nella discussione del 25 ottobre sulla prevenzione di
attività illecita verso la Casa da gioco non hanno portato a nulla,
ci aveva detto in quell'occasione che c'erano opportune strutture
che erano demandate all'"internal auditing"; oggi ci dice che
l'"internal auditing" non ha fatto niente; insomma... Vogliamo
capire allora che intenzioni ci sono per mettere in evidenza il
funzionamento interno di questo Ufficio Clienti, se ci sono
sgradevoli sensazioni di abusi nei confronti degli operatori
turistici, del tessuto economico cittadino e anche favoritismi
rispetto a una particolare clientela.
Si interpella la Giunta per conoscere l'esistenza e
l'attendibilità di criticità, inefficienze e comportamenti anomali
da parte di questo Ufficio e, in particolare, del suo referente,
sia nei confronti della clientela, che degli albergatori e degli
altri esercenti; cosa ha fatto il "CdA" su tali problematiche,
perché parrebbe che una serie di dirigenti o amministratori - ho
avuto la segnalazione di due persone in particolare - abbiano
espresso pubblicamente dei giudizi negativi su questo ufficio, e
capire se esistono tendenze a una disorganizzazione per cui ognuno
è libero di fare quello che vuole all'interno di queste direttive,
soprattutto per quanto riguarda suscitare la mancia rispetto alla
clientela, piuttosto che rispetto ad altri soggetti.
Queste sono un po' come le questioni fiscali che portarono Al
Capone dove sappiamo; cioè spesso non c'è bisogno di capire se le
dichiarazioni del pentito di mafia, Campanella, e collaboratore di
giustizia siano vere o meno, basta guardare il restante
comportamento. Se su cose molto più banali, tipo rapporto con la
clientela ordinaria o con i tassisti, e via dicendo, è di questo
genere così come è stato ipotizzato, è chiaro che non c'è controllo
su questo ufficio, ma soprattutto in quell'ufficio si sono
innescate delle logiche che rendono possibile tutto e che in
un'inchiesta di rilevanza nazionale il Casinò di Saint-Vincent sia
additato come una delle situazioni più difficili dal punto di vista
della trasparenza, non serve non solo al futuro della casa da
gioco, che sappiamo in grande difficoltà, ma neppure al futuro
della classe politica valdostana, perché su questi temi della
correttezza e della trasparenza, dell'efficienza, ci deve essere
normalmente nell'amministrazione un altissimo livello, ma a maggior
ragione in un'attività che nel Comune di Châtillon come nel Comune
di Montjovet sarebbe di rilevanza penale, per una fortunata
tradizione che si annida non nei 60 anni del decreto del 1°
Presidente della Regione, Federico Chabod, ma negli inizi del '900,
anzi secondo alcuni studi ci sarebbe già stata qualche forma di
Casinò ad Aosta alla fine dell''800, a Saint-Vincent ciò non è
illegale... ma questo non giustifica alcuna riduzione di attenzione
sul funzionamento interno.
Credo che dall'Ufficio Clienti ad altri, tanti passaggi debbano
essere verificati; oggi tocca a questo ufficio... Sentiamo dal
Governo come si intende comportare.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Cercherò di dare una risposta alle
varie domande che mi vengono poste nell'interpellanza, ho girato le
domande alla Casinò che mi ha trasmesso le risposte specifiche.
Chiedo formalmente alla Presidenza che l'intervento, la mia
risposta e la controrisposta vengano trasmesse alla Procura della
Repubblica, perché il Consigliere Sandri, in quest'aula, ha fatto
capire che sa delle questioni che hanno rilevanza penale; quindi
chiedo formalmente, per evitare di incorrere in omesse denunce, che
questo verbale venga trasmesso al Procuratore, perché questo clima
di sospetto, di denigrazione, di "dico" e "non dico", credo che
faccia male a tutti. Ritengo quindi che sia doveroso che le parole
che vengono dette in quest'aula siano analizzate correttamente e,
chi conosce, debba trasmettere tutto, perché in questo caso
vivremmo continuamente con il dubbio di avere dei farabutti di
fronte, delle persone che delinquono, quindi Presidenza prenda
seriamente... e comunque mi dia una risposta se questo intervento
non può, altrimenti lo farò io. Detto questo, credo che vada letta
la risposta che mi è stata data.
Le problematiche, rispetto alla prima domanda, relative alla
gestione della migliore clientela di gioco sono oggetto di
discussione in sede di Comitato per la promozione delle
manifestazioni, dove vengono anche analizzati i consuntivi mensili
delle spese di "marketing". Non si è a conoscenza di criticità,
inefficienze e comportamenti anomali, né tanto meno di abusi
commessi da parte dell'Ufficio Clienti della "Casinò S.p.a.", in
particolare del suo referente, sia nei confronti della clientela
che degli albergatori e degli esercenti servizi alla clientela. Si
è, al contrario, a conoscenza della puntuale attività di
monitoraggio della clientela, che ha accesso ai benefici quali
ospitalità, omaggistica, biglietteria aerea e servizi di trasporto
"da" e "per" gli aeroporti.
Tale attività di monitoraggio, effettuata con più incisività
negli ultimi 3 anni, grazie al consolidamento del reparto dei
rilevatori in organico all'Ufficio Clienti, che controllano le
"performances" di gioco dei clienti ammessi al rango di "VIP",
oltre che con la collaborazione della Direzione giochi, ha permesso
di razionalizzare le spese di "marketing" indirizzate a tale
tipologia di clientela commisurandole al potenziale di gioco.
Nei confronti della clientela segnalata dai "rabatteurs", sono
stati adottati gli stessi criteri di selezione, sono emerse più
volte anomalie che sono state oggetto di trattamento e quindi con
la supervisione delle direzioni interessate - centrale, giochi,
stampa e manifestazioni - sono stati adottati i provvedimenti del
caso. I provvedimenti si riferiscono a riduzione e in molti casi
revoca dei benefici e ovviamente anche di promozione a livelli
superiori. Il tutto con la massima attenzione al singolo giocatore
trattato. Tali interventi generano normalmente rimostranze da parte
della clientela, ma si tratta di scelte dell'azienda, non certo del
singolo operatore o referente, inquadrate nell'ambito della propria
politica e nel rispetto del budget annuale per le spese di
"marketing".
Per quanto riguarda i fornitori di servizi alberghieri e di
ristorazione, la scelta viene sempre lasciata al cliente
compatibilmente con i benefici a lui concessi, quindi a seconda se
l'ospitalità è prevista al "Grand Hôtel Billia" o in alberghi a 3-4
stelle di Saint-Vincent. Per i ristoranti non esistono regole nel
senso che è il cliente a scegliere dove recarsi. Per i servizi di
trasporto e autonoleggio con conducente si attua una rotazione fra
tutti i fornitori, non senza difficoltà per il continuo mutare
degli assetti del Consorzio valdostano autonoleggi e pur tenendo
nella debita considerazione le preferenze del cliente. La continua
e inarrestabile contrazione dei tempi di soggiorno del cliente a
Saint-Vincent, con conseguenze delicate sulla redditività media di
ogni giocatore, ha anche recentemente imposto un cambio nella
politica delle ospitalità, che ha portato l'azienda a privilegiare
per la cena i servizi di ristorazione interni rispetto a quelli
esterni, che possono essere invece utilizzati per il pranzo.
Per evitare dispersione di risorse economiche e quindi
prenotazioni non seguite da presenze, nessun cliente è inoltre
autorizzato a utilizzare servizi di ristorazione esterni in
concomitanza con cene di gala, o con incontri gastronomici a tema
organizzati al "Grand Hôtel Billia" e al ristorante "Brasserie du
Casino". Non sono stati contestati abusi da parte dei fornitori dei
servizi alberghieri e di ristorazione con i quali, al contrario, su
iniziativa dell'Assessorato delle finanze è stato aperto un tavolo
di discussione e di confronto per avviare nuove attività
promozionali finalizzate a contrastare il calo di clientela che si
registra nelle sale giochi del Casinò, più in generale nella
cittadina termale.
Seconda domanda: l'attività del Consiglio di Amministrazione su
tali problematiche e acquisire tutta la documentazione
eventualmente predisposta; il "CdA" viene puntualmente aggiornato
in ordine alle politiche di "marketing" adottate. Non sono al
momento allo stesso pervenute lamentele ufficiali da parte di
clienti o degli operatori turistici e commerciali di Saint-Vincent
sull'argomento. Rientra nell'ordinaria amministrazione la tenuta di
regolare corrispondenza con i clienti per la gestione di criticità
relative a cambi di categoria, quindi di benefici attribuiti o
revocati.
Terza domanda: con tutti gli operatori turistici di
Saint-Vincent - albergatori, ristoratori, negozianti, tassisti,
eccetera - il livello di qualità del rapporto con l'Ufficio Clienti
della "Casinò S.p.a."; il succitato tavolo di confronto, convocato
dall'Assessorato delle finanze, alla presenza del Presidente del
"CdA" della "Casinò" e della dirigenza, è stato occasione per
discutere delle problematiche relative alla attività commerciale
della casa da gioco in tema di ospitalità alla clientela e non
solo, oltre che per stimolare l'individuazione di sinergie fra il
comparto commerciale e turistico, finalizzato ad attivare azioni di
"marketing" comuni che sono allo studio, ma che verranno realizzate
nel breve periodo. In quella sede non sono stati evidenziati
comportamenti anomali da parte dell'Ufficio Clienti del Casinò.
Presidente
- La parola al Consigliere Sandri.
Sandri (GV-DS-PSE)
- Mi è sembrata molto legittima la
preoccupazione dell'Assessore, quindi lo invito a farsi parte
attiva in quella cosa, ovviamente trasmetteremo tutto quanto in
nostra conoscenza a chicchessia voglia farlo, perché noi
trasmettiamo, differentemente da voi che avete il braccino corto...
sto ancora aspettando - cito per il Presidente del Consiglio - il
"sondaggio Piepoli" richiesto prima "brevi manu", poi per iscritto,
poi in base al "116" e ancora oggi non lo abbiamo avuto, mentre era
stato presentato alla stampa più di 2 mesi fa... voglio dire che
c'è chi ha paura della verità e chi... un po' meno!
Mi fa piacere di verificare che anomalie rispetto alla clientela
ci sono state, lo ha detto l'Assessore, tanto che hanno portato
alla riduzione e revoca di benefici e di promozioni superiori -
queste sono le sue parole - quindi qualcosa che non funzionava lo
ammette anche lui. È evidente che su questo Ufficio Clienti come in
tante altre situazioni, stasera o domani parleremo dei Forestali,
per quanto riguarda i Forestali c'è stata da parte della Presidenza
della Giunta la proposta di fare una rotazione per evitare che ci
siano i cosiddetti "inquinamenti ambientali", ed è ovvio che se
credete in questo provvedimento, dovreste fare qualcosa di simile
per prevenire questo tipo di situazioni facendo un po' di
spostamenti all'interno del Casinò. È bene che una persona che si è
occupata di un determinato settore per 5-6-7-10-20-30 anni magari
se ne vada da un'altra parte. In particolare penso che da troppo
tempo il referente dell'Ufficio Clienti sia in quella posizione,
perché emergono due piccole altre questioni che il nostro
"brillante" Assessore ha cercato di mascherare: la prima, dicendo
che non sono pervenute lamentele ufficiali, è un po' come
l'opposizione costruttiva, cioè esiste l'opposizione e poi esiste
la maggioranza; l'opposizione costruttiva non esiste, e anche le
lamentele, non esistono le lamentele ufficiali, o esistono le
lamentele o non esistono... se si deve dire "lamentele ufficiali"
vuol dire che ci sono state delle lamentele, ma dato che non sono
scritte su carta intestata, allora non se ne può tenere conto!
Questo è un comportamento omettitorio, perché non si vuole prendere
le valutazioni che ci sono state, come sono state fatte al
sottoscritto, sono state fatte ad altre persone e solo perché erano
informali non si sono tenute in debita considerazione.
Ho l'impressione... ed esprimo un parere negativo sulle
intenzioni del Governo regionale su questo tema, perché pur con
tutte le difficoltà che questo tipo di attività comporta in quanto
sono questioni delicate, ci sono problemi di persone di mezzo,
quindi bisogna trattarle con la dovuta correttezza, ma è
altrettanto evidente che, trovandoci di fronte a situazioni che
sono delicate dal punto di vista giuridico - ripeto: l'attività del
Casinò a Châtillon sarebbe un reato -, che abbiamo da mesi una
serie di notizie preoccupanti rispetto al riciclaggio che ci
sarebbe stato all'interno della casa da gioco, di fronte a
dichiarazioni comunque preoccupanti, che siano vere o siano false
non importa, ma il fatto che ci siano dichiarazioni per cui noi
abbiamo questi "rabatteurs" che si potevano permettere di tutto e
di più, fra l'altro, utilizzando nomi di persone che spesso hanno
poco a che fare con il gioco... sempre da "La Repubblica" due
coniugi dal reddito quasi inesistente, da soli, hanno movimentato 2
milioni di euro fino al 2002 e altrettanti fino al 2004, un
disoccupato 1.195.000 euro nel 2003 e 955.000 l'anno dopo...
dimostra che occorre la "massima", "massima", "massima" attenzione!
Trincerarsi come ha fatto l'Assessore dietro a risposte di maniera
non porta niente a nessuno!
Chiudiamo qui questa seconda rata di questo dossier; ci
troveremo al prossimo appuntamento. Spero che dal punto di vista
della comunicazione l'Assessore sia meno "rancino" e tiri fuori
qualche cosa di più di quanto non abbia fatto questa sera!
Presidente
- Come convenuto dalla Conferenza dei
Capigruppo, sospendiamo per un'ora i lavori del Consiglio. I lavori
riprenderanno alle ore 21.
Si dà atto che la seduta è sospesa dalle ore 19,58 alle ore
21,23 e che alla ripresa dei lavori riassume la Presidenza il
Presidente Perron.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK