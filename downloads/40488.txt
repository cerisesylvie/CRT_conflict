Consiglio Regionale della Valle d'Aosta - Oggetto del Consiglio n. 3277 del 7 marzo 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3277 del 7 marzo 2018 - Resoconto
OGGETTO N. 3277/XIV - Interrogazione: "Interventi per il
ripristino del manto stradale della strada regionale n. 45 della
Val d'Ayas".
Grosjean (Président) -
Point n° 9 à l'ordre du jour. La
parole à l'Assesseur Baccega pour la réponse.
Baccega (EPAV) -
Consigliere Gerandin, la ringrazio per
questa interrogazione, in quanto mi dà modo di comunicare con la
vallata e con coloro che vivono al di sopra dei 1.000-1.200 metri
in tutta la regione. In realtà, rispetto alla strada regionale n.
45, dieci giorni or sono io ho preso atto personalmente dello stato
del manto stradale e, contemporaneamente, anche nella strada
regionale n. 5, oltre alle segnalazioni dei tecnici e degli addetti
alla manutenzione e, in generale, di tutto il territorio regionale
al di sopra 1.000-1.200 metri.
Il tutto è certamente da attribuire alle condizioni
metereologiche particolarmente proibitive dei mesi di dicembre e
gennaio con elevate nevicate e piogge fino ai 2.000 metri, unite
agli sbalzi termici e anche allo spargimento di sale in quantità
adeguata al momento e non ha aiutato alla conservazione del manto
stradale, quindi si sono formate numerose buche. A questo bisogna
aggiungere il cedimento in parecchi tratti della strada regionale
n. 45 della Val d'Ayas e della strada regionale n. 5 di Antagnod,
di mini trincee eseguite per il passaggio della fibra ottica su cui
i tecnici hanno aperto un confronto con i concessionari degli
interventi eseguiti per definire le modalità di ripristino dello
stato e dei luoghi delle pavimentazioni stradali.
Per rispondere al quesito n. 2, per tamponare la situazione,
tenuto conto che gli impianti di produzione del conglomerato
bituminoso sul territorio valdostano saranno chiusi almeno fino ad
aprile 2018 e non ci sono neanche le condizioni minime sufficienti
per eseguire interventi decorosi, viste le basse temperature
attuali e del periodo che si trovano in quota, il personale addetto
alla manutenzione si è prodigato, con il materiale a disposizione,
a segnalare le pessime condizioni del manto stradale con
segnaletica verticale e a riempire, con asfalto a freddo e
calcestruzzo, le buche formatesi. Inoltre sono stati previsti
interventi tampone sulle varie strade con una serie di
provvedimenti - di cui uno proprio sulla Val d'Ayas, il PD n. 536
del 5 febbraio - e si sono affidati ad una ditta di Issogne dei
lavori urgenti e straordinari di ripristino della pavimentazione
stradale e delle buche lungo le strade classificate "regionali" per
l'anno 2018. Alcuni di questi lavori sono già stati eseguiti, altri
sono eseguibili e in corso a seconda delle condizioni
meteorologiche (ovviamente non si possono fare in presenza di
nevicate e di gelo). La prossima settimana sono previsti ulteriori
interventi di stesa di calcestruzzo sia in Val d'Ayas che lungo la
Valle del Lys. I lavori che potrebbero attenuare i disagi e dare
una risposta definitiva sono ovviamente eseguibili nella
primavera/estate 2018, oltre a questi interventi tampone che
andremo a realizzare e che stiamo realizzando. Ci sono una serie di
interventi già affidati nel piano lavori approvato nel 2017 con un
provvedimento per lavori di ripristino di pavimentazioni degradate
lungo la strada regionale n. 5 di Antagnod, sulla strada regionale
n. 33 del Col du Joux e sulla strada regionale n. 45 della Val
d'Ayas. La gara d'appalto è attualmente in corso ed è stato avviato
un concorso istruttorio da parte della SUA; oggi dovremmo avere gli
aggiudicatari definitivi. È previsto un altro intervento con
importo a base d'asta di 99 mila euro più IVA (quindi 122 mila
euro), anche qui sempre riguardo alle strade regionali n. 5, n. 33
e n. 45: questi interventi sono previsti nel piano lavori 2018 ma
sono ancora da approvare.
Infine abbiamo deciso di dare priorità alle gare d'appalto per
gli interventi previsti dal piano lavori 2018 affinché si possa
intervenire prima dell'estate sulle strade regionali in pessimo
stato di conservazione a causa degli agenti atmosferici. La
motivazione forte, per anticipare la delibera di Giunta che sarà
approvata nei prossimi giorni, è di dare una priorità assoluta alla
sicurezza delle nostre strade colpite dagli eventi di cui ho fatto
cenno.
Président -
La parole au collègue Gerandin pour la
réplique.
Gerandin (CC-MOUV) -
Assessore, so della sua visita in
Val d'Ayas, per cui sono al corrente che lei ha visitato
personalmente queste strade. Io penso che lei sia anche una persona
di buon senso e si sia reso conto che la situazione della Val
d'Ayas - dico Val d'Ayas in generale, ma mi riferisco alle strade
regionali n. 5 e n. 45 - sia al limite del pericolo di transito.
Lei mi dice che la Val d'Ayas deve aspettare fino a fine aprile
2018 per avere qualche possibilità di intervento risolutivo, e io
immagino qualche residente o qualche turista che percorre
regolarmente quella strada regionale: è a rischio di incidenti
stradali, perché lì ormai è un zigzagare per schivare le buche più
grandi, non per percorrere una strada normale. Non si può
immaginare di fare turismo in piena stagione invernale in cui c'è
un transito che è a rischio di percorrenza! Voglio che sia chiaro a
tutti, perché se succede qualche incidente e qualcuno chiede i
danni io non so come vi giustificherete. Spiegherete a qualcuno che
magari gli impianti di bitumatura in Valle d'Aosta sono chiusi fino
ad aprile. A me non importa, Assessore, se sono chiusi fino ad
aprile, questa non è solo un'emergenza dal punto di vista
turistico, è un'emergenza per l'incolumità di chiunque vi transiti.
Abbiamo l'autostrada più cara al mondo, abbiamo anche la strada
regionale che, bontà sua, Assessore - io non so se lei si sente
responsabile o meno, comunque è stata sottovalutata la questione -
fa rimpiangere i tempi dell'ANAS. I cittadini stanno rimpiangendo
l'ANAS e questo perché, a forza di fare quei tappetini da due
centimetri, la Val d'Ayas è una buca unica. Ci sono ogni tanto dei
crateri in cui l'asfalto a freddo fa ridere. La sua esperienza del
calcestruzzo sta ancora facendo ridere. In Val d'Ayas sta girando
la barzelletta del calcestruzzo, nel senso che un'ora dopo il suo
calcestruzzo aveva imbrattato le pareti dei negozi e quelle dei
marciapiedi.
Lei mi dice che la soluzione è questa, ma non mi ha detto
l'importo del piano lavori 2017 che sarebbe cantierabile; mi ha
solo detto che ci sono 122 mila euro per il piano lavori 2018,
piano lavori che, al momento, non ha copertura finanziaria, perché
fa parte delle risorse bloccate. Assessore, quello che mi sta
dicendo è senza giustificazione. Noi siamo in una situazione di
emergenza, per cui lei metta in campo le forze di emergenza e
faccia affidamenti diretti, non mi dica che è in gara d'appalto e
vada a prendere l'asfalto in Piemonte, se non sono aperte le cave o
chi fa il bitume in Valle d'Aosta. È inaccettabile che si dica che
si può ipotizzare...
(
interruzioni dall'aula
)
... scusate, adesso siamo al 10 marzo e lei mi dice che si può
ipotizzare a dopo fine aprile? Io non so cosa succederà, perché se
ieri ci sono stati gli agricoltori, lei non vorrà mica che vengano
giù anche i cittadini della Val d'Ayas qua davanti? Ma verranno giù
in massa, perché sulla sua soluzione del calcestruzzo stanno ancora
ridendo! Non è un imbonire, qua c'è una situazione di emergenza e
la gente delle sue risposte non sa che farsene, come non so
veramente che farmene io, perché sinceramente pensavo qualcosa di
meglio.
È difficile fare turismo, quando neanche le strade regionali,
che sono a percorrenza gratuita, in questo momento sono quasi
inaccessibili. Si rischia. Poi la gente del posto che conosce le
buche zigzaga, ma gli altri che non le conoscono ci finiscono
dentro. La situazione è inaccettabile, per cui io le dico: muova
quello che può, prenda le somme per gli interventi di emergenza a
bilancio regionale, se non ha disponibilità nel capitolo dei lavori
pubblici, ma intervenga e lo faccia entro fine mese.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK