Consiglio Regionale della Valle d'Aosta - Oggetto del Consiglio n. 534 del 29 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 534 del 29 ottobre 1981 - Resoconto
OGGETTO N. 534/81 - INIZIATIVA PER LA CONCESSIONE, A FAVORE DEI
PORTATORI DI HANDICAPS, DI AGEVOLAZIONI SUGLI IMPIANTI DI RISALITA
DELLA REGIONE. (Approvazione di mozione)
Presidente
- Do lettura della mozione in oggetto:
MOZIONE
Preso atto che l'anno 1981 è stato proclamato dall'Assemblea
Generale dell'O.N.U. "Anno Internazionale delle persone portatrici
di handicaps";
Riconosciuta l'efficacia terapeutica, fisica e psichica
derivante dall'inserimento dell'handicappato nel tessuto sociale e
nelle attività ricreative svolte all'aria aperta;
Considerata l'importanza di promuovere interventi, anche di
modesta portata, volti a spezzare quel senso di abbandono e di
emarginazione che travaglia gli handicappati;
il Consiglio regionale
IMPEGNA
la Giunta regionale a prendere gli opportuni contatti con le
imprese che gestiscono impianti di risalita nella Regione per
concordare la concessione di biglietti a tariffa ridotta per il
portatore di handicaps e l'eventuale accompagnatore.
Presidente
- La parola al Consigliere De Grandis.
De Grandis (PRI)
- La mozione è di modestissima portata
nel fatto concreto, ma ha una portata secondo me importante di
carattere psicologico. Anche in quest'Aula e nei Convegni che nel
corso di quest'anno internazionale dell'handicappato si sono tenuti
in diverse zone della Valle d'Aosta sul problema dei portatori di
handicaps è stato messo in evidenza come l'emarginazione di queste
persone sia soprattutto a livello psichico; ogni volta che si è
parlato di barriere architettoniche, - e c'è anche una proposta di
legge iscritta all'ordine del giorno di questo Consiglio - è stato
rilevato che la barriera più grave che debbono affrontare i
portatori di handicaps è quella di carattere psicologico, vale a
dire è la difficoltà di inserirsi nel contesto sociale e di far
sentire a quella parte del contesto sociale cosiddetta normale la
necessità di essere più disponibili verso i portatori di handicaps.
La proposta che io suggerisco con la mozione vuole essere soltanto
dimostrazione concreta di un piccolo atto, di poco costo, per
favorire l'inserimento dei portatori di handicaps proprio in un
settore che sembra uno di quelli più difficili da raggiungere per
un portatore di handicaps: è il settore sportivo, e la montagna in
particolare, sia d'estate che d'inverno. È evidente che si tratta
di un provvedimento che non può interessare tutti i portatori di
handicaps, ma soltanto alcuni, quelli che possono essere
trasportati con i mezzi di risalita; però si tratta comunque di un
atto concreto in favore di una categoria che ha bisogno
innanzitutto di solidarietà, prima ancora che di altri tipi di
intervento.
Presidente
- È aperta la discussione sulla mozione.
Chi chiede la parola? La parola al Consigliere Tonino.
Tonino (PCI)
- Voglio esprimere il consenso del nostro
Gruppo alla mozione che ha presentato il Consigliere De Grandis, e
sottolineare un aspetto che secondo me è importante. Ha detto bene
il Consigliere De Grandis che si tratta di un intervento limitato,
però sta per concludersi l'anno internazionale dedicato alle
persone portatrici di handicaps e negli ultimi dibattiti, ai quali
anch'io ho partecipato, una delle richieste che è emersa con una
certa forza è stata proprio quella di prevedere alcune piccole
cose: nella Regione - e mi dispiace che oggi non ci sia l'Assessore
alla Sanità ed Assistenza sociale, Rollandin - si è fatto
pochissimo; si è discusso, sì, e questo è già di per sé un fatto
non negativo, perché per troppi anni di questo problema non si è
neanche discusso in modo così ampio, però gli atti concreti non ci
sono stati, o sono stati molto limitati: ricorderà l'Assessore la
polemica che è nata per aver inserito nell'annuario degli alberghi
valdostani quelli che sono attrezzati per ospitare persone
portatrici di handicaps; in realtà, non tutti gli alberghi che
hanno indicato questo servizio, perché di un servizio si tratta,
avevano le carte in regola per poter risolvere i problemi che si
ponevano, soprattutto quello delle barriere architettoniche che è
il più importante in una struttura come quella alberghiera. Ecco,
questo mi fa dire che è importante che ci siano fatti anche piccoli
e limitati, come questo sollecitato nella mozione: sono proprio le
cose concrete ad essere apprezzate da tutti quei portatori di
handicaps che si fanno sentire o che anche non si fanno
sentire.
Queste sono le ragioni per le quali noi crediamo che questa
iniziativa sia positiva; perciò voteremo a favore.
Presidente
- È iscritto a parlare il Consigliere Minuzzo;
ne ha facoltà.
Minuzzo (PSDI)
- Dichiaro sin d'ora che, voteremo questa
mozione e non ci facciamo dei grossi problemi nell'accettarla; però
diciamo anche che non dobbiamo esagerare nel concedere agevolazioni
e contributi come se i portatori di handicaps fossero dei
sottosviluppati, dei sottoccupati o una classe inferiore alle
altre. Perché fintanto che viene presentata una mozione con la
quale si chiede che la Regione intervenga per agevolare l'accesso
agli impianti di risalita ai portatori di handicaps, questo ha un
certo scopo, segue una logica, quella di inserire a tutti gli
effetti i portatori di handicaps nella nostra società. Il fatto
invece di concedere, come chiesto in questa mozione, dei biglietti
a tariffa ridotta per i portatori di handicaps e gli eventuali
accompagnatori, ritengo che non vada incontro alle richieste
specifiche dei portatori di handicaps, perché finché non c'è la
possibilità di avere degli adeguati servizi di trasporto per
arrivare fino agli impianti di risalita è abbastanza inutile
concedere tariffe ridotte, che peraltro non sembrano almeno penso,
trovare giustificazione. A questo punto, meglio sarebbe, ad
esempio, che la Regione intervenisse presso le stazioni ferroviarie
dove i gradini dei treni sono a 60 cm. dal marciapiede, per cui gli
anziani e coloro i quali hanno problemi di deambulazione devono
inginocchiarsi sul primo gradino e poi a fatica salire sul
vagone.
Ecco, ripeto, noi votiamo questa mozione e non ci facciamo
grossi problemi perché in fondo in fondo impegna esclusivamente la
Giunta regionale a prendere contatti con i Consigli di
Amministrazione e le imprese che gestiscono gli impianti di
risalita perché concedano dei biglietti a tariffa ridotta. Voglio
però ricordare che più volte la Giunta regionale è stata
sollecitata a prendere iniziative per consentire ai nostri ragazzi
di accedere con più facilità agli impianti di risalita, visti i
prezzi non dico esosi perché i costi di gestione sono notevoli ma
comunque elevati; questa richiesta mi pareva una cosa giusta, c'è
stato un intervento del collega Lanivi, che adesso non c'è, e io
stesso ho presentato a nome del mio partito un'interpellanza su
questa questione.
Il concedere dei biglietti a tariffa ridotta per i portatori di
handicaps sugli impianti di risalita, ripeto, mi sembra che non
vada incontro alle aspettative delle associazioni che portano
avanti i problemi di queste persone e meglio sarebbe che la Giunta
regionale o il Consiglio deliberassero delle proprie concrete
proposte per facilitare l'accesso dei portatori di handicaps agli
impianti di risalita.
Presidente
- Altri intendono intervenire?
La parola al Consigliere Viberti.
Viberti (DPROL)
- Ben felice di aver preceduto De
Grandis, che avrà evidentemente molte altre cose da dire, mi
dichiaro d'accordo con la mozione e voterò a favore; ritengo
infatti importante, opportuno e necessario estendere certi
privilegi - non è la parola giusta - a questa categoria - e non è
la parola giusta - ma occorre che si faccia di più, dobbiamo
arrivare a concepire che queste persone non sono diverse da noi e
possono dare un contributo importante quanto quello di chiunque
altro all'interno della società.
Presidente
- Altri intendono prendere la parola?
Il Consigliere De Grandis ha diritto di concludere in quanto
presentatore della mozione. La parola, quindi, al Consigliere De
Grandis.
De Grandis (PRI)
- Io avevo premesso che si trattava di
un piccolo atto concreto di solidarietà - e sottolineo
"solidarietà" - più che di un fatto di ampia portata.
Evidentemente, il problema sollevato dal Consigliere Minuzzo è
reale, però vorrei ricordargli che il trasporto delle persone su
tutti i mezzi implica la responsabilità del vettore, e qui era
piuttosto pleonastico richiamare tutta la serie di norme che
riguardano la responsabilità del vettore nei confronti delle
persone trasportate. È evidente che il gestore di un impianto di
risalita, a fronte della necessità di fare accedere a un seggiolino
di modeste proporzioni e non eccessivamente comodo un handicappato,
a seconda del grado di handicap di questo signore si preoccuperà di
facilitargli la salita eventualmente fermando un attimo l'impianto
per evitare ogni possibile rischio. Quindi è in questi termini che
si pone la questione, anche se, come ripeto, non ho ritenuto di
richiamare nella mozione tutte le norme dello Stato che già
esistono sulla questione che il vettore ha e deve assumersi la
responsabilità dei trasportati, e quindi, anche del modo e della
possibilità di accedere al mezzo di trasporto senza essere esposti
a rischi di infortunio o incidente.
Presidente
- Nessun altro è inscritto a parlare. Qualcuno
chiede la parola?
La parola all'Assessore al Turismo, Urbanistica e Beni
culturali, Pollicini.
Pollicini (DP)
- Avevo già informato il Consigliere De
Grandis che abbiamo preso contatti con l'associazione impianti a
fune, che ha dichiarato la sua disponibilità per la proposta;
evidentemente dovranno essere chiariti i precisi compiti di
ciascuno, i rischi, le responsabilità, le cautele; cioè non si
possono scaricare sui gestori dell'impianto di risalita tutte le
responsabilità, che sono notevoli. È giusto quindi vedere qual è il
grado di handicap che consente l'utilizzo del mezzo di risalita,
perché certamente il discorso è molto delicato e non può risolversi
con l'accettazione acritica della possibilità di mettere una
persona portatrice di handicaps su un seggiolino; il problema è
molto complesso. Comunque, esiste questa disponibilità; bisogna
però concordare sulle modalità perché evidentemente sono in gioco
le garanzie di sicurezza dell'utente handicappato.
Posso ricordare che per quanto concerne il problema degli
handicappati, è già stato concordato l'accesso gratuito alla
piscine di Aosta proprio perché queste persone hanno bisogno anche
sul piano terapeutico di questo tipo di esercizio: questa è una
delle recenti disposizioni date per consentire questa attività ai
portatori di handicaps. Il discorso più complesso è quello della
problematica nel suo insieme, che è molto complicata ed ha svariati
aspetti; soprattutto occorre non credere che il 31 dicembre sarà
concluso l'anno dell'handicappato, ma è necessario ogni giorno fare
dei piccoli passi e non pretendere di risolvere in un giorno solo
gli enormi problemi connessi all'abbattimento delle barriere
architettoniche e alle altre esigenze dei portatori di handicaps,
perché è un problema che richiede anni: l'importante è continuare
ogni giorno, fare piccoli passi; sarebbe un grave errore pretendere
di risolvere tutto nell'ambito di un provvedimento o di una legge
regionale.
Presidente
- Vi sono dichiarazioni di voto?
Metto in approvazione la mozione presentata dal Consigliere De
Grandis.
Esito della votazione:
Presenti, votanti e favorevoli: 25
Maggioranza: 13
Il Consiglio approva all'unanimità.
Presidente
- Passiamo alla trattazione dell'oggetto
successivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK