Consiglio Regionale della Valle d'Aosta - Oggetto del Consiglio n. 1456 del 7 ottobre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
COMMERCIO
Fiere, mostre e mercati
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1456 del 7 ottobre 2015 - Resoconto
OGGETTO N. 1456/XIV - Interrogazione: "Procedure adottate per
la fornitura di beni e servizi alla società Expo VdA".
Presidente
- Punto 7 all'ordine del giorno. La parola
all'Assessore Marguerettaz.
Marguerettaz (UV)
- Il collega Ferrero mi pone una serie
di domande alle quali rispondo ovviamente dopo aver chiesto le
dovute spiegazioni alla società Expo VdA. Per quanto attiene alla
prima domanda, "se sono stati effettuati regolari bandi per le
aggiudicazioni dei beni e servizi", la società risponde che sono
state rispettate le procedure previste dal decreto legislativo 163
del 2006, ovvero il codice degli appalti pubblici, della legge
regionale 36 del 2011 e del regolamento per l'acquisizione dei beni
e servizi delle società, che prevedono anche l'affido diretto da
parte del responsabile del procedimento, per i servizi e le
forniture di importo inferiore a euro 40 mila. Per i servizi e le
forniture di importo compreso fra i 40 mila e la soglia
comunitaria, previsto dall'articolo 29 del codice degli appalti,
l'affidamento avviene mediante cottimo fiduciario, nel rispetto dei
principi di trasparenza, rotazione, parità di trattamento e previa
consultazione dei soggetti ritenuti idonei dopo indagine di
mercato. La società precisa che per gli importi superiori a 40 mila
euro sono sempre stati pubblicati i relativi bandi di avviso.
Per quanto attiene alla seconda domanda, "qual è il numero medio
delle persone fisiche/giuridiche che hanno partecipato a ciascun
bando/selezione/concorso di idee", il numero medio è di 7,6.
La terza domanda, "per quanto tempo sono stati pubblicati i
bandi per concorsi di idee", sono stati pubblicati sul sito
internet della società per un periodo compreso tra i 20 e i 30
giorni prima della scadenza prevista per la consegna delle
proposte.
La quarta domanda, "se corrisponde al vero la circostanza che ai
fini dei procedimenti di verifica e pagamento dei fornitori di beni
e servizi sono stati effettuati tutti i controlli normalmente
utilizzati nell'ambito della Regione ivi compresa l'acquisizione
del DURC", nel caso delle forniture corrisponde al vero la
circostanza che, ai fini dei procedimenti di verifica e pagamento
dei fornitori, sono stati effettuati tutti i controlli normalmente
utilizzati nell'ambito della Regione, compresa l'acquisizione del
DURC per tutti gli operatori economici, laddove questi risultino
iscritti alle casse previdenziali INPS e INAIL, ad eccezione, come
si può ben capire, dei soggetti di nuova costituzione, di quelli
iscritti ad altre casse previdenziali e di quelli che non sono
soggetti a controlli per disposizione di legge.
Presidente
- Grazie Assessore. La parola al Consigliere
Ferrero.
Ferrero (M5S)
- Grazie Presidente.
Io provo a tradurre quello che correttamente dal punto di vista
amministrativo e giuridico è stato detto dall'Assessore. Io ho
fatto una richiesta alla società Expo VdA per sapere che tipo di
metodi avevano utilizzato per selezionare i fornitori e i
professionisti. La risposta è stata questa: per quanto riguarda gli
incarichi ai professionisti (architetto, grafico, direttore
artistico), sono stati affidati direttamente; per gli altri
fornitori - e uno dice: sentiamo cosa è successo per gli altri
fornitori - "si precisa che la scelta di procedere per affidamento
diretto ai sensi dell'articolo... è stata data dall'estrema
urgenza". Traduzione: abbiamo scelto chi ci pareva, con affidamento
diretto. Non è stato fatto uno straccio di appaltino, ma abbiamo
preso chi andava a noi.
Io mi ero speso all'epoca - me lo ricordo - e qualche collega mi
aveva detto: attenzione alla società dell'Expo; e io riconosco i
miei sbagli. Io avevo detto che no, questa sarà una società che
deve dare un segnale distintivo rispetto alle altre partecipate:
fare delle selezioni trasparenti, il personale sarà scelto in
maniera trasparente. Per una volta non faccio il diffidente e dico
che faranno una cosa fatta bene. E invece no! Come prima, più di
prima! Perché non c'è stato uno straccio di procedura di
aggiudicazione come si deve. A chi sono stati date queste cose? Ai
più bravi? Agli amici? Ai parenti? Ai compari di partito? Io questo
non lo so. Sicuramente ho acquisito un po' di documentazione, dalla
quale mi risulta, per esempio, che il direttore artistico è tale
Davide Rampello, signore conosciuto perché ha fatto trasmissioni
come Premiatissima, Pop Corn, Risatissima, è uno della galassia
Fininvest, a cui l'incarico è stato affidato ovviamente dal,
all'epoca, presidente La Torre. Galassia Fininvest, ex socialisti o
comunque area socialista: sarà sicuramente il più bravo, però se
andiamo a vedere un attimino che cosa si dice di questo signore in
giro, non tutti dicono che è il più bravo. Certo, ha ottenuto la
triennale dall'ex sindaco Albertini, sempre della stessa area
politica, e a questo signore sono stati dati 40 mila euro per la
direzione artistica. Vedremo poi in seguito che cos'è questa
benedetta direzione artistica.
Io ho fatto dei controlli a campione e qui è importante un'altra
questione...
Per cortesia, Presidente Viérin, eravamo d'accordo che si
evitassero questi parlottamenti fuori microfono. Se qualcuno avrà
da dire qualcosa lo dirà al microfono dopo, quindi se può
richiamare il collega La Torre semplicemente a non parlottarmi
dietro, perché mi dà fastidio!
Si dà atto che alle ore 9,56 assume la presidenza il
Vicepresidente Follien.
Follien (Presidente)
- Colleghi, vi invito a non parlare
fuori microfono. Collega Ferrero stia tranquillo che come
presidenza siamo in grado di richiamare noi quando qualcuno parla
fuori microfono.
(Voce fuori microfono del Consigliere La Torre)
Collega La Torre, per cortesia! Abbiamo chiarito la situazione.
Collega Ferrero continui.
Ferrero (M5S)
- Se non siete capaci a tenere l'ordine in
aula, io non posso parlare, abbiate pazienza! Eh, insomma!
Presidente
- Consigliere Ferrero, continui il suo
intervento.
Ferrero (M5S)
- Stavo dicendo che, prendendo a campione
un'altra fattura, noto stranamente (il limite per accedere a
trattativa privata è di 40 mila euro) che l'ammontare della
fornitura è di 39 mila e 500 euro. Questa fattura riguarda
fornitura di carpenteria metallica da parte della MNC GROUP Srl di
Torino. Ma la cosa interessante è che questa ditta si costituisce
regolarmente il 6 di luglio e - pensate, pensate! - il 15 di luglio
la signora Riccardi gli affida la fornitura. Quindi sostanzialmente
alcuni giorni dopo la costituzione della società viene affidata la
fornitura. Quando si ricorre all'affidamento diretto? Vi si ricorre
quando ci sono ditte di provata esperienza, ma in questo caso hanno
preso una ditta che si è costituita alcuni giorni prima. Viene il
dubbio legittimo di chiedersi: ma, signori, questi come hanno fatto
a sapere che c'era quell'appalto? Come hanno fatto a sapere di
presentarlo di 39 mila e 500 euro, giusto per non incorrere nei 40
mila.
La cosa più bella è che questa ditta è stata regolarmente pagata
e io ho visto il preventivo, ma quello che mi è stato fornito è
ridicolo, perché non contiene niente. Però la cosa che vi dico più
bella, è quello che è stato detto dall'Assessore - lui non ne ha
colpa, perché dice quello che gli è stato riferito - il quale dice
che sono state seguite tutte le procedure, ma da una visura
camerale che io ho fatto ieri questa società risulta inattiva.
Inattiva! Quindi è stata pagata una società inattiva.
Presidente
- Collega la invito a terminare.
Ferrero (M5S)
- Termino qui. Se questa è la trasparenza
che è stata garantita con la società Expo VdA! Qui siamo solo
all'inizio, io acquisirò altra documentazione e poi faremo i conti
anche in altra sede. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK