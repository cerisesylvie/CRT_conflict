Consiglio Regionale della Valle d'Aosta - Oggetto del Consiglio n. 1525 del 19 ottobre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1525 del 19 ottobre 1990 - Resoconto
OGGETTO N. 1525/IX - ADESIONE DEL CONSIGLIO REGIONALE ALLA
MANIFESTAZIONE NAZIONALE DEI SINDACATI UNITARI DEI PENSIONATI.
(Approvazione di risoluzione)
PRESIDENTE:
Do lettura della proposta di risoluzione
presentata dai Consiglieri Agnesod, Andrione, Bajocco, Chenuil,
Lanivi, Martin, Milanesio, Riccarand, Stévenin e Trione, iscritta
in via d'urgenza all'ordine del giorno.
RISOLUZIONE
PRESO ATTO del documento unitario elaborato dalle segreterie
nazionali, dai sindacati dei pensionati sullo stato della vertenza
in atto con il Governo (previdenza-sanità-servizi sociali);
CONSIDERATO che la vertenza ha ottenuto importanti consensi e
disponibilità politiche del Parlamento con la risoluzione della
Camera dei Deputati del 12 ottobre 1989 e con le conclusioni della
Commissione di indagine sulla condizione degli anziani;
RILEVATO che il Governo è ancora inadempiente rispetto alle
direttive del parlamento ed agli stessi impegni assunti dal
presidente del Consiglio dei Ministri all'atto della presentazione
del programma di Governo;
RITENUTO che la vertenza dei sindacati pensionati interessa
questioni importanti per milioni di cittadini e precisamente su
temi quali la sanità ed i servizi sociali, l'aggancio delle
pensioni alla dinamica delle retribuzioni, la rivalutazione delle
pensioni;
RICORDATO che sui contenuti della vertenza e più in generale sui
problemi che riguardano le condizioni materiali e la qualità della
vita della popolazione anziana è stata indetta per sabato 27
ottobre 1990 a Roma una grande manifestazione nazionale della
categoria
IL CONSIGLIO REGIONALE
DELLA VALLE D'AOSTA
fa voti perché il Parlamento faccia proprie, attraverso appositi
interventi legislativi, le richieste contenute nella piattaforma
presentata dai sindacati unitari dei pensionati e rispetti i
contenuti della risoluzione parlamentare del 12 ottobre 1989;
decide
di essere presente alla manifestazione nazionale con una propria
delegazione;
di inviare la presente risoluzione al Presidente del Consiglio
dei Ministri, ai Presidenti del Senato della Repubblica e della
Camera dei Deputati, ai Gruppi Parlamentari.
PRESIDENTE:
Colleghi Consiglieri, credo di interpretare il
vostro pensiero dicendovi che questa prima risoluzione, che
riguarda i pensionati, è firmata da tutti i Capigruppo, per cui non
dovrebbero esserci difficoltà per raggiungere un voto unanime.
Poiché in questa risoluzione si chiede che il Consiglio
regionale sia presente a Roma alla manifestazione nazionale dei
pensionati, l'Ufficio di Presidenza, che si riunirà martedì,
potrebbe incaricarsi di interpellare i consiglieri che intendessero
partecipare alla manifestazione di Roma per solidarietà verso i
pensionati
Ha chiesto la parola il Consigliere Bajocco; ne ha facoltà.
BAJOCCO (PCI):
Io voto a favore della risoluzione, perché
sono d'accordo su questa posizione assunta dalle organizzazioni
sindacali.
Ha fatto bene il Presidente del Consiglio a stabilire che
l'Ufficio di Presidenza, nella sua prossima riunione di martedì,
raccoglierà i nominativi dei consiglieri che vorranno andare a
Roma.
So che c'è già la disponibilità dei Consiglieri Agnesod e
Chenuil, oltre a quella del sottoscritto, ma estendo l'invito anche
ad altri.
Sappiate comunque che alle ore 19 di venerdì sera da Piazza
della Repubblica partiranno una decina di pullman verso Roma. Sarà
un sacrificio, che però contribuirà alla riuscita di quella
importante manifestazione.
PRESIDENTE:
Se nessuno chiede la parola, pongo in
votazione la proposta di risoluzione della quale abbiamo già dato
lettura.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK