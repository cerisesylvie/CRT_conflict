Consiglio Regionale della Valle d'Aosta - Oggetto del Consiglio n. 2390 del 2 maggio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2390 del 2 maggio 2012 - Resoconto
OGGETTO N. 2390/XIII - Interrogazione: "Situazione degli
"acquisti verdi" effettuati dall'Amministrazione
regionale".
Interrogazione
Richiamata la nostra precedente interpellanza "Promozione
degli "acquisti verdi" nell'Amministrazione regionale" del 23
giugno 2010, dalla quale era emersa la mancanza di una politica
degli acquisti verdi da parte della nostra regione;
Ricordati gli obiettivi dell'Unione Europea contenuti nel
"Libro verde sulla politica integrata relativa ai prodotti" della
Commissione Europea pubblicato nel 2001;
Sottolineato che il GPP,
Green Public
Procurement
, ossia gli "acquisti verdi" nella Pubblica
Amministrazione, è ormai ritenuto uno strumento fondamentale di una
seria politica ambientale;
i sottoscritti Consiglieri regionali
Interrogano
l'Assessore competente per sapere se:
1) l'Amministrazione regionale si è nel frattempo dotata di
una politica degli acquisti verdi;
2) in caso affermativo, a quanto ammonta la percentuale di
acquisti verdi effettuati, negli ultimi due anni, in Valle d'Aosta
sul totale degli acquisti dell'Amministrazione regionale.
F.to: Bertin - Giuseppe Cerise - Chatrian - Louvin - Patrizia
Morelli
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
Questa interrogazione verte sulla politica in materia di
acquisti verdi nella pubblica amministrazione, ovvero GPP (
Green
Public Procurement
).
Al primo quesito:
"l'Amministrazione regionale si è nel
frattempo dotata di una politica degli acquisti verdi"
non
posso che rispondere "sì". Nello specifico, ricordo che la delibera
di questo Consiglio approvata il 24 marzo 2010 in merito alla
gestione dei rifiuti urbani, prevedeva alcuni obiettivi, fra questi
confermare l'opportunità di avviare un programma di azioni volte
alla riduzione e alla prevenzione della produzione dei rifiuti ed è
proprio sulla base di questa decisione che la Giunta ha approvato,
con la delibera n. 1695/2011, il programma triennale per la
riduzione e prevenzione dei rifiuti nella regione per il periodo
2011-2013. In questo programma sono definite numerose azioni di
riduzione dei rifiuti, fra cui il GPP riveste un ruolo molto
importante. La Regione, naturalmente nel rispetto dei criteri di
libero mercato e della concorrenza, intende promuovere la politica
di GPP e allo stesso tempo creare i presupposti affinché le imprese
aventi unità locali sul territorio regionale possano rispondere
adeguatamente a questa nuova sfida. A tale fine abbiamo realizzato
un
workshop
il 25 ottobre 2011 nella saletta del Palazzo
regionale, dove sono state presentate alcune esperienze condotte in
altre regioni e successivamente abbiamo costituito un apposito
tavolo tecnico a cui partecipano ARPA, Comune di Aosta,
Confindustria, Chambre e Celva. Questa collaborazione ha già dato
alcuni risultati, fra questi cito l'appalto svolto dalla Direzione
attività economali e assicurazioni dell'Assessorato regionale del
bilancio, volto alla fornitura annuale di carta ecologica per fax,
fotocopiatori e stampanti laser ad alta tiratura ad uso del centro
stampa e degli uffici dell'Amministrazione regionale. La
peculiarità di tale procedura è stata l'aver richiesto
caratteristiche di eco-compatibilità della carta facendo
riferimento ai cosiddetti "CAM" (Criteri Ambientali Minimi)
definiti da apposito decreto ministeriale nell'ambito del piano di
azione per la sostenibilità ambientale dei consumi della pubblica
amministrazione, conosciuto come PAM GPP, adottato con il decreto
interministeriale dell'aprile 2008. Naturalmente abbiamo svolto
altre iniziative per coinvolgere Comuni e Comunità montane; in
particolare ricordo le iniziative del 28 e 29 marzo scorso che
abbiamo tenuto a Verrès e ad Aosta per coinvolgere i tecnici dei
Comuni e delle Comunità montane. Inoltre, per coinvolgere
adeguatamente il tessuto produttivo, abbiamo organizzato nella sede
di Confindustria il 23 aprile scorso un incontro dal titolo:
"Acquisti pubblici verdi, cosa cambia per le imprese". Nell'ambito
delle azioni di promozione degli acquisti verdi, l'Assessorato sta
poi supportando gli enti nella predisposizione di capitolati per
gli acquisti in modo da integrare i principi di sostenibilità che
caratterizzano i prodotti a basso impatto ambientale, in
particolare in questo momento stiamo supportando l'ARPA che sta
predisponendo una gara per la fornitura di servizi. Tutto questo
materiale e tutto ciò che abbiamo previsto di realizzare sarà
inserito sul web, costituirà il punto di partenza anche per altri
enti che debbano espletare delle gare per servizi o forniture
analoghe.
In merito al secondo punto, come anticipato, come Assessorato
abbiamo avviato un programma di riduzione dei rifiuti e un'azione
ad ampio raggio per far incontrare domanda e offerta, quindi, da un
lato, per creare le condizioni in cui le imprese valdostane si
predispongano per questo tipo di appalto, una novità che può essere
un'opportunità per le nostre aziende, ma anche per fare in modo che
la domanda sia tale per cui i costi che le imprese devono sostenere
per adeguarsi siano giustificati. Non puntiamo naturalmente solo a
quanto svolto dall'Amministrazione regionale, ma da tutti gli enti
pubblici che operano in Valle d'Aosta. In questo contesto abbiamo
seguito l'appalto svolto dall'economato con l'introduzione dei
criteri ambientali e va detto che l'esito è stato positivo per il
tessuto produttivo regionale; non si può escludere che altri enti
stiano svolgendo servizi e forniture che prevedano questo tipo di
criteri. Il monitoraggio del GPP e di questa tipologia di appalto è
svolto per legge dall'Autorità di vigilanza sui contratti pubblici
e stiamo operando con l'Osservatorio regionale sui rifiuti per
poter disporre di queste informazioni in modo puntuale. In ordine
al calcolo della percentuale di acquisti verdi sul totale, anche
per la ragione appena detta, oggi non sono in grado di dare la
percentuale esatta, ma auspico che la sensibilizzazione sul tema
contribuisca ad introdurre questi criteri come prassi in tutti i
nostri appalti e in quelli degli altri enti pubblici operanti in
regione. Invito quindi tutti i colleghi a svolgere tale azione di
sensibilizzazione a tutti i livelli, a supporto delle azioni che
abbiamo avviato come Giunta, seguite in particolare dal mio
Assessorato.
Presidente
- La parola al Consigliere Bertin.
Bertin (ALPE)
- Grazie Presidente.
Il
Green Public Procurement
, ossia gli acquisti verdi
nella pubblica amministrazione, è ormai ritenuto uno strumento
fondamentale per una seria politica ambientale. Gli acquisti della
pubblica amministrazione rappresentano una quota rilevante
dell'economia totale, si tratta di una cifra enorme che, ad
esempio, a livello europeo rappresenta all'incirca negli Stati
europei il 20 percento del PIL, come dicevo, una cifra enorme. È
facile immaginare cosa potrebbe rappresentare un'azione sistematica
di introduzione di criteri di tipo ambientale nelle forniture
pubbliche di beni e servizi. Lo stesso discorso vale per la Valle
d'Aosta, dove il peso e l'importanza dell'apparato pubblico è
ancora maggiore e si può immaginare che, rispetto al PIL, le
forniture pubbliche possano rappresentare anche un quarto del
totale. L'Unione europea sollecita da tempo l'introduzione di
questi criteri ambientali, che rappresentano uno strumento per una
politica ambientale seria, anche in grado di orientare il mercato
verso la
green economy
.
Due anni fa avevamo introdotto, credo per la prima volta, in
questo Consiglio regionale tale argomento, all'epoca era
chiaramente emersa la mancanza di una politica in tale senso; oggi
le cose, al di là della risposta che, invece di un "no", è
diventata un "sì", rimangono sostanzialmente le stesse, non mi pare
sia cambiato qualcosa. Una serie di piccole iniziative lodevoli di
per sé, ma insignificanti sul piano complessivo, la riduzione dei
rifiuti sappiamo ogni anno quanto produce, ben poco in Valle
d'Aosta e complessivamente i rifiuti continuano ad aumentare,
nonostante che ci troviamo in un periodo di crisi economica
piuttosto grave. Come dicevo, siamo lontani dal nord Europa, ma
anche da amministrazioni pubbliche italiane, che in questi anni
hanno promosso iniziative politiche in questa ottica, ottenendo
risultati concreti; si tratta di realtà che superano ampiamente il
30 e addirittura il 50 percento del totale dell'approvvigionamento
delle pubbliche amministrazioni. Risultati significativi, che sono
ben distanti, purtroppo, dalla nostra realtà. Qui da noi si parla
di economia verde, ma concretamente si fa poco o non abbastanza per
una regione come la nostra, che ha nell'ambiente una delle
ricchezze principali e un fattore che deve essere sfruttato di più
e meglio. Ci si limita, come detto, ad operazioni di facciata e di
immagine o, come si dice, di
green washing
, credo che si
definisca così l'attività di appropriazione di virtù ambientaliste
inesistenti, attività che fanno certe aziende ed enti pubblici,
siamo più o meno in questa situazione anche da noi. Risultati
concreti pochi, a due anni di distanza ci sono state delle piccole
iniziative, ma siamo lontani da una vera politica in questo
campo.
Inoltre l'applicazione di politiche di GPP potrebbe anche
produrre, come è stato constatato anche in altri contesti,
risultati anche nella razionalizzazione della spesa pubblica con
addirittura dei risparmi. È bene pertanto iniziare in questo senso,
sempre ammesso che si voglia razionalizzare la spesa pubblica in
Valle d'Aosta. Per concludere mi dichiaro, visto che bisogna farlo,
ovviamente insoddisfatto della risposta. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK