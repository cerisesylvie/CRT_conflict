Consiglio Regionale della Valle d'Aosta - Oggetto del Consiglio n. 20 del 23 luglio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
CONSIGLIO REGIONALE
Anagrafe patrimoniale - Indennità e previdenza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 20 del 23 luglio 2008 - Resoconto
OGGETTO N. 20/XIII - Reiezione di ricorso amministrativo
contro l'elezione dei Signori Caveri Luciano Emilio e Lanièce
Albert alla carica di Consigliere regionale.
Presidente
- In data 25 giugno 2008 il Signor Louvin
Paolo ha presentato ricorso al Consiglio regionale, ai sensi
dell'articolo 21 della legge 5 agosto 1962, n. 1257, contro
l'elezione dei Signori Caveri Luciano Emilio e Lanièce Albert. Il
ricorrente sostiene che il Sig. Caveri Luciano Emilio è
ineleggibile a Consigliere regionale non avendo cessato dalle
funzioni di legale rappresentante dell'Università della Valle
d'Aosta e dell'Associazione "Forte di Bard" almeno 6 mesi prima
della data di scadenza naturale della legislatura. Il ricorrente
sostiene che il Sig. Lanièce Albert è ineleggibile a Consigliere
regionale non avendo cessato dalle funzioni di legale
rappresentante della Fondazione Istituto musicale della Valle
d'Aosta 6 mesi prima della data di scadenza naturale della
legislatura. I ricorsi risultano essere stati notificati
giudiziariamente ai Sigg. Caveri Luciano Emilio e Lanièce Albert a
cura del ricorrente il giorno 24 giugno 2008 a mezzo del servizio
postale.
Con nota del 4 luglio 2008 il Consigliere Lanièce Albert ha
presentato le controdeduzioni al ricorso amministrativo proposto
dal Sig. Paolo Louvin, chiedendone la reiezione perché destituito
di fondamento. Con nota in data 7 luglio 2008 il Consigliere Caveri
Luciano Emilio, nel comunicare di condividere le argomentazioni che
il prof. Bin ha elaborato in ordine all'infondatezza dell'azione
contenuta nel parere, dichiara di fare sue tali argomentazioni e
chiede che il ricorso venga respinto per queste ragioni.
Sottopongo il ricorso all'esame del Consiglio invitando chi
intende intervenire a prendere la parola.
La parola al Consigliere Cerise Giuseppe.
Cerise G. (VdAV-R)
- Abbiamo già esposto nella seduta del
1° luglio scorso, seppure sinteticamente, il nostro punto di vista
sulla questione in oggetto del ricorso amministrativo contro
l'elezione dei Consiglieri Caveri e Lanièce Albert. È nostra
opinione che le leggi debbano essere rispettate e non interpretate
ad uso e consumo degli amici. La vicenda relativa alle condizioni
di ineleggibilità dei 2 Consiglieri in questione è credo
emblematica. L'articolo 2, comma 1, lettera q, della legge
regionale n. 20/2007 che questo Consiglio ha votato lo scorso anno
- come è stato richiamato dal Presidente, da 30 Consiglieri su 35 -
è molto chiaro, esso stabilisce che non sia eleggibili
"il
legale rappresentante, gli amministratori delegati e i direttori
nominati o designati dalla Regione, o dagli enti pubblici non
economici, dalle agenzie o dalle aziende da essa dipendenti, nonché
dalle società da essi controllate o ad essi collegate ai sensi
dell'articolo 2359 del Codice civile, in consorzi, cooperative,
società cooperative, associazioni, fondazioni, enti ed istituti le
cui entrate ovvero i cui ricavi o valore della produzione
dell'ultimo bilancio approvato siano superiori a 500.000 euro, ed
in istituti di credito"
.
Tutti questi elementi sono, in base a ciò che ci è stato dato di
conoscere, presenti nella posizione dei due Consiglieri,
rispettivamente in seno all'Associazione del Forte di Bard e alla
Fondazione Istituto musicale. Non ci pare a questo proposito che il
parere del prof. Bin abbia portato elementi di giudizio tali da
escludere l'applicazione della norma ai 2 casi in esame. Abbiamo in
verità avuto modo anche noi di criticare come altri in questa sede
una certa approssimazione e un intervento vagamente persecutorio
nello stabilire alcune forme di ineleggibilità; comunque sia,
questa legge esiste, è stata rispettata da altri partiti e da altri
candidati ed i primi a doverla oggi far rispettare dovrebbero
essere proprio coloro che l'hanno votata. Questo anche senza dare
necessariamente ragione a chi, come il nuovo Vicedirettore de "Le
Peuple Valdôtain", Joseph Rivolin, sostiene che questa legge
sarebbe stata scritta da
un petit comité politiquement
transversal, qui l'a rédigée en dehors de toute confrontation
démocratique, le Comité fédéral de l'Union Valdôtaine lui-même
ignorait qu'elle était en chantier, visant plutôt qu'à rétablir un
équilibre entre les candidats, à protéger les rentes de position de
certains Conseillers sortants, qui risquaient d'être remplacés par
d'autres personnes capables et populaires.
Strano, pensavamo
che il Presidente del gruppo "Union Valdôtaine", Cesal, e gli altri
suoi colleghi di partito, fossero in buona fede; oggi scopriamo
che, secondo la stessa "Union Valdôtaine", non lo erano.
Pensiamo comunque, per tornare al punto, che la posizione di
vertice di determinati enti abbia potuto effettivamente falsare
l'esito della competizione elettorale, avvantaggiando alcuni
candidati rispetto ad altri. I detentori di questi incarichi
avrebbero perciò dovuto lasciare l'incarico 6 mesi prima della
presentazione della loro candidatura alle elezioni regionali, ossia
entro il 7 dicembre 2007; non avendolo fatto, crediamo sia doveroso
esaminare oggi con serietà e serenità il ricorso amministrativo
presentato. Non riteniamo che a questo proposito possa essere
decisivo quanto sostiene nella sua breve memoria il collega Lanièce
Albert, ossia che il fatto di essere stato nominato dalla Regione
come Consigliere di amministrazione e non direttamente come
Presidente cambi la sostanza delle cose, per noi si tratta allo
stesso titolo di amministratore nominato e designato dalla Regione,
riteniamo perciò che ricorrano gli estremi previsti dalla
legge.
Per quanto riguarda il Consigliere Caveri, sorprende la sua
leggerezza nel richiamarsi semplicemente alle argomentazioni del
parere già da noi esaminato la volta scorsa e procurato dalla
Presidenza del Consiglio. Il Consigliere Caveri si limita ad
affermare di aver letto questo parere e di condividerne le
osservazioni. La lettura credo che debba essere stata piuttosto
rapida visto che dichiara di aver letto il parere del Prof. Marino
Bin, che è Professore ordinario di diritto civile e docente di
diritto all'assicurazione nella Facoltà di giurisprudenza
all'Università di Torino, mentre quello che aveva sotto gli occhi
era steso dal prof. Roberto Bin, che al contrario è ordinario di
diritto costituzionale nella Facoltà di giurisprudenza
all'Università di Ferrara. Anche questa superficialità credo denoti
molta approssimazione nei confronti di una questione che riteniamo
giuridicamente e politicamente molto seria.
Il nostro giudizio si esprimerà in un voto favorevole
all'accoglimento del ricorso pur sapendo che la maggioranza farà
catenaccio a difesa dei suoi uomini. La legalità non è un
optional
e crediamo che, al di là delle simpatie personali e
delle ragioni di partito, essa vada salvaguardata con la giusta
applicazione della legge. In questo siamo molto lontani dalla
concezione del già citato Vicedirettore de "Le Peuple Valdôtain",
secondo cui le preclusioni stabilite e di cui un cittadino invoca
l'applicazione sarebbero solo
"l'invention de normes inutiles et
nuisibles, fruit d'une mentalité faussement rigoureuse et
inutilement légaliste, qui n'est malheureusement pas totalement
absente de l'Union Valdôtaine"
. Per noi la "volonté populaire"
deve essere sempre espressa nel rispetto delle regole, non con la
forza, non al di sopra e non al di là di qualsiasi regola!
Président
- Je vous invite, s'il y aura un débat, si
c'est possible, de s'alterner un peu entre les favorables et les
opposants, sinon le débat perd un peu de signification, voilà.
La parole au Conseiller Empereur.
Empereur (UV)
- Les faits sont connus, nous avons déjà
parlé de l'argument dans la première séance de cette
XIII
e
législature. Dans la circonstance le Conseil
régional a pourvu à la validation des élus. Quelles les nouveautés?
Depuis le 1
er
juillet simplement les contre-déductions
de MM. Lanièce et Caveri. Alors quelles conséquences? Secondo noi,
non essendo intervenuti elementi nuovi rispetto a quelli conosciuti
alla data del 1° luglio, non sussistono ragioni per le quali il
Consiglio debba pronunciarsi in modo difforme rispetto a quanto ha
fatto in sede di convalida. Vogliamo ricordarlo, anche se
l'argomento è stato ironicamente affrontato, che questa Assemblea è
stata legittimata da un voto popolare e che la legge deve essere sì
applicata, ma che le leggi sull'ineleggibilità e
sull'incompatibilità si prestano ad interpretazioni che ritengo più
appropriato debbano essere svolte in altre sedi. A nome del gruppo
"Union Valdôtaine", chiedo quindi a questo Consiglio di
pronunciarsi per il rigetto del ricorso amministrativo.
Président
- La parole au Conseiller Donzel.
Donzel (PD)
- Come abbiamo avuto modo di evidenziare già
nella prima seduta del Consiglio regionale, la questione
dell'ineleggibilità ha per noi una rilevanza fondamentale, che
attiene alle regole fondamentali su cui si fonda una società
democratica. Le regole di un sistema elettorale sono essenziali per
una piena legittimazione delle istituzioni di rappresentanza. Che
ne è del Consiglio regionale se vengono palesemente violate le
norme che ne definiscono la sua natura? Non ci basta sapere che c'è
un vincitore, la democrazia ha bisogno di conoscere anche quale sia
il peso di ciascuna componente e da qui la definizione del suo
ruolo. Qui non si tratta di persone o di vicende individuali come
si vorrebbe lasciar trasparire, tutt'altro! Non abbiamo mai
nominato le persone interessate dai provvedimenti perché il nostro
obiettivo non è tanto la loro espulsione dal Consiglio, mentre
qualche "avvoltoio" magari dello stesso schieramento attende con
impazienza di avventarsi sulla poltrona lasciata libera; a noi
interessa avere certezza del rispetto delle norme e soprattutto che
il cittadino sia garantito dello stato di diritto. Da qui discende
la necessità di rendere più chiara ed efficace una norma di
assoluta importanza per la democrazia. La questione
dell'ineleggibilità attiene dunque ad una materia di assoluta
importanza, qual è la normativa elettorale, che è oggetto di aspro
contenzioso giuridico e di acerrimo, nonché inconcludente scontro
politico dagli anni '90 ad oggi in Italia, con ripercussioni gravi
anche sui livelli regionali e di questo noi stiamo pagando le
conseguenze.
A dimostrare che non si tratta di una speciosa fissazione del
"PD" sono le pagine stesse de "Le Peuple Valdôtain", che prima
ricordava il collega Cerise, dove appare evidente che anche nelle
file del partito di maggioranza sorgono dubbi sulla validità della
legge elettorale regionale, per non dire poi del dibattito
incompiuto su tale legge. Soprattutto a motivare le nostre
posizioni sono le considerazioni di Carlo Fusaro. Chi è Carlo
Fusaro? È un docente di diritto parlamentare ed elettorale e
diritto regionale degli enti locali comparato all'Università di
Firenze, che in un testo del 2008 così si esprime:
"Respingere e con fastidio le tesi complottistiche non
significa affatto ritenere che la legislazione elettorale sia priva
di difetti, pensiamo piuttosto l'esatto contrario. Chi scrive
ritiene che essa sia da tempo bisognosa di un urgente lavoro di
manutenzione e di incisive innovazioni. Semmai ciò che rende
inaccettabile la propagazione di sospetti privi di riscontro
sull'esito del confronto elettorale è il fatto che essi rischiano
di spostare l'attenzione nella direzione sbagliata e produrre alla
fine effetti controproducenti, senza dire del danno
incommensurabile che hanno provocato nel minare la credibilità di
un sistema politico istituzionale, che ha già così tanti problemi
che certo non sembra necessario inventarne di inesistenti"
.
In altri termini, dell'integrità dei processi elettorali in
Italia come in Valle d'Aosta non è giustificato dubitare, mentre
dell'inadeguatezza, dell'onerosità, dell'inefficienza di essi,
nonché più in generale della legislazione elettorale e di quella
elettorale di contorno certamente sì e, quando si parla di
"legislazione elettorale di contorno", si fa riferimento proprio
alla questione delle ineleggibilità e delle incompatibilità.
Infatti più avanti specifica che:
"Quanto all'elettorato passivo, le questioni da prendere in
considerazione riguardano anzitutto il grande tema
dell'incandidabilità, dell'ineleggibilità e dell'incompatibilità.
Episodi recenti e il degradarsi apparentemente inesorabile della
correttezza civica suggeriscono non solo di ordinare una materia
complessa come poche, ma di verificare se non sia il caso di
intervenire addirittura a livello costituzionale. Il problema da
risolvere oggi in presenza di comportamenti francamente
difficilmente accettabili è quello di estendere l'incandidabilità
ad almeno i più patenti ed elusi casi di ineleggibilità, previa
beninteso la necessaria verifica dell'opportunità di prevedere
determinati stati giuridici soggettivi come causa appunto di
ineleggibilità"
.
Insomma, il Dott. Fusaro, che non è l'ultimo arrivato su questo
argomento, non la pensa come quelli che vorrebbero approfittare
della violazione palese della legge regionale per farne una
peggiore con il motto del "libera tutti". La soluzione sta
piuttosto nel rigore maggiore - incandidabilità - su un numero ben
individuato di casi, avendo presente da una parte che se la Corte
costituzionale ci ha ricordato a più riprese il principio
fondamentale del diritto all'eleggibilità - che è quello sacro:
dobbiamo pensare che ogni cittadino possa essere candidato -, ciò
nondimeno ha aperto un più ampio fronte di incompatibilità - di cui
magari diremo dopo - che spesso sono state disattese. Ecco dunque
l'amarezza con cui constatiamo come una certa politica si voglia
ergere a giudice della politica stessa, usando il criterio del voto
certamente centrale nella vita democratica come l'unico criterio,
dimenticando che al di fuori di un quadro legislativo preciso il
voto non ha valore dirimente. Noi auspichiamo che la politica non
assolva con faciloneria e un po' gaglioffamente la politica stessa
e che per il futuro si dia maggior rilievo ad organismi terzi di
garanzia, serve più umiltà e più buona volontà da parte di chi si è
messo al servizio dei cittadini. Berlinguer diceva già nel 1976 -
ben 30 anni fa! - nell'aula di Montecitorio:
"Siamo di fronte ad
un decadimento, ad una perdita di autorità politica e morale dei
gruppi dirigenti e siamo di fronte al rischio che in qualche misura
sia offuscato quel cardine della democrazia costituto dal sistema
dei partiti e quella conquista della resistenza che fu la
costruzione dei grandi partiti democratici di massa"
.
Abbiamo il dovere di reagire, cominciamo noi politici a
rispettare la legge, cominciamo dalla legge elettorale che abbiamo
votato, diamo una volta tanto il buon esempio. Qui consentitemi una
battuta in conclusione. Dopo tante discussioni di apertura al
dialogo mi aspetto di vedere qualche segnale fattivo della
maggioranza, qualche incontro per poter capire su cosa apriremo il
dialogo se non su tali questioni centrali; spero non sia la
questione di qualche rotonda o di qualche marciapiede il luogo dove
aprire il dialogo fra maggioranza e minoranza, ma immagino su
questioni importanti come questa.
Presidente
- Se nessuno chiede di intervenire, pongo in
votazione il punto in oggetto precisando che chi vota a favore vota
per accogliere il ricorso, chi vota contro vota per respingere il
ricorso e confermare l'elezione dei Consiglieri Lanièce Albert e
Caveri.
Pongo in votazione l'oggetto n. 4:
Il Consiglio
- visto il ricorso presentato in data 25 giugno 2008 dal Sig.
Louvin Paolo contro l'elezione dei sigg. Caveri Luciano Emilio e
Lanièce Albert alla carica di Consigliere regionale, notificato
giudiziariamente ai sigg. Caveri Luciano Emilio e Lanièce Albert a
cura del ricorrente, il giorno 24 giugno 2008, a mezzo del servizio
postale;
- viste le controdeduzioni presentate dal Sig. Lanièce Albert
in data 4 luglio 2008 e dal Sig. Caveri Luciano Emilio in data 7
luglio 2008;
- ritenuto che il ricorso in esame debba essere respinto alla
luce delle controdeduzioni fornite dagli interessati, nonché delle
argomentazioni giuridiche contenute nel parere legale richiesto al
Prof. Roberto Bin, che sono interamente condivise e fatte proprie
dal Consiglio regionale;
- visto l'articolo 21 della legge 5 agosto 1962, n.
1257;
- visto il parere favorevole rilasciato dal Segretario
generale della Presidenza del Consiglio, ai sensi del combinato
disposto degli articoli 13, comma 1, lettera e) e 59, comma 2,
della legge regionale 23 ottobre 1995, n. 45, sulla legittimità
delle procedure seguite ai fini dell'adozione della presente
deliberazione;
delibera
- di respingere il ricorso presentato dal Sig. Louvin Paolo
contro l'elezione dei sigg. Caveri Luciano Emilio e Lanièce Albert
alla carica di Consigliere regionale;
- di notificare la presente deliberazione agli interessati ai
sensi del quarto comma dell'art. 21 della legge 5 agosto 1962, n.
1257.
Consiglieri presenti: 34
Votanti: 32
Favorevoli: 8
Contrari: 24
Astenuti: 2 (Caveri, Lanièce Albert)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK