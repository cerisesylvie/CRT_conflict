Consiglio Regionale della Valle d'Aosta - Oggetto del Consiglio n. 1281 del 10 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1281 del 10 giugno 2015 - Resoconto
OGGETTO N. 1281/XIV - Interpellanza: "Mancata erogazione del
contributo una-tantum agli enti gestori dei servizi per anziani per
l'anno 2013".
Presidente
- Per l'illustrazione, ha chiesto la parola il
Consigliere Gerandin, ne ha facoltà.
Gerandin (UVP)
- Merci Président.
Nel Consiglio del 27 gennaio 2015 avevo presentato
un'interpellanza in cui citavo la preoccupazione che c'era in
merito all'individuazione di soluzioni per garantire in futuro il
finanziamento delle strutture socio-assistenziali. Questo avveniva,
dicevo, il 27 gennaio, appena dopo la data del 16 maggio 2014, in
cui si concordò, si decise e si deliberò quella che era
l'approvazione del costo unitario ottimale per gli utenti e gestori
dei servizi socio-assistenziali. In quell'occasione lei, Assessore,
mi rispose che le sue modalità di erogazione di questi contributi
non le abbiamo ancora definite, perché non le possiamo definire noi
da soli. Le dissi che c'erano già delle tabelle che giravano e che
manifestavano una serie di preoccupazioni riferite al numero e alle
risorse effettivamente disponibili per finanziare questo servizio
socio-assistenziale. Ora siamo arrivati al dunque, Assessore, nel
senso che c'è una proposta di delibera di Giunta regionale, che,
nostro malgrado e malgrado le preoccupazioni che avevamo
evidenziato a suo tempo, non fa che confermare queste
preoccupazioni. Noi pertanto vorremmo capire una serie di dati, di
indicazioni: la prima - e vado in ordine di quanto abbiamo chiesto
nell'interpellanza - è come mai quel famoso contributo
una
tantum
, che era riferito ancora all'annualità del 2013, di 597
mila euro, ripartiti tra i vari enti gestori non sia stato ancora
erogato e soprattutto se lei, Assessore, ritiene che l'assistenza
agli anziani...i servizi domiciliari siano tra i servizi essenziali
alla persona, perché è indubbio, non lo si può negare, che lei
presta molta attenzione a quello che è il servizio sanitario, noi
gradiremmo avere la stessa attenzione, la stessa preoccupazione
anche per quello che è il servizio legato agli anziani e ai servizi
alla persona per quello che riguarda il territorio. Il sociale è
importante quanto il sanitario, anche perché - e questo è un dato
che avevamo condiviso anche in passato - ormai il divario o
comunque la differenza tra sanitario e sociale sul territorio è
veramente minimo. Dico questo perché, analizzando poi quelli che
sono i contenuti della delibera che lei propone al Consiglio
permanente, che sarà oggetto del parere del Consiglio permanente
alla prima assemblea utile, purtroppo dice esattamente quanto c'era
in quei prospetti che stavano girando a suo tempo, cioè che, a
fronte dei 551 posti oggi disponibili, le risorse per il
trasferimento della quota capitaria saranno riferite esclusivamente
a 491 posti.
Lei nella delibera cita due comunicazioni da parte del Consiglio
permanente: una nella quale si dice che i Presidenti di Comunità
montana a suo tempo avevano condiviso una proposta di
riorganizzazione, ma era comunque un parere che diceva e citava
espressamente il fatto che...era del 19 di marzo...diceva che i
Presidenti:
"preso atto dello sforzo dell'Amministrazione
regionale per reperire ulteriori risorse finanziarie, abbiamo
dunque deciso di finanziare i rimanenti 60 posti"
, ma era
legato al fatto che c'era un impegno per reperire ulteriori risorse
finanziarie, e questo lei lo cita. Nella delibera poi cita in
maniera molto più informale una seconda lettera che è stata mandata
direttamente dal Consiglio permanente in data 21 aprile e che dice
che i Comuni non sono in grado di farsi carico di quest'ulteriore
spesa. Appare pertanto evidente che la Regione e gli Enti locali
non sono più in grado oggi di assicurare la sostenibilità del
sistema dei servizi rivolti agli anziani e che lo stesso dovrà
essere radicalmente ripensato. Gli Enti locali chiedono però
all'Amministrazione regionale l'impegno a reperire, in fase di
destinazione dell'avanzo di amministrazione per l'anno 2014, le
risorse necessarie a finanziare la quota capitaria per i centri
diurni, le quote forfettarie, i centri di incontro e comunità di
tipo familiare per l'anno 2015. Dicono anche che i servizi per gli
anziani debbono rappresentare nel bilancio della nostra Regione una
priorità di investimento, quale importante strumento per assicurare
l'assistenza necessaria ai cittadini non autosufficienti, per
contenere i costi delle degenze ospedaliere e per assicurare
l'occupazione femminile.
Ora, detto questo, rimane un problema fondamentale, perché
significa che...nei prospetti che giravano erano stati stimati in
circa 25.550 a posto letto, se moltiplichiamo per 60, sono un
milione 533 mila, queste sono le risorse che vengono a mancare in
questo momento agli enti gestori. Le ricordo ancora, Assessore -
peraltro se lo ricorderà senza dubbio -, che nella legge
finanziaria approvata per il 2015 sono stati tagliati 3 milioni di
risorse, di trasferimenti a quelle che erano le vecchie Comunità
montane, adesso
les
Unités des Communes
, quelle che
devono gestire questo tipo di strutture. Ora, a fronte di questo, a
mio parere, a nostro parere, si evidenziano una serie di
problematiche: la prima è come si pensa - ormai siamo a giugno e
probabilmente questa delibera tra il parere e tutto andrà avanti e
l'avremo ad estate inoltrata - di garantire il servizio per l'anno
2015. Tra l'altro, sappiamo benissimo che in questo momento la
proposta che avete fatto voi è quella di dire: o gli enti gestori
finanziano con risorse proprie - e noi sappiamo che gli enti
gestori dovranno chiedere ai Comuni, perché non hanno risorse
proprie in più da destinare dopo i tagli che sono stati fatti -
oppure eventualmente vi prendete la responsabilità di diminuire una
serie di posti già ripartiti che voi avete elencato molto bene: 7
Comune di Aosta; 3 Mont Blanc; 10 Grand Paradis; 8 Mont Émilius; 8
Grand Combin; 7 Monte Cervino; 7 Evançon; 7 Mont Rose e 3
Walser.
Ora, voi sapete benissimo e lei lo sa meglio di me, Assessore,
che non si può pensare a metà dell'anno di andare verso una
riorganizzazione del genere, soprattutto perché? Perché il costo
effettivo del servizio è legato al personale. Ora, se noi teniamo
conto che il personale ha un costo medio...un B2 ha un costo medio
di 32 mila euro, significa che 49 OSS di cui noi ci siamo riempiti
la bocca sui corsi di riqualificazione e quant'altro...beh,
dovranno loro malgrado rendersi conto che non hanno più la
possibilità di avere un'occupazione, e lei pretende che questo
siano gli enti gestori a farlo? Dopo che si è sottoscritto un
accordo non più tardi del maggio 2014 che garantiva una quota
capitaria per i posti disponibili. Allora, per noi penso che sia
inaccettabile, anche perché non possiamo andare avanti così dove
una parte del bilancio regionale è intoccabile, un bilancio che non
si può...e su altre parti continuiamo a tagliare. Il percorso della
quota capitaria era un percorso che noi abbiamo condiviso e
condividiamo ancora, però bisogna essere coerenti fino in fondo,
non si può adesso ad estate inoltrata venire a dire: "scusate, ma
noi non abbiamo un milione e mezzo per finanziare neanche in avanzo
di amministrazione questi tipi di intervento". Le dico questo
perché in sede di assestamento di bilancio poi sarà
oggetto...chiaramente non è stato ancora approvato, noi di questo
non abbiamo visto traccia: non c'è traccia di un euro per
finanziare questo malgrado i Comuni ve l'abbiano chiesto, malgrado
ci sia una comunicazione ufficiale...
(interruzione dell'Assessore Fosson, fuori microfono)
...se vuole, gliela consegno, penso di averla ancora...in data
21 aprile, in cui vi si chiede di finanziare con avanzo di
amministrazione questi posti che per noi sono posti fondamentali.
Grazie.
Presidente -
Grazie. Per la risposta, ha chiesto la
parola l'Assessore Fosson, ne ha facoltà.
Fosson (UV) -
Sì, grazie Presidente.
Intanto, se si vuole essere obiettivi, non si può negare certo
che la situazione economica sia completamente mutata rispetto agli
anni passati e le preoccupazioni ci sono e sono di tutti. Siamo nel
2015, anno di grandi riforme per la sostenibilità del sistema degli
anziani e il costo ottimale è finalmente entrato in funzione dal 1°
gennaio insieme anche ai requisiti standard delle strutture che
abbiamo modificato insieme, con dei passaggi in commissione,
esaminando anche i livelli delle prestazioni. A questo non si può
non aggiungere che ci sono stati dei disguidi dovuti al momento
elettorale, del CPEL, che non è riuscito in plenaria ad approvare
la delibera di fine aprile, che noi però abbiamo portato prima
delle elezioni perché il Consorzio l'approvasse in plenaria e
quindi abbiamo dovuto aspettare i 30 giorni. Direi che non si può
negare che c'è stato un confronto molto assiduo e preciso con gli
Enti locali sull'argomento. Io vorrei solo citare bene, perché
quella del 22 è stata citata bene, anche quella del 19 marzo...in
cui c'è scritto:
"Signori Assessori, i Presidenti delle Comunità
montane ed io abbiamo esaminato con attenzione la proposta di
riorganizzazione dei servizi degli anziani presentata in occasione
del nostro incontro del 16 febbraio 2015. I Presidenti ed io, preso
atto dello sforzo fatto dall'Amministrazione regionale per reperire
ulteriori risorse finanziarie, abbiamo dunque deciso all'unanimità
di finanziare i rimanenti 60 posti letto, ripartendo i relativi
costi in maniera proporzionale tra i nostri enti in base al numero
dei posti letto disponibili, la ripartizione, al netto delle
risorse finanziarie ripartite con la proposta di deliberazione
della Giunta regionale, risulta la seguente..."
. Una
comunicazione quindi molto importante, che si riferiva al 2015, in
virtù proprio dell'attenzione degli Enti locali ai problemi
sociali, anche se lei mi dice che io non ho abbastanza attenzione
per le politiche sociali, mentre altri mi accusano di non averne
abbastanza per la sanità e io invece penso che tutte queste riforme
che abbiamo apportato, insieme chiaramente, siano proprio a
testimoniare una sensibilità. Quella del 22 di aprile è avvenuta
dopo questa comunicazione come mi faceva notare e non è stata letta
completamente. La preoccupazione per la solvibilità da parte dei
Comuni dei centri diurni, dei centri di incontro delle comunità
familiari ha portato a chiedere all'Amministrazione regionale un
impegno a reperire, in fase di destinazione dell'avanzo di
amministrazione e in fase di espletamento, le risorse, precisato
che
"pur non potendo garantire un ulteriore finanziamento,
l'Assessorato competente si impegna a porre sotto costante
monitoraggio, insieme al CPEL, le modalità di finanziamento
stabilite con la presente deliberazione"
. Ecco, di questo
bisogna tenerne conto, quindi per quest'anno, mi permetta, non si
può parlare di riduzione nei posti letto, perché questa è una presa
di responsabilità ancora attuale del CPEL, che sta a dire che
quest'anno, 2015, anno sperimentale di passaggio, non si chiuderà
neanche un posto letto, perché i 60 che mancavano al nostro
finanziamento saranno finanziati, come ho detto qui, proprio dagli
Enti locali.
Passando ai quesiti:
"quali siano i motivi per cui ancora non
si è provveduto ad erogare il contributo una tantum..."
, si
precisa che il contributo
una tantum
previsto per gli enti
gestori dei servizi per anziani, annualità 2013, è stato liquidato
in data 21 aprile e i rispettivi mandati di pagamento alle Comunità
montane e al Comune di Aosta riportano la data del 15 maggio
2015.
Secondo quesito:
"se si ritiene l'assistenza anziani..."
,
eccetera, certamente i servizi di assistenza a favore di persone
anziane non autosufficienti sia di tipo domiciliare, sia di tipo
residenziale sono considerati da quest'Amministrazione di
importanza primaria non solo per il mantenimento dei livelli di
occupazione femminile e per l'erogazione preventiva rispetto alle
patologie invalidanti, ma anche per assicurare la miglior
assistenza possibile a persone non autosufficienti. Quindi, la
delibera che è stata approvata in modo definitivo il 29 maggio di
quest'anno e l'importo è quello di 18 milioni e 125 mila euro.
L'importo che avevamo previsto e discusso insieme, di cui 600 mila
euro sono stati dati dai fondi nazionali e che sarà erogato a
tranche
, attraverso acconti, ci impegniamo a erogarlo nel
più breve tempo possibile proprio per sostenere questo sistema.
Rispetto all'assistenza domiciliare è in corso un grande
ripensamento e nell'ultima sua interpellanza glielo avevo già
anticipato: abbiamo proposto al CPEL di rivedere i criteri e la
nostra possibilità di finanziamento è data dal risparmio che
pensiamo di ottenere sui costi di finanziamento delle
microcomunità. Su questo all'ultimo punto il CELVA ci ha fatto
pervenire questa nota perché avevano la preoccupazione di sostenere
quello che ho detto sui centri diurni e noi abbiamo risposto con un
impegno a monitorare e a seguire comunque tutto.
Terzo quesito:
"se si ritiene congruo assegnare..."
, le
risorse disponibili in cassa hanno permesso al momento la
liquidazione del saldo 2014 e l'acconto proposto nella
deliberazione recante finanziamenti per l'anno 2015, in modo
differente dall'anno precedente. Tuttavia, precisiamo che l'acconto
di 2 milioni 795 euro stabilito dalla suddetta deliberazione è già
stato liquidato e, proprio per le difficoltà manifestate dagli enti
gestori, è stata richiesta l'urgenza all'ufficio competente per
l'emissione dei relativi mandati. Si aggiunge inoltre che sono
state da tempo inoltrate alle opportune sedi competenti richieste
di ulteriori disponibilità di cassa per riconoscere agli enti le
somme residue dovute in brevi tempi e comunque entro la fine del
periodo estivo.
"Quali azioni intenda mettere in campo il Governo..."
: in
primo luogo non si tratta di mettere in campo azioni straordinarie
per colmare un presunto baratro finanziario, ma piuttosto si deve
accompagnare un processo di cambiamento. Tra l'altro, noi pensiamo
che la riorganizzazione, adesso l'ottimizzazione delle
microcomunità sarà più facile perché ci sono state le elezioni,
debba proseguire, in altri posti sono già state chiuse delle
microcomunità e noi pensiamo di ottimizzare il sistema spostando
gli utenti da una comunità più piccola ad una più grande, che ha
dei posti vuoti, proprio per ridurre ancora i costi e per
permettere poi un contenimento delle spese per i servizi
domiciliari. Attualmente è in corso un modello di valutazione
dell'appropriatezza e delle priorità di intervento concordato
proprio con i servizi sociali del territorio attraverso un
monitoraggio sulle ricadute dell'applicazione del nuovo ISEE, che
non sono univoche nei loro effetti: c'è chi pagherà di più, c'è chi
pagherà di meno. Bisogna dunque analizzare questi effetti rispetto
a tutte le azioni utili a garantire il controllo di una situazione
difficile, che ci preoccupa. Teniamo a sottolineare come questo
avvenga in un sistematico confronto con il CPEL su tavoli
congiunti, che non vedono negoziati tra antagonisti, come ho detto
in questa lettera del 19 di aprile, in cui si riconosce lo sforzo
dell'Amministrazione, da parte di tutti i Presidenti delle Comunità
montane. Non ci nascondiamo dietro le difficoltà. Io ho già
avvisato alcuni Sindaci, noi non abbiamo ricevuto lettere con
scenari apocalittici, ma ho già chiesto ad alcuni di loro, quando
il nuovo CELVA si insedierà, che ci riservino proprio un
pomeriggio, una giornata per un confronto, per analizzare questa
situazione, che è cambiata molto, ma che vede comunque un
finanziamento di 18 milioni e 125 mila euro per gli anziani della
Valle d'Aosta.
Presidente
- Per la replica, chiede la parola il
Consigliere Gerandin, ne ha la facoltà.
Gerandin (UVP) -
Merci Président.
Solo per ricostruire esattamente la storia, così almeno non ci
sono malintesi. La nota che lei citava del 19 marzo non è il parere
del Consiglio permanente...del CELVA: è una nota dei Presidenti.
Non c'è mai stato un parere del CELVA sulla vostra proposta! È una
nota dei Presidenti, i quali, a mio parere, poi non lo so, per la
carità...penso che si siano confrontati con i loro uffici contabili
e con i loro Sindaci e le hanno fatto pervenire in data 21 aprile
una lettera in cui si dice: "scusa, ma ci siamo sbagliati. I Comuni
non sono in grado di farsi carico di quest'ulteriore spesa". Sempre
la nota, non è un parere, sempre...
(interruzione dell'Assessore Fosson, fuori microfono)
...ho capito, ma se noi togliamo via i centri diurni, le quote
forfettarie, le comunità di tipo familiare, è chiaro che poi ho le
risorse per pagare le micro, per forza, è ovvia la cosa! È che non
ci sono le risorse per pagare il tutto, che è diverso. Poi vengo a
quanto ha dichiarato. Io apprendo adesso che...lei mi dice che il
28 maggio la delibera di Giunta regionale è stata approvata
definitivamente...
(nuova interruzione dell'Assessore Fosson, fuori
microfono)
...ah, ecco, per cui posso dare ufficialmente notizia che tenuto
conto che il CELVA non poteva chiaramente essendo in un periodo
di...non aspetterete neanche il parere del CELVA e date
definitivamente approvata questa delibera?
(nuova interruzione dell'Assessore Fosson, fuori
microfono)
...no, ma l'ha detto lei, mi ha detto...
Presidente
- Assessore, chiedo per gentilezza...
Gerandin (UVP)
- ...allora, io prendo atto che avete
definitivamente approvato, per cui, trascorsi 30 giorni, pur
essendo il CELVA non in grado di esprimersi, voi la ritenete
definitivamente approvata...io penso...
(nuova interruzione dell'Assessore Fosson, fuori
microfono)
...ma come poteva esprimersi se l'Assemblea non era
convocata?
Presidente
- Scusi, Assessore, ma se vi parlate addosso,
non si capisce. Grazie.
Gerandin (UVP)
- ...non era convocabile, non c'erano i
Sindaci. Io penso che almeno per decenza...ma veramente io le dico:
almeno per decenza aspetti il parere del CELVA, perché potrebbe
essere anche un parere negativo, perché non hanno le risorse per
pagare, perché qua in tutto questo ragionamento, il suo bel
ragionamento, quello che manca è un milione e mezzo.
Vengo a dire qualcosa di più, tenuto conto che siamo in sede di
assestamento. Assessore, io voglio capire, voglio veramente capire
se lei in sede di assestamento è in grado...le leggo solo i settori
che la riguardano e che hanno creato avanzo di amministrazione per
quello che riguarda finanza locale, leggo: trasferimento alle
famiglie per interventi a favore di minori: 244 mila euro; per il
progetto Giovani: 27.500; materiale strutture convenzionate: 50
mila; persone con disabilità: 74 mila; convenzioni per servizi: 296
mila; nefropatici: 81.500; contributi a soggetti non
autosufficienti: 800 mila; prevenzione violenza di genere: 11.660;
anti-violenza: 14 mila; trasferimento per il centro
extracomunitari: 130 mila; contributo famiglie in difficoltà
socio-economica: 495 mila;
post
natale: 385 mila. Bene,
queste sono risorse che lei, Assessore, di finanza locale non ha
neanche impegnato e che vanno a fare avanzo di amministrazione, che
andranno a finire nel calderone delle...
(nuova interruzione dell'Assessore Fosson, fuori
microfono)
...sì, Signore, ma è così, perché lei o è in grado
sull'assestamento di bilancio di dire che...e le dico il totale: 2
milioni 645. Ci sta tranquillamente il milione e mezzo per
finanziare questo. Lei si imponga e chieda che queste risorse di
finanza locale, una parte venga destinata per questo, perché è
chiaro che in questo momento nessuno verrà licenziato
probabilmente, ma chi li paga questi? Se le venissero a dire,
Assessore, che nel suo bilancio una fetta congrua, il 10 percento
della spesa sanitaria non ce l'ha disponibile, che farebbe? Mi
dice, Assessore, che farebbe? È questo il punto nodale della
questione. Allora, siamo ancora in sede di assestamento? Vediamo se
lei è in grado di mettere un milione e mezzo di questi che io ho
citati, che erano a sua disposizione e che non ha neanche impegnato
nel bilancio 2014, e non sono risorse aggiuntive, sono risorse di
finanza locale. Questo è quanto le chiedo. Grazie.
Presidente -
Grazie. Punto 31 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK