Consiglio Regionale della Valle d'Aosta - Oggetto del Consiglio n. 52 del 24 settembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 52 del 24 settembre 2008 - Resoconto
OGGETTO N. 52/XIII - Interrogazione: "Interventi per il
miglioramento della tratta ferroviaria Aosta-Chivasso".
Interrogazione
Ricordato l'accordo di programma quadro interregionale
firmato il 9 aprile tra le Regioni Piemonte e Valle d'Aosta -
Vallée d'Aoste, i Ministeri delle Infrastrutture e dello sviluppo
economico e RFI, predeve l'adeguamento e il miglioramento del
sistema di trasporto ferroviario Aosta-Torino attraverso cinque
interventi, per un investimento di 40 milioni di euro in due
anni;
Evidenziato come in tale accordo siano previste:
-
la realizzazione della "lunetta di Chivasso" (progettazione
esecutiva e costruzione dell'opera che permetterà di evitare il
"giro di banco" e di collegare direttamente la linea Chivasso-Aosta
con la Torino-Milano, costo di 25.780.000 euro);
-
la riqualificazione strutturale del ponte ferroviario sul
torrente Chiusella (6 milioni);
-
la progettazione preliminare e definitiva della variante
Verrès-Châtillon (8 milioni);
-
la progettazione preliminare dei lavori di ottimizzazione
della geometria del binario e rettifica delle curve nel tratto da
Hône-Bard a Verrès e da Châtillon ad Aosta (20.000 euro);
-
la progettazione preliminare per l'elettrificazione della
tratta Ivrea-Aosta (200.000 euro).
Constatato che è sul tavolo della Commissione paritetica la
norma di attuazione per il trasferimento delle competenze in
materia alla nostra Regione e che, risolto il problema del soggetto
certificatore, vi sarebbe un testo concordato;
Presto atto che il 27 agosto scorso il Presidente della
Regione e l'Assessore regionale hanno incontrato la Giunta
piemontese e che in tale incontro sarebbero emerse difficoltà con
la Città di Chivasso nella realizzazione della già completamente
finanziata lunetta di Chivasso, intervento che ridurrebbe di circa
20 minuti i tempi di percorrenza tra la Valle d'Aosta ed il
capoluogo piemontese;
Tenuto conto dell'opportunità di potenziare il servizio
ferroviario suburbano di Aosta, tra Nus e Arvier, anche al fine di
ridurre l'impatto ambientale del traffico veicolare sulla città di
Aosta e i costi di trasporto per le famiglie valdostane;
i sottoscritti Consiglieri regionali
Interrogano
l'Assessore competente per conoscere:
1) in quali tempi saranno realizzati il progetto esecutivo,
l'appalto e la realizzazione dei lavori del nuovo raccordo di
Chivasso;
2) a che punto sia la progettazione dell'ammodernamento della
tratta Ivrea-Aosta, con particolare riguardo alla galleria
Verrès-Châtillon e della sua elettrificazione;
3) a che punto sia la predisposizione della norma di
attuazione in materia di trasporti ferroviari;
4) quali interventi siano previsti nel prossimo futuro per la
valorizzazione della tratta Nus-Arvier come servizio suburbano del
capoluogo regionale.
F.to: Fontana Carmela - Donzel - Rigo
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Primo quesito:
"in quali tempi
saranno realizzati il progetto esecutivo, l'appalto e la
realizzazione dei lavori del nuovo raccordo di Chivasso"
. Al
momento attuale i tempi di realizzazione della progettazione
esecutiva e della realizzazione dei lavori della lunetta di
Chivasso sono quelli previsti nell'allegato 3: schede di intervento
dell'accordo di programma quadro per l'adeguamento e il
miglioramento del sistema di trasporto ferroviario Aosta/Torino,
sottoscritto in data 9 aprile 2008 fra la Regione Valle d'Aosta, la
Regione Piemonte, RFI e i Ministeri dello sviluppo economico e
delle infrastrutture e trasporti. In particolare, è previsto che la
fase dell'appalto si svolga fra il 1° gennaio 2009 e il 31 dicembre
2009, ossia trattasi di appalto integrato, progettazione esecutiva
e realizzazione lavori, il progetto esecutivo nel periodo dal 1°
gennaio 2010 al 30 giugno 2010, mentre è previsto che i lavori di
realizzazione dell'opera inizino intorno al 1° luglio 2010 e
terminino entro il 31 marzo 2013. La progettazione preliminare è
stata consegnata alla Regione Piemonte il 29 febbraio di quest'anno
per la procedura di VIA, secondo quanto previsto dalla legge
regionale del Piemonte. La Regione Piemonte, con determina n.
186/2008, ha dichiarato di rimandare qualsiasi ulteriore
valutazione sul progetto alla presentazione di nuova istanza di
verifica VIA nell'ambito di un'istruttoria integrata per il
progetto di nuova viabilità comunale, proposta da RFI a seguito di
soppressione di 13 passaggi a livello nei territori di Chivasso e
Verolengo, mediante la realizzazione di opere sostitutive, e di
richiedere che RFI stralci dall'intero progetto di cui sopra la
parte relativa alle opere di nuova viabilità... e le adegui, e le
sottoponga a fase di verifica di VIA in modo congiunto con la
progettazione preliminare relativa alla lunetta di Chivasso. In
sostanza, come al solito, c'è uno stravolgimento dei fatti, subito
abbiamo avuto dei comunicati che sono stati fatti, la Regione
Piemonte boccia. La Regione Piemonte ha semplicemente detto una
cosa in merito alla procedura di VIA: "siccome abbiamo un progetto
che riguarda la ferrovia, abbiamo un progetto che riguarda la
viabilità, non è il caso di analizzare separatamente i due
progetti" e ha richiesto alla Regione Piemonte di dare un progetto
integrato che prevedesse sia la parte ferrovia, sia la parte
stradale. RFI e Italferr, che sono incaricati della progettazione
della lunetta, hanno pertanto proceduto a mettere a punto una nuova
documentazione che comprendesse anche lo stralcio menzionato da
proporre alla Regione Piemonte, al fine di riaprire la valutazione
di impatto ambientale, mentre la direzione ha richiesto che
formalmente il progetto fosse ripresentato integrato con gli
stralci. Per questo motivo la documentazione richiesta sarà
presentata da RFI e Italferr alla Direzione ambiente della Regione
Piemonte il 26 settembre. Poiché il parere della stessa è previsto
nel termine di 30 giorni dalla consegna e relativa pubblicazione
sul BUR piemontese, Italferr potrà procedere con la progettazione
definitiva non prima dei primi di dicembre di quest'anno. Per tali
motivi è probabile che la suddetta procedura di appalto slitti di
tre mesi circa il rispetto dei tempi previsto nel citato accordo
quadro, ma questo andrà ancora a definirsi; ad oggi i tempi
definiti sono quelli dell'accordo quadro. Io le ho raccontato
quello che è successo dopo, quindi un mio pensiero rispetto a
quello che potrà succedere.
"A che punto sia la progettazione dell'ammodernamento della
tratta Ivrea/Aosta, con particolare riguardo alla galleria
Verrès/Châtillon e della sua elettrificazione"
. La
progettazione preliminare e definitiva della variante
Verrès/Châtillon è prevista svolgersi come segue: la progettazione
preliminare dal 1° novembre 2008 al 31 maggio 2009 con approvazione
prevista al 31 dicembre 2009; la progettazione definitiva dal 1°
gennaio 2010 al 31 gennaio 2011; per quanto concerne
l'elettrificazione della tratta Aosta/Ivrea, è prevista la
progettazione preliminare con inizio 1° novembre 2008 fino al 31
marzo 2009. Al momento ricordo che non sono finanziate le fasi
successive, nel senso che l'accordo di programma quadro di 40
milioni prevedeva tale aspetto, ma non le fasi successive, quindi
non ci sono i finanziamenti e queste sono le fasi progettuali.
"A che punto sia la predisposizione della norma di attuazione
in materia di trasporti ferroviari"
. Solo per memoria, nel
corso della passata legislatura la Commissione paritetica aveva
cominciato ad esaminare la bozza di norma di attuazione dello
Statuto in materia ferroviaria, tuttavia con la caduta del
precedente Governo il processo si è arrestato. Con nota dell'11
agosto 2008 il Ministero delle infrastrutture e dei trasporti ha
indetto una nuova riunione, che si è svolta il 17 settembre 2008;
in tale occasione il rappresentante della Direzione generale per il
trasporto pubblico locale ha comunicato che tale competenza,
nell'ambito delle recenti riorganizzazioni in seno ai diversi
Ministeri, è stata affidata a quella struttura e che si attiverà
quanto prima per chiedere la ripresa dell'esame della bozza da
parte della Commissione paritetica; quindi siamo sul "pezzo" per
sollecitare la ripresa da parte del Ministero sulle nostre
proposte.
"Quali interventi siano previsti nel prossimo futuro per la
valorizzazione della tratta Nus/Arvier come servizio suburbano del
capoluogo regionale"
. La tratta Nus/Arvier è ricompresa nelle
due sole tratte ferroviarie valdostane esistenti:
Aosta/Pré-Saint-Didier e Aosta/Torino. "L'attuale programma di
esercizio è di fatto già saturo a causa soprattutto della criticità
dell'infrastruttura ferroviaria", così dicono le società del gruppo
FS, che non consentono un incremento del servizio. Collega Fontana,
è abbastanza intuitivo capire che è saturo, perché abbiamo un solo
punto dove c'è la possibilità di avere un raddoppio: la stazione di
Arvier, quindi due treni devono obbligatoriamente, nel momento in
cui si incontrano, incontrarsi ad Arvier, non perché è il centro
del mondo, ma perché c'è una stazione che può affiancare due treni,
qualsiasi altro discorso costituirebbe un problema. Valutazioni
quindi più puntuali saranno effettuate in occasione della
rielaborazione del piano di bacino di traffico in scadenza a fine
2009, per la quale sono state avviate le procedure di riferimento,
ossia nel piano di bacino di traffico interverranno tutti i mezzi
che danno un servizio per il trasporto pubblico locale sia su
gomma, sia su treno e magari con l'esame di una norma di attuazione
approvata o in fase di approvazione che ci permetta delle
progettazioni più concrete.
Presidente
- La parola alla Consigliera Fontana
Carmela.
Fontana (PD)
- Prendo atto delle risposte dell'Assessore,
le chiedo se cortesemente mi può fare avere una copia di quelle
risposte.
Volevo solo fare due precisazioni, prendendo atto dagli organi
di stampa sulla lunetta di Chivasso. Riteniamo sia l'opera più
importante per il rilancio della ferrovia valdostana, perché con 30
milioni di euro già versati dallo Stato alle "Ferrovie" si può
realizzare un risparmio di tempo di 20 minuti fra la Valle d'Aosta
e Torino/Porta Susa, ossia vuol dire 42 da Pont-Saint-Martin e 1
ora 27 da Aosta. Questo miglioramento, a parità di altre
condizioni, sarebbe già competitivo con l'automobile per le
difficoltà di accesso al parcheggio nel centro storico di Torino,
ma lo è ancora perché dal dicembre 2009 l'alta velocità sarà
completata da Torino a Salerno e Porta Susa e sarà l'unico accesso
a tale importante infrastruttura che collegherà Torino con Milano
in 50 minuti e Roma in 4 ore; riteniamo sia molto importante
attuare questo... grazie.
Presidente
- Grazie, Consigliera Fontana Carmela.
Permettetemi di salutare l'arrivo del Consigliere Agostino che con
le stampelle ha voluto comunque venire in Consiglio regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK