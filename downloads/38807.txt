Consiglio Regionale della Valle d'Aosta - Oggetto del Consiglio n. 2276 del 15 luglio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2276 del 15 luglio 2016 - Resoconto
OGGETTO N. 2276/XIV - Reiezione di mozione: "Costituzione di
una commissione consiliare d'inchiesta per la verifica degli
affidamenti diretti e le consulenze effettuate dalle società
partecipate dalla Regione".
Rosset (Presidente) -
Punto n. 39 dell'ordine del giorno.
Ha chiesto la parola il Consigliere Cognetta, ne ha facoltà.
Cognetta (M5S) -
Sono nuovamente qui a chiedere a
quest'aula di fare un po' di chiarezza rispetto a ciò che accade
nelle società partecipate e controllate dalla Regione. In questo
Consiglio è emerso in tutta la sua agghiacciante verità quanto è
stato affidato - in maniera credo non proprio corretta - rispetto
alle consulenze legali di una società partecipata. Ritengo che, al
di là del singolo caso, ci possono essere ulteriori problemi anche
in altre società.
A questo punto, viste le situazioni di scarso controllo che
anche gli organi preposti chiamati a fare il proprio lavoro hanno
rimarcato negli anni, cosa peraltro ammessa anche dal Presidente
durante la risposta, direi che è giunto il momento di guardare in
maniera più chiara ciò che accade. Con questa mozione quindi
ritengo opportuno chiedere a quest'Assemblea di creare una
commissione consiliare d'inchiesta che si occupi di verificare gli
affidamenti diretti, le consulenze effettuate dalle società
partecipate negli ultimi cinque anni al fine di scongiurare che
anche in altre società sia accaduta la stessa cosa. Sappiamo che è
già successo in altre società, magari non abbiamo tutta la
documentazione afferente alla situazione specifica, ma di sicuro ci
sono altri casi simili. La commissione dovrebbe essere composta da
un membro di ciascun gruppo consiliare, in maniera da avere una
maggiore trasparenza e partecipazione possibile.
Chiaramente questo non dovrebbe andare contro ai dettami
politici di nessun gruppo e di nessun partito, perché immagino che
la chiarezza e la trasparenza siano sentimenti di tutti e quindi mi
sembra strano se poi qualcuno si tira indietro rispetto a certe
decisioni, a meno che non ci siano cose che si vogliono nascondere
e che soprattutto si vuole evitare di far cadere degli equilibri
che ci sono in questo momento. A questo punto chiedo rispetto a
questa mozione, se è possibile, l'espressione dei vari gruppi, in
modo da capire quali sono le differenti posizioni, ammesso che ce
ne siano.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Per esprimere il nostro voto favorevole
su questa mozione proposta. Ci sembra una proposta molto puntuale,
semplice, penso anche che si possa mettere in campo subito, in modo
da avere la possibilità di occuparsene bene e di verificare se ci
sono altri casi, in modo che ci siano tutte le condizioni di
trasparenza e soprattutto di non rioperare in questa direzione,
quindi il nostro voto, come gruppo ALPE, su questa mozione sarà
favorevole.
Presidente -
Non ci sono altre richieste di intervento,
dichiaro chiusa la discussione generale. Ha chiesto la parola per
la replica il Presidente della Regione, ne ha facoltà.
Rollandin (UV) -
Ho già avuto modo di dire al collega, in
quanto esplicitamente ha fatto riferimento ad un'interpellanza
specifica su un caso che lui ha citato. Nella risposta ho detto in
modo chiaro che nelle società...a parte la modifica nella
costituzione e nel funzionamento delle varie società, per
trasparenza maggiore, che si sta affrontando in quest'aula, credo
che il problema di fondo sia quello di far sapere che in ogni
società ci sono organi di controllo pagati per svolgere un ruolo:
quello di verificare la correttezza degli atti di volta in volta
assunti. Non credo, quindi, che sia necessario oggi istituire una
commissione per fare le verifiche dei verificatori; io credo che
questo non sia nei nostri doveri, né nel nostro compito e quindi
noi ci asteniamo.
Presidente -
Ha chiesto la parola il Consigliere
Cognetta, ne ha facoltà.
Cognetta (M5S) -
Non è che avessi grossi dubbi sulla
risposta, d'altronde c'è da chiedersi quando invece non viene fatto
che cosa bisogna fare: quando gli organi di controllo preposti non
fanno il loro mestiere, lì c'è da capire cosa succede.
A questa domanda lei non mi ha risposto, Presidente, glielo
avevo già detto nell'interpellanza. Non è una questione tecnica, è
una questione politica, è una questione di trasparenza da un lato,
ma soprattutto di verifica delle risorse pubbliche, perché noi
dovremmo ricordare spesso che quei soldi che vengono spesi sono
sempre mancati introiti dell'Amministrazione; sono sprechi, per non
dire altro, che vengono prelevati dalle tasche dei cittadini
sostanzialmente.
Vede, Presidente, noi non dobbiamo sostituirci agli organi di
controllo, e chi dice questo? Dovremmo però verificare che facciano
questo, perché se non verifichiamo neanche questo e poi accadono i
casi che le ho portato, diventiamo inadempienti. Non possiamo
giustificarci con il fatto che, siccome non viene fatto, allora non
è un problema e neanche sto dicendo che chi fa l'azionista di
riferimento ha delle mancanze, io non sto dicendo questo. Io credo
che, come Consiglieri regionali direttamente coinvolti nella
gestione amministrativa della Regione, dovremmo avere la
possibilità di capire se tutto funziona nel modo corretto e, nel
caso ci siano delle cose che non vanno, fare le segnalazioni
opportune. Questo ci viene impedito però perché, da un lato, spesso
non si hanno risposte alle nostre richieste giuste che vengono
fatte - questo non vale ovviamente per me, ma per tutti quelli che
si adoperano nel fare richieste riferite, per esempio, all'articolo
116 -; dall'altro, ci si giustifica, scaricandosi della
responsabilità. Io non credo che il nostro lavoro permetta da un
punto di vista politico lo scarico di responsabilità, ritengo che,
essendo noi direttamente espressi dai cittadini, dobbiamo invece
farci carico di responsabilità e, di conseguenza, controllare se
l'operato viene fatto in maniera corretta da parte di chi
amministra e di chi dovrebbe controllare chi amministra, perché
altrimenti il nostro diventa un ruolo di pura rappresentanza e
allora sembriamo dei pupazzi, detto in parole semplici.
Lei, in quanto Presidente della Regione e di fatto Capo del
Governo, dice che si asterrà, immagino che questo voto di
astensione vada nella direzione del fatto che vorrebbe fare
qualcosa, ma non può, per cui tanto vale che voti contro e
risolviamo il problema in maniera più diretta. Se lei ritiene che
portare avanti un discorso di questo tipo non sia tra i nostri
compiti, dovremmo cominciare a valutare se veramente chi fa le
operazioni di controllo svolge il proprio lavoro fino in fondo.
Vorrei proprio verificare che anche questo succeda.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Devo dire che sono un po' sconcertato
non dalla risposta del Presidente Rollandin, che era abbastanza
scontata, ma che il collega Cognetta avesse presentato qualche mese
fa una mozione del genere, penso ci sarebbero stati 17 interventi
per capire, conoscere chi ha le reali potenzialità-possibilità di
partecipare: si parla di affidamenti diretti e di consulenze in
tutte le società partecipate, direttamente e indirettamente, tutto
il corollario parapubblico, tutto quello che sfugge al nostro
controllo come non nominati ma come eletti dai valdostani. Ci
spiace come gruppo ALPE - sapevamo, era scontata la risposta del
Presidente -, invece aspettavamo dagli altri gruppi magari quanto
meno una reazione, che forse è il caso di sapere se non ci sono le
pari condizioni, le pari possibilità. Probabilmente questo è il
nuovo progetto politico che indubbiamente...
chapeau
al
Presidente che riesce comunque a dettare l'agenda su un tema su cui
solo pochi mesi fa probabilmente ci saremmo confrontati per ore e
ore e gli interventi sarebbero stati veramente numerosi.
Presidente -
Altre richieste di intervento? Ha chiesto la
parola il Presidente della Regione, ne ha facoltà.
Rollandin (UV) -
Per chiarire due aspetti. Il primo: i
compiti delle società e dei controllori sono chiari. Se ci sono
delle valutazioni difformi, o se c'è il dubbio che qualcosa non
funzioni, credo sia nella competenza e nella possibilità degli
organi amministrativi di prendere le decisioni conseguenti. Gli
organi di controllo sono deputati a questo e non noi, quindi il
tentativo di Chatrian di minimizzare, di dire: "su questo tema come
mai?"...semplicemente il discorso è graduato sui compiti degli
amministratori delle società e dei controllori che hanno
specificatamente determinate competenze, e non rilevano alla
Regione, che riceve il resoconto annuale dei rapporti, dove viene
detto cos'è successo, le attività, firmato dai responsabili. Nel
momento in cui qualcuno mi dice se ha qualcosa...o ci sono delle
irregolarità tali per cui va in altre sedi, oppure gli
amministratori di quelle società hanno l'obbligo di seguire con
attenzione quello che è.
Ad ogni buon conto io credo che, per quanto mi riguarda, è già
stato fatto anche in altre sedi il discorso ai controllori di
essere sicuramente, se ce n'è bisogno, più attenti, ma nel dire
questo forse offendo chi attento è sempre stato, perché se ci sono
state disattenzioni, bisognerebbe andare ad individuare se ci sono
colpevoli, ma da parte degli amministratori, non certo da parte
nostra. È questo il discorso, quindi non confondiamo le cose al
fine di dire che non si vuole fare, no, non è che non si vuole
fare, non è un nostro compito. Questa è la differenza sostanziale
che vorrei fosse chiara, perché se era nostro compito, allora
intervenivamo. Se ci sono delle segnalazioni di un certo tipo,
chiediamo di sapere cos'è successo, come abbiamo fatto.
Presidente -
Non ci sono altri interventi, possiamo
mettere in votazione la mozione.
Dichiaro aperta la votazione. La votazione è chiusa.
Presenti: 30
Votanti: 6
Favorevoli: 6
Astenuti: 24 (Baccega, Bianchi, Donzel, Fabbri, Farcoz, Follien,
Fontana, Fosson, Grosjean, Guichardaz, Isabellon, La Torre,
Marguerettaz, Marquis, Nogara, Péaquin, Perron, Restano, Rini,
Rollandin, Rosset, Testolin, Laurent Viérin, Marco Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK