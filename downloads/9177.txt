Consiglio Regionale della Valle d'Aosta - Oggetto del Consiglio n. 3720 del 6 maggio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3720 del 6 maggio 1988 - Resoconto
OGGETTO N. 3720/VIII - ESERCIZIO DEI CONTROLLI SUI GIOCHI
PRESSO IL CASINO' IN CONCOMITANZA CON L'ASTENSIONE DEGLI
STRAORDINARI DEL PERSONALE REGIONALE. Reiezione di mozione.
PRESIDENTE:
Do lettura della mozione in oggetto,
presentata dai Consiglieri Sandri e Mafrica:
MOZIONE
Il Consiglio regionale
APPRESO che durante lo sciopero degli straordinari del
personale regionale addetto al controllo della Casa da Gioco di
Saint-Vincent si verifica frequentemente che il conteggio degli
incassi alla chiusura dei tavoli da gioco venga completato senza
alcun controllo regionale;
RITENUTO che tale situazione possa risultare pregiudizievole
per gli interessi regionali
IMPEGNA
il Presidente della Giunta regionale ad inviare
immediatamente alla SITAV una diffida dal continuare a mantenere
aperti i tavoli al di là dell'ora in cui è ancora possibile il
controllo da parte dei dipendenti regionali.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Signor Presidente e colleghi Consiglieri,
questa mozione ha tratto origine da una specie di gita che il
sottoscritto ed il Consigliere Mafrica hanno compiuto a
Saint-Vincent parecchi giorni fa, verso la fine del mese di
marzo.
Cosa è successo? Certamente tutti voi ricorderete che, nei primi
giorni del mese di marzo di quest'anno, in questo Consiglio è
iniziata una lotta sindacale, sulla base della quale i dipendenti
regionali hanno intrapreso tutta una serie di azioni di lotta,
anche nei nostri confronti, per ottenere determinate
rivendicazioni, legate in particolare al rinnovo del contratto di
lavoro.
La forma di lotta intrapresa dai dipendenti regionali che
svolgono la funzione di controllori presso la Casa da Gioco di
Saint-Vincent è consistita nell'astensione dagli straordinari. Si
tratta di un'azione di lotta della quale i controllori si erano già
serviti nella primavera del 1985 e che già allora aveva dato luogo
ad alcuni problemi organizzativi.
Eravamo venuti a conoscenza che i tavoli, sia dei giochi
americani sia dei giochi francesi, venivano aperti alla presenza
degli addetti regionali al controllo, ma che alcuni tavoli, sempre
sia di giochi americani sia di giochi francesi, venivano chiusi
senza la presenza degli addetti regionali al controllo. In seguito
a questa notizia, noi di Nuova Sinistra, insieme al Partito
Comunista, ci siamo organizzati strategicamente e, dopo aver
individuato il mezzo migliore, abbiamo dato avvio alla nostra
iniziativa, intervenendo direttamente presso la Casa da Gioco di
Saint-Vincent, per constatare "de visu" che cosa stava
accadendo.
Abbiamo pensato di attuare il nostro piano di sabato, quando
cioè si poteva essere certi che i giochi si sarebbero protratti
oltre le ore tre del mattino, cosicché le ore di servizio entravano
nella competenza dell'orario straordinario, così avremmo avuto modo
di verificare se, in presenza di un prolungamento dell'attività del
gioco, vi fosse o meno la presenza degli addetti al controllo
regionale.
Questa esperienza, a mio avviso, è stata interessante anche dal
punto di vista umano, perché vi lascio immaginare il sottoscritto
ed il Consigliere Mafrica, uno più miope dell'altro, partire da
Aosta per recarsi a Saint-Vincent. Ma ancora più interessante,
sempre a mio avviso, è stato il clima che abbiamo incontrato al
nostro arrivo al Casinò di Saint-Vincent, quando abbiamo osservato
le facce di alcuni impiegati tecnici del Casinò che stavano uscendo
e quelle del personale addetto alla vigilanza: tutti avevano gli
occhi fuori dalla testa.
Per l'importanza che riveste ai fini della discussione in corso,
vorrei sottolineare il significato di questo nostro atto. Poiché in
questi giorni si parla molto del Casinò, il nostro gesto ha voluto
anche rappresentare un momento di rottura rispetto a determinati
schemi di tipo tradizionale. Il Casinò è entrato e continua ad
entrare in quest'aula, tant'è che vi è entrato anche questa
mattina, sempre e soltanto per una vicenda giudiziaria di tipo
penale, che attualmente è competenza di altri organi o istituzioni
e cioè del Tribunale di Torino.
Ma, dal "blitz" del novembre del 1983 ad oggi
,
nessuno si
è mai posto il problema di verificare, con calma e con cautela,
come si è evoluta la situazione, tranne, ovviamente, due debite
eccezioni: la risoluzione della convenzione con la SAISET e la sua
consegna alla SISER, con un atto che, peraltro, proprio in questi
giorni ha avuto un riscontro positivo da parte del Consiglio di
Stato, e la delibera sugli orfanelli, del maggio o del luglio del
1984, con la quale - caso unico in tutta Europa e forse anche nel
mondo, ma ciò non è stato ancora verificato - abbiamo concesso il
dieci per cento degli orfanelli agli operatori tecnici del
Casinò.
A parte questi due interventi, non ci si è mai più interessati
del funzionamento del Casinò, dando per scontato che, dopo
l'intervento della Magistratura e della Guardia di Finanza, tutto
andasse bene: "Tutto va ben, madama la marchesa!". Ciò non era
vero, ovviamente, come ci viene dimostrato da questa mozione.
E' interessante il fatto però che, al di là degli schematismi,
dei moralismi e degli atteggiamenti preconcetti, Nuova Sinistra ed
il Partito Comunista hanno ritenuto importante effettuare una
verifica "de visu" della situazione. lo ritengo importante prendere
atto di questo nuovo clima e di questo nuovo atteggiamento nei
confronti della realtà di Saint-Vincent in modo che, proprio alla
loro luce, si possa affrontare la presente discussione.
Noi, pertanto, arriviamo a Saint-Vincent, correttamente vestiti
con giacchetta e cravatta, come si conviene a delle persone che si
recano al Casinò. Entriamo, consegniamo le nostre palandrane -
faceva piuttosto freddo - al guardaroba e, visto che la competenza
o la proprietà di determinati diritti concerne il Consiglio
regionale e che la funzione ispettiva è una delle condizioni
fondamentali per fare il Consigliere regionale, chiediamo di poter
entrare nelle sale da gioco.
Prima sorpresa: non ci hanno fatti entrare!
TORRIONE
(fuori microfono): Forse vi occorreva il visto
della Guardia di Finanza.
SANDRI (N.S.):
Bravo! Forse è proprio come dice il
Consigliere Torrione e cioè che ci voleva il visto della Guardia di
Finanza per ottenere il permesso d'ingresso.
In ogni caso, noi abbiamo dovuto aspettare un quarto d'ora prima
di poter entrare, in qualche modo, nelle sale da gioco. Notate bene
che abbiamo anche scoperto che all'interno del Casinò esiste una
persona addetta ad identificare la gente, nel senso che, per
professione, cerca di scoprire se la gente è conosciuta o è
dabbene, ed anche questa persona è stata chiamata per verificare
se, sulla base della nostra fisionomia, la mia e quella del
Consigliere Mafrica, noi potevamo entrare o meno al Casino de la
Vallée.
E' grave, però, che si sia perso un quarto d'ora anche per
cercare il vicecommissario che era in servizio in quel momento. Io
mi sono permesso di chiedere al Presidente della Giunta alcuni dati
sull'orario dei vicecommissari, proprio perché abbiamo constatato
un certo trambusto prima che si riuscisse a trovare il
vicecommissario in servizio. Tra l'altro, chiedevo al Presidente
della Giunta se erano state emanate particolari disposizioni per la
mensa e cioè, visto che dovevano osservare degli orari particolari,
chiedevo se gli stessi vicecommissari avevano la possibilità di
consumare dei pasti all'interno della Casa da Gioco.
Il Presidente della Giunta, con una lettera del 19 aprile 1988,
mi ha risposto testualmente:
"I vicecommissari, in casi di
particolari esigenze di servizio (doppi turni, straordinari e
simili), devono consumare un pasto in loco, in quanto i medesimi
devono essere costantemente reperibili".
Questo ha detto il
Presidente della Giunta. Noi, invece, e ve lo può confermare anche
il Consigliere Mafrica, abbiamo dovuto attendere un quarto d'ora
prima che arrivasse un commissario.
Voi sapete bene che le sale del Casinò non sono enormi ed io non
so se era "imboscato" dentro il "33" o in qualche altro posto; sta
di fatto, però, che sono trascorsi circa 20 minuti prima che lo
potessimo vedere e, nell'attesa, io ed il Consigliere Mafrica
abbiamo cominciato a girare per le sale del Casinò. E cosa abbiamo
scoperto?
Già al piano terra, dove ci sono le "slot-machines" ed i giochi
americani, alcuni operatori tecnici della Casa da Gioco stavano
chiudendo dei tavoli di "roulette americana" senza la presenza dei
controllori. Noi abbiamo chiesto ai dipendenti dove fossero gli
addetti al controllo regionale, ma ci è stato risposto: "I
controllori regionali non ci sono, perché stanno praticando lo
sciopero degli straordinari".
Finalmente arriva il vicecommissario, che ci fa visitare tutti i
vari locali. Nel corso della visita abbiamo constatato che numerosi
tavoli di "roulette" e di "chemin de fer" venivano chiusi senza la
presenza dei controllori regionali. Non solo, ma, fino al momento
del nostro arrivo a Saint-Vincent, è successo più volte che anche
la conta-biglietti, sia dei giochi sia della "cagnotte" dello
"chemin de fer", specie nelle giornate di sabato e domenica, quando
tale operazione si protraeva nelle ore mattutine e quindi oltre il
turno di lavoro dei controllori addetti alla conta-biglietti e cioè
oltre le ore cinque della mattina, sia stata effettuata senza la
presenza dei controllori regionali.
Fatta questa escursione, o questo controllo, soddisfatti dei
dati raccolti, io ed il Consigliere Mafrica siamo rientrati ad
Aosta ed abbiamo presentato questa mozione. Perché? Perché - e lo
vorrei ricordare a tutto il Consiglio - l'articolo 10 della
convenzione Regione-SITAV dice:
"La SITAV continuerà ad assicurare con il più severo
controllo la regolarità dei giochi e degli incassi relativi.
L'Amministrazione regionale, anche allo scopo di avene riscontro
sulla piena conformità della gestione a tutta la legislazione
vigente, si riserva il diritto di esercitane, con personale
proprio, presente in modo continuativo e sistematico ai tavoli da
gioco, e con interventi saltuari, qualsiasi forma di controllo sui
giochi, manifestazioni varie, servizi, ingressi, taverna,
spettacoli..., salvo il disposto del 2° comma dell'articolo 7.
Nessun tavolo può essere aperto o chiuso al
gioco,
senza
l'intervento di almeno un incaricato interno".
L'articolo 10, quindi, è chiarissimo e, pertanto, noi siamo di
fronte ad una situazione contraria a quanto disposto dalla
convenzione e che non garantisce il benché minimo controllo a che i
conteggi avvengano in maniera regolare. Considerando poi che qui si
parla di decine di milioni, diventa evidente l'importanza di
un'estrema precisione.
Ciò che però è più preoccupante è che già nel 1985, quando si
era verificata una situazione di questo genere, l'azione del
Presidente della Giunta è andata via via sempre più scemando in
efficacia ed in precisione nel richiedere controlli all'interno
della Casa da Gioco, per giungere ad una posizione che noi
riteniamo inaccettabile.
All'inizio dello sciopero, il Presidente invia dei telegrammi,
nei quali, tra l'altro, si dice:
"Il commissario
è
incaricato, ai sensi del 3° comma dell'articolo 10 della
convenzione 16 febbraio 1968, di fare gli interventi di apertura e
di chiusura dei tavoli. Per questa incombenza può avvalersi di
personale dipendente non aderente allo sciopero".
Qualche giorno dopo, questa indicazione del Presidente della
Giunta, inviata per telegramma ai vari commissari, si trasforma ed
il commissario regionale del tempo, che mi sembra fosse Michele
Rosset, sempre sulla base del 3° comma dell'articolo 10, viene
invitato: "...
a
fare gli interventi di apertura e di
chiusura della Casa da Gioco mediante presenza in loco, esclusa la
partecipazione diretta alle operazioni tecniche".
Quindi, è già il Presidente della Giunta a fornire una
interpretazione del 3° comma dell'articolo 10 della convenzione,
sulla base della quale l'apertura e la chiusura dei tavoli da gioco
possono avvenire anche con la semplice presenza "in loco". La mia
interpretazione dell'articolo 10, invece, è profondamente diversa.
Il Presidente della Giunta è rimasto fermo sulla sua
interpretazione, perché anche nelle comunicazioni di quest'anno la
sua impostazione è rimasta analoga, nel senso che, ai fini della
validità dell'apertura o della chiusura dei tavoli da gioco, era
importante che fosse presente qualcuno all'interno della Casa da
Gioco o all'interno dei locali.
Ma, considerando che gli scioperanti erano la stragrande
maggioranza e che non scioperavano solo i vicecommissari ed il
commissario, la funzione di questi dipendenti da una parte e di
questi incaricati fiduciari dall'altra diventa molto controversa,
anche per l'atteggiamento che questi signori continuano a mantenere
all'interno della Casa da Gioco.
Io non ho partecipato ad una cena che è stata fatta da alcuni
Consiglieri regionali, insieme ad alcuni dipendenti della
Presidenza del Consiglio, ma mi è stato detto che, durante le molte
ore della cena, uno dei vicecommissari è stato bellamente e
costantemente presente nella tavernetta, al "33", a controllare le
manifestazioni, mentre credo che la sua funzione sarebbe stata un
po' diversa.
Ora, se non hanno alcun ritegno a farsi vedere in determinate
condizioni durante la cena dei Consiglieri regionali, pensate che
cosa può succedere negli altri giorni. Ciò può essere verificato in
un modo piuttosto semplice: i vicecommissari, come tutto il
restante personale regionale presente nella Casa da Gioco di
Saint-Vincent con funzioni di controllo, sono tenuti a rispettare
determinate fasce orarie e determinati turni di lavoro:
14,30-21,00; 18,30-01,00; 20,30-03,00 della notte. Queste fasce
orarie sono seguite pochissimo, per non dire per niente, ma in
compenso abbiamo un numero di ore di servizio straordinario
assolutamente incomprensibile e sul quale non abbiamo mai sentito
il Presidente della Giunta fare alcun intervento.
Nel maggio del 1986, con tre vicecommissari in servizio, sono
state fatte 131 ore di lavoro straordinario. Nel mese successivo,
con due vicecommissari in servizio, ne sono state fatte 136. Notate
bene che, durante il mese di agosto, quando c'è il maggior carico
di lavoro, le ore di lavoro straordinario scendono a 83. Nel maggio
successivo si verifica la stessa cosa: maggio, 177 ore; agosto, 58
ore, sempre con 3 vice-commissari.
Questo cosa vuol dire? Vuol dire che, tra il carico di lavoro e
la reale presenza in servizio, non esiste alcun collegamento.
Notate bene, però, che non esiste alcun collegamento nemmeno in
coincidenza con i "gran galà". Qualcuno diceva: "Evidentemente
c'era qualche galà da seguire o delle manifestazioni alle quali
bisognava presenziare...". Io mi sono fatto dare un certo elenco
dall'Assessore al Turismo, Urbanistica e Beni Culturali, che
ringrazio per la sollecitudine con la quale me li ha consegnati,
dai quali risulta che nel 1986, nei mesi di maggio e di settembre,
non c'è stato alcun "galà", mentre ce n'è stato solo uno nei mesi
di gennaio, febbraio, marzo, aprile e poi di nuovo, uno a giugno,
luglio, ottobre, novembre e dicembre. Nel mese di maggio, quindi,
quando hanno dichiarato 183 ore di lavoro straordinario, non
potevano collegare tale maggior lavoro a nessun tipo di "galà".
E' evidente, quindi, che i vicecommissari non svolgevano un
ruolo di controllo, perché il loro lavoro non era rapportabile
all'effettiva presenza del gioco. Ma tale controllo non l'hanno
svolto nemmeno in questa situazione, perché, dopo il cosiddetto
"blitz Sandri-Mafrica" a Saint-Vincent, si sono mosse alcune pedine
ed abbiamo visto i vicecommissari, alle cinque del mattino, quando
il controllore addetto alla conta-biglietti si alzava e se ne
andava perché non effettuava gli straordinari, fermarsi per cinque
minuti, per dar modo al controllore di uscire e di non poter più
controllare; dopodiché se ne andava anche il vicecommissario e,
almeno due volte, la conta-biglietti si è svolta senza la presenza
di alcun rappresentante dell'Amministrazione regionale, e questo
dopo il 23 marzo.
Questo modo di gestire il controllo della Casa da Gioco di Saint
Vincent a noi non sta bene. Per questo motivo noi, con questa
mozione, chiediamo che il Presidente della Giunta intervenga per
diffidare dal continuare ad aprire o chiudere oppure a mantenere
aperti i tavoli da gioco, quando non sono presenti i controllori
regionali.
Parlo di controllori proprio perché io chiedo che si faccia una
profonda riflessione sulla figura dei vicecommissari, e che
eventualmente sia avviata un'inchiesta da parte del Presidente
della Giunta per accertare le ragioni per le quali a tante ore di
straordinario non corrispondono effettive presenze o effettivo
maggior lavoro all'interno della Casa da Gioco, ma anche per
conoscere la loro posizione durante lo sciopero degli
straordinari.
Come ben sappiamo, noi siamo oggi in balia di una vicenda
giudiziaria che ha condizionato pesantemente l'attività politica in
Valle d'Aosta e per questa ragione non dobbiamo abbassare la
guardia sul problema del Casinò, perché ciò comporterebbe altri
problemi. Dobbiamo essere inflessibili ed estremamente precisi, ma
non lo saremo mai inviando telegrammi che, sostanzialmente,
avallano certe modalità di intervento, da parte dei controlli
regionali, assolutamente non accettabili.
Ieri sera, su "Antenne 2", ho ascoltato un giornalista che
accusava gli "heizebollah" libanesi, che sono una frazione
filo-iraniana dei terroristi libanesi, di essere riusciti, con atti
terroristici, con la cattura di ostaggi e perfino con il loro
rilascio, a tenere in ostaggio l'opinione pubblica ed il quadro
politico francese. Io credo che anche in Valle d'Aosta si stia
attuando un'analoga situazione: il Casinò, nonostante l'intervento
della Magistratura e di altri organi dello Stato, malgrado
l'atteggiamento delle varie forze politiche che si sono ritrovate
unite nello stilare le conclusioni della commissione d'inchiesta,
rimane, di fatto, come un elemento di turbativa dell'attività
politica.
Per questo, se si accetta la nostra mozione, si può mantenere un
corretto atteggiamento di fermezza, con il quale è possibile
modificare l'influenza del Casinò sulla nostra Regione.
Credo di aver illustrato tutto il significato della mozione, ma
altre questioni potranno comunque essere illustrate dal Consigliere
Mafrica.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Credo che sia da preferire il "blitz"
dei Consiglieri ad altri tipi di "blitz".
Noi abbiamo accettato di aderire a questo tipo di indagine
perché in effetti si poneva un problema che, a nostro giudizio, è
serio. Colgo l'occasione per richiamare il Presidente della Giunta
a riflettere su Questo aspetto e sul merito del problema, anche
perché sappiamo che il nostro Presidente è molto riflessivo.
Il problema sul quale vogliamo richiamare l'attenzione della
Giunta è il seguente: in occasione dell'astensione dagli
straordinari da parte dei "controlli" - già in passato ma anche
adesso - c'è l'impossibilità pratica, da parte del corpo dei
controllori, di verificare contemporaneamente in tutti i tavoli
come avviene la loro chiusura.
A noi sembra che questo problema sia di un qualche rilievo,
perché, se un tavolo viene chiuso senza la presenza di alcun
"controllo" regionale, sia esso il commissario, il vicecommissario
o il controllore, la Regione deve per forza di cose prendere per
buone le risultanze degli addetti delle società di gestione, della
SISER o della SITAV. E' comprensibile che, rispetto all'aver i
tavoli chiusi, l'avere i tavoli aperti induca comunque un qualche
guadagno per l'Amministrazione regionale. Il problema, quindi
esiste.
Rimane però il fatto che la misura degli introiti regionali deve
essere certificata, a norma dell'articolo 10, dalla presenza di un
rappresentante del corpo dei controllori regionali.
Personalmente non so cosa facesse il vicecommissario e, prima
d'ora, non ho avuto notizia di tutti gli altri elementi che erano a
disposizione del Consigliere Sandri. Può anche essere che il
vicecommissario fosse impegnato in un altro tavolo e che quindi ne
aspettasse la chiusura prima di porsi a nostra disposizione. Il
problema, però, non si sposta, perché, mentre questo
vicecommissario era impegnato in un tavolo, abbiamo verificato di
persona che almeno altri tre tavoli venivano chiusi senza che fosse
presente né il vicecommissario, né un controllore regionale.
Poiché in questo Consiglio è stato ripetutamente detto che la
materia della Casa da Gioco è complessa, che in quegli ambienti,
specie in passato, si sono verificati dei fatti che hanno
comportato dei danni per la Regione, non crediamo che il problema
posto da questa mozione sia da sottovalutare.
Il Presidente della Giunta ha dato delle disposizioni per
telegramma: noi gli chiediamo se non sarebbe più opportuno che
questa materia, che riguarda casi che si sono già verificati e che
potrebbero ancora verificarsi in futuro, non debba essere
regolamentata attraverso una revisione delle norme che riguardano
il corpo dei controllori regionali. Si tratta di tutelare, da una
parte, il diritto allo sciopero anche per questa categoria, e
dall'altra di studiare delle procedure che garantiscano
all'Amministrazione il controllo effettivo di quanto viene
introitato da ciascun tavolo. Se l'Amministrazione rinuncia a
questo controllo effettivo, a nostro giudizio si viene a trovare in
una situazione di possibile irregolarità.
Io richiamo l'attenzione del Presidente della Giunta su questi
aspetti, ben al di là, ovviamente, della coloritura dell'episodio,
che può essere stata fatta, perché a noi sembra che si tratti di un
problema serio, sul quale vorremmo avere una risposta.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Noi voteremo questa mozione, anche
perché può contribuire ad apportare chiarezza su di un aspetto
della vita del Casinò.
Visto che siamo ormai all'ultima riunione del Consiglio, mi si
consentirà di ricordare che, purtroppo, in questa aula ho già avuto
modo di ascoltare "blitz" al Casinò di ben altra drammaticità. I
nostri due colleghi, che, a quanto ci ha detto il Consigliere
Sandri, sono rimasti per un quarto d'ora ad attendere che li
facessero entrare, mi sono sembrati un po' patetici.
Rifacendoci ad un vecchio interrogativo del Consigliere
Baldassarre, che così suonava: "Chi c'è dietro l'angolo?", potremmo
rispondere: "Dietro l'angolo c'è il Consigliere Sandri".
Onestamente devo comunque riconoscere che il "blitz" della Guardia
di Finanza aveva mietuto ben altre vittime.
A prescindere da ogni altra possibile considerazione, occorre
riconoscere che il problema del controllo sulla Casa da Gioco non
deve essere liquidato, in quest'aula ed in questo momento, con
quattro semplici parole. Credo, invece, che debba essere ripreso
nel corso della prossima legislatura, alla luce di tutta
l'esperienza positiva e negativa che abbiamo maturato anche in
seguito al verificarsi dell' "Affaire Casino".
Se quanto ci hanno riferito i nostri colleghi è vero, il fatto
che i tavoli vengano chiusi senza alcun "controllo" regionale può
destare qualche perplessità o far sospettare che il controllo non
sia esercitato con la dovuta accuratezza.
Detto questo, ribadisco il nostro voto favorevole alla mozione,
augurandomi che il prossimo Consiglio, con un altro stato d'animo e
con un'altra tranquillità, riprenda in esame la questione del
controllo sul funzionamento della Casa da Gioco di Saint-Vincent. A
mio parere, il prossimo Consiglio dovrebbe anche rivedere la parte
normativa, che riguarda il personale addetto ai servizi di
controllo, perché risale a circa venti anni fa e, probabilmente, è
un po' obsoleta rispetto alle reali esigenze del Casinò, che,
specie in questi ultimi anni, si è ampliato sino a raggiungere le
dimensioni che noi tutti conosciamo.
Grazie.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Anch'io voglio essere breve su
questa mozione presentata dai Consiglieri Sandri e Mafrica. Essi
hanno avuto la forza di recarsi al Casinò di Saint-Vincent alle tre
del mattino, anche se, forse, non hanno avuto la fortuna di poter
entrare subito nella Casa da Gioco.
Non faccio nomi, altrimenti dovrei chiedere la seduta segreta,
ma con tutta onestà devo dire che, insieme ad altri Consiglieri, ho
assistito ad una situazione, a mio parere, poco piacevole. Se
svolgere un lavoro di controllo, per il commissario ed i
vicecommissari, significa trascorrere delle ore in taverna, perché,
come ci è stato detto, "erano di servizio", io credo che debba
essere riesaminato attentamente il ruolo che queste persone devono
svolgere all'interno del Casinò.
Posso dire che quello che si è presentato agli occhi di alcuni
Consiglieri regionali è stato uno spettacolo poco piacevole e, se
gli elettori mi vorranno dare la loro fiducia anche alle prossime
elezioni del 26 e del 27 giugno, prometto fin d'ora che tornerò
senz'altro su questo argomento che, ripeto, è poco edificante.
Se a ciò aggiungiamo anche la mancanza di ogni controllo alla
chiusura dei tavoli da gioco, credo che forse ci troviamo in una
situazione addirittura peggiore di quella da me incontrata quando
ebbi occasione di chiedermi che cosa ci fosse dietro l'angolo. Io
ritengo che siamo nelle stesse condizioni e, forse, anche allo
sbando, quasi in una specie di terra di nessuno.
Il Consiglio regionale, pertanto, deve assumere delle posizioni
chiare che garantiscano un effettivo ed efficace controllo da parte
dei dipendenti regionali. Dico subito che questa situazione non si
verifica di certo per colpa dei controllori; io credo che essi
operino in una situazione difficile ed in una situazione economica
tutta particolare. Quel tipo di lavoro deve essere premiato e,
quindi, io do atto ai controllori regionali di svolgere sino in
fondo il loro dovere.
Ho già parlato poco fa del commissario e dei vicecommissari e
ribadisco le mie critiche, delle quali mi assumo tutta la
responsabilità, anzi ribadisco di non credere che facciano il loro
dovere. Non devono essere lasciati così liberi, senza alcun
controllo, al punto che possono trascorrere le ore in taverna.
Questo problema, pertanto, dovrà essere ripreso nel corso della
prossima legislatura, anche perché ormai siamo arrivati alla fine e
non abbiamo più il tempo materiale per assumere provvedimenti
idonei.
Io voterò questa mozione proprio perché credo che si devono
ricercare dei chiarimenti sull'effettivo controllo che la Regione
può esercitare sulla Casa da Gioco, attraverso i propri
rappresentanti.
Fatte queste brevi considerazioni, anticipo che il mio voto
sulla mozione sarà favorevole, ma ribadisco che l'esame di questo
problema dovrà essere ripreso nel corso della prossima
legislatura.
PRESIDENT
: Le Président de la Junte a demandé à prendre
la parole; il y a droit.
ROLLANDIN (U.V.):
Le 23 octobre 1985 on avait discuté
exactement du même problème; il s'agissait du même débat. J'ai relu
les interventions des Conseillers et il s'agissait du même
problème. Je voudrais rappeler qu'à cette date j'avais
préalablement participé à une rencontre avec les Chefs de groupe
qui avaient accepté de discuter justement sur la possibilité de
prévoir une intervention qui puisse prévoir la fermeture de la
maison de ,jeu ou bien de donner l'application la plus complète de
l'article 10, 3ème alinéa dans le cas justement de grève des
contrôleurs.
A ce moment-là tout le monde avait été d'accord qu'on ne pouvait
que donner l'interprétation qui, d'ailleurs, avait été donnée à ce
sujet par le conseiller juridique de l'Administration régionale,
c'est-à-dire que dans le cas de grève on a la possibilité de donner
application à l'article 10 et, par conséquent, de maintenir ouverte
la maison de jeu.
Si vous voulez, je donnerai lecture de l'intervention du 23
octobre 1985 et j'avais - je le répète - cité cette rencontre au
cours de laquelle toutes les forces politiques avaient donné leur
avis de maintenir ouverte la maison de jeu. Les modifications du
règlement sont sans doute possibles et, en effet, au moment où la
Commission compétente ou n'importe qui voudra nous soumettre des
modifications, on est là pour en discuter. On ne veut absolument
pas soutenir qu'il est impossible de modifier ce qui est dit à
l'article 10, 3ème alinéa.
Je veux le relire, car là il y a la possibilité de faire des
contrôles et non pas la "possibilità": "L'Amministrazione
regionale, anche allo scopo di avere riscontro sulla piena
conformità della gestione a tutta la legislazione vigente, si
riserva il diritto di esercitare, con personale proprio, presente
in modo continuativo e sistematico ai tavoli da gioco - et
justement c'est un droit, et le droit qu'est-ce que c'est, ce n'est
pas une possibilité? - con interventi saltuari, qualsiasi forma di
controllo sui giochi, manifestazioni varie, servizi, ecc. Nessun
tavolo può essere aperto o chiuso senza l'intervento di almeno un
incaricato esterno".
D'après cette lettre, il y avait eu l'interprétation du
conseiller juridique de la Région qui avait dit que c'était
suffisant. En effet la lettre de M. Siniscalco avait donné suite à
une question qui avait été posée par l'Administration régionale,
déjà à ce moment-là, sur le même sujet: "Casa da gioco. Richiesta
di parere sull'articolo 10, comma 3°, della Convenzione 16/2/1978".
La lettre de réponse de M. Siniscalco date du 9 juillet 1985; par
conséquent, rien n'a changé depuis ce moment et, comme on avait
répondu à ce moment-là, nous sommes de l'avis que suffit la
présence d'un commissaire ou d'un commissaire adjoint pour
maintenir ouverte la maison de jeu.
Si l'on veut modifier le règlement - je le répète - on est
disponible, on peut en discuter, mais à présent le règlement donne
cette possibilité. On a appliqué le règlement et, par conséquent,
je crois qu'il n'y a rien d'autre à répondre sinon le fait de
donner la possibilité de relire ce qui avait déjà été dit le 23
octobre 1985.
Par conséquent la motion ne sera pas approuvée pour ces raisons
et je crois que, en partageant la possibilité de relire le
règlement, et le prochain Conseil pourra en discuter de nouveau; je
crois qu'il le fera sans doute. On s'abstiendra sur la motion.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Voglio soltanto rilevare due aspetti:
la differenza tra lo sciopero dell'intero corpo dei controllori e
lo sciopero degli straordinari.
La mozione, infatti, pone una prescrizione non rispetto alla
chiusura, ma rispetto alla chiusura anticipata. Il caso del 23
ottobre poneva la scelta tra l'aver chiuso la Casa da Gioco e
l'averla aperta. Qui, invece, la differenza è tra chiudere i tavoli
dopo le ore tre del mattino oppure prima di quell'ora: è una cosa
ben diversa.
Non concordiamo con il Presidente del la Giunta
sull'interpretazione della frase "nessun tavolo può essere aperto o
chiuso senza l'intervento di almeno un incaricato interno"...
(...INTERRUZIONE del Presidente ROLLANDIN...)
... La possibilità dell'apertura si riferisce al tavolo, ma
l'obbligo per il controllore di essere presente al tavolo, a nostro
giudizio, è prescrittivo, nel senso che, se non c'è il controllore
regionale, il tavolo non può essere aperto e quindi non può neppure
essere chiuso. A me sembra che quella frase sia chiara. In
quest'aula, del resto, sono presenti anche dei Consiglieri che
hanno partecipato alla stesura della convenzione. I legali possono
anche fornirci delle spiegazioni differenziate, ma il senso con cui
il Consiglio regionale ha votato a suo tempo la convenzione era
appunto quello di avere sempre e comunque, al momento dell'apertura
e della chiusura del tavolo da gioco, la presenza di un controllore
regionale. Nessun tavolo può essere aperto o chiuso al gioco senza
l'intervento di almeno un incaricato interno.
Comunque, pur prendendo atto della volontà del Presidente della
Giunta di rivedere con più calma, nel corso della prossima
legislatura, questa materia, che anche a noi sembra opportuno
rivedere, anche al di là delle occasioni che ci possono avere
indotto a questa riflessione, confermo che noi voteremo la mozione,
perché ci sembra che il problema da essa sollevato abbia una
notevole importanza.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Io credo che non sia sostanzialmente
corretto paragonare la situazione di oggi a quella del 23 ottobre
1985, perché quello che si è verificato ultimamente, infatti, e che
abbiamo potuto controllare di persona, non è accaduto tutti i
giorni, ma solo venerdì, sabato e qualche volta anche
domenica...
(...INTERRUZIONE del Presidente ROLLANDIN...)
... Sì, modifica, perché qui significava che un piccolo
intervento del Presidente della Giunta, per impartire disposizioni
più precise al Commissario, sarebbe stato sufficiente a far
chiudere quel certo numero di tavoli, che, nei giorni di maggiore
affollamento, proseguivano la loro attività anche oltre le tre del
mattino, quando termina il turno di lavoro dei controllori, alla
presenza dei controllori regionali.
Per far capire la situazione ai signori Consiglieri, vorrei fare
un esempio. Noi abbiamo visto che quando alcuni tavoli venivano
chiusi, alla nostra presenza, ma non a quella dei controllori
regionali, c'erano dei biglietti da cinquantamila lire che cadevano
sotto i tavoli e che a mano, con l'aiuto di pile, venivano raccolti
e rimessi dentro le "cagnottes" dei vari tavoli. Certamente con dei
biglietti da cinquantamila lire, oggi
,
non si possono fare
troppe cose, ma è una questione di correttezza e di precisione,
sulla quale non si può transigere.
In questo caso specifico, non si tratta di porre in forse la
chiusura della "Maison de Jeu", ma di avere tutta l'attenzione
possibile, specie nei momenti in cui si chiudono i turni di gioco,
affinché in tutti i cinque o sei tavoli di alcune sere, i dieci o
dodici di altre sere e, magari, in quell'unico tavolo di qualche
altra sera, soprattutto durante la conta-biglietti dei giochi e
quella dello "chemin de fer", ci sia sempre presente il servizio di
controllo regionale.
Questo è importante non solo ai fini di una diversa
interpretazione del regolamento, visto che la situazione di oggi è
diversa da quella del 1985, ma anche ai fini di un possibile parere
legale. Poiché il Presidente della Giunta ha dimostrato una certa
disponibilità, io gli vorrei suggerire di chiedere allo stesso
legale un parere sulla situazione che si è verificata nello scorso
mese di marzo...
(...INTERRUZIONE del Presidente ROLLANDIN...)
... Insomma, signor Presidente, io chiedo... Anche questa
volta?... E cosa ha detto?
(...INTERRUZIONE del Presidente ROLLANDIN...)
... In ogni caso, noi concordiamo con il Partito Comunista nel
ritenere che sia opportuno segnalare l'esigenza di agire con
correttezza. Se fino ad oggi
il Presidente della Giunta ha
ritenuto che le forze politiche si
siano dichiarate o
abbiano espresso un certo orientamento, lo invitiamo a prendere
atto che due forze politiche, da questo momento in poi, assumono
una posizione ed un orientamento diversi. Certamente in uno dei
prossimi Consigli si dovrà affrontare il problema, in modo che ogni
tavolo debba essere aperto o chiuso alla presenza di un controllore
regionale, e, se ciò non sarà possibile, si dovrà tenere chiuso il
tavolo.
Questo atteggiamento vede concordi Nuova Sinistra ed il Partito
Comunista, ma riteniamo che dovrebbe vedere concordi tutte le forze
regionali, specie nel momento in cui...
(...INTERRUZIONE del Presidente ROLLANDIN...)
... Non è così facile, Presidente, ma molte volte non lo è
proprio perché si cercano accomodamenti che talora possono anche
essere eccessivi. Noi, tuttavia, non vogliamo fare illazioni su
nessuno. Personalmente, nel corso della presentazione della
mozione, ho fatto alcune osservazioni sul comportamento dei
vicecommissari e chiedo che il Presidente ne tenga conto.
Poiché ritengo che questa mozione meriti l'appoggio delle forze
che ritengono importante sottolineare l'aspetto che ho già detto,
credo che il Presidente della Giunta debba tener conto, oltre che
delle forze che hanno presentato la mozione, anche di quelle che,
eventualmente, la vorranno votare, proprio perché ritengo che
l'interpretazione da lui data non sia più all'altezza dei tempi e
che debba essere modificata.
PRESIDENTE:
Se nessuno chiede la parola, pongo in
votazione la mozione in oggetto, presentata dai Consiglieri Sandri
e Mafrica ed iscritta al punto 4 dell'ordine del giorno.
ESITO DELLA VOTAZIONE
Presenti: 28
Votanti: 9
Favorevoli: 9
Astenuti: 19 (Andrione, Beneforti, Borbey, De Grandis, Faval,
Fosson, Lanièce, Lanivi, Maquignaz, Marcoz, Martin, Pedrini,
Perrin, Pollicini, Ricco, Rollandin, Stévenin, Tamone e Voyat).
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK