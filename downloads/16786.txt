Consiglio Regionale della Valle d'Aosta - Oggetto del Consiglio n. 82 del 23 settembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 82 del 23 settembre 1998 - Resoconto
SÉANCE DU 23 SEPTEMBRE 1998 (MATIN)
OGGETTO N. 82/XI Situazione economico-finanziaria del
Poligrafico dello Stato. (Interrogazione)
Interrogazione Premesso:
che, in base a recenti dati divulgati dai principali quotidiani
nazionali nonché da autorevoli riviste specializzate, il
Poligrafico dello Stato risulta essere in una situazione
economico-finanziaria alquanto precaria, con un passivo di bilancio
nell'ultimo esercizio che supera i 600 miliardi;
che nel mosaico societario del Poligrafico dello Stato figura
anche la Verrès S.p.A., azienda valdostana controllata da detto
istituto, dedita prevalentemente alla produzione di tondelli per
monete; produzione che viene realizzata su specifiche commesse
dello stesso Poligrafico;
che nei giorni scorsi i presidente del Poligrafico ha presentato
un piano di risanamento, in vista dell'annunciata privatizzazione
dell'istituto, che paventerebbe una energica razionalizzazione
societaria e robusti tagli al personale, che conta finora 5500
dipendenti, di cui circa 3000 - secondo gli esperti - sarebbero di
troppo;
che, alla luce di quanto sopra, i segnali della crisi si
percepiscono anche alla Verrès S.p.A., con la comprensibile
preoccupazione di chi attualmente vi lavora;
i sottoscritti Consiglieri regionali
Interrogano
l'Assessore delegato per sapere:
1) se è a conoscenza della questione e, in particolare, se si è
accuratamente informato sulla reale situazione, nonché se ha avuto
occasione di verificare la portata del piano di risanamento
elaborato dal Presidente del Poligrafico di Stato;
2) in quale misura tale piano coinvolge la Verrès S.p.A. e quali
sono gli effetti che esso si prevede possa ragionevolmente
dispiegare nei confronti dei livelli produttivi e occupazionali
dell'azienda valdostana.
3) quali possibilità sussistono in merito alla produzione del
contingente italiano di euromonete da parte dell'azienda
valdostana
F.to: Tibaldi - Frassy - Lattanzi
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) La situazione del Poligrafico della Verrès
è stata seguita con attenzione. Ci sono stati incontri con
rappresentanti della Zecca, con i responsabili della Verrès; ci
sono stati incontri sia dei Parlamentari e del sottoscritto,
incontri con le organizzazioni sindacali .
Il quadro che emerge è che la situazione di crisi del
Poligrafico, che è nota a tutti e che è stata oggetto anche di
diversi interventi della stampa, riguarda prevalentemente il
settore cartiero. In particolare, nel caso della Verrès non ci
troviamo in una situazione di crisi collegata al Poligrafico in
quanto la Verrès sia nel 1996 che nel 1997 ha avuto dei risultati
economici positivi sia in termini di fatturato - che nel 1997 è
incrementato del 30 percento -, sia in termini di utili. Di
conseguenza, i tagli occupazionali paventati che vengono indicati
nell'interrogazione non riguardano la Verrès, anzi l'azienda sarà
interessata nel prossimo futuro da un aumento dei carichi di lavoro
e di occupazione.
La situazione dei carichi di lavoro ad oggi è tale per cui c'è
una copertura di carico di lavoro fino al mese di novembre con la
produzione di tondelli di monetazione per le monete che ancora sono
in corso. A partire dal mese di novembre inizierà la produzione per
l'EURO e nello stabilimento di Verrès verranno fatte tutte le
pezzature quindi, le otto pezzature diverse - dal centesimo ai due
EURO - che riguarderanno questa nuova moneta che entrerà in vigore
dal 1° gennaio 2002.
Nell'immediato c'è stata una riassunzione di 6 lavoratori a
partire dal mese di settembre, con l'avvio dell'EURO, quindi da
novembre, ci saranno ulteriori assunzioni nello stabilimento che, a
seconda delle turnazioni che verranno adottate, si può prevedere
intorno alle 20-30 unità.
La produzione dell'EURO, che inizierà a novembre di quest'anno e
durerà fino a al 2001 compreso, (quindi ci sono due anni di carico
di lavoro assicurati), riguarderà circa 40.000 tonnellate di
monete. Credo pertanto che ci troviamo in una situazione di
tranquillità per quanto riguarda lo stabilimento che ci consentirà
anche di affrontare in un clima di serenità la questione relativa
alla privatizzazione del Poligrafico al cui proposito va detto che
al momento non c'è ancora nulla di definito.
Président La parole au Conseiller Tibaldi.
Tibaldi (FI) Ringrazio l'Assessore per la risposta fornita che
peraltro ricalca quanto abbiamo già sentito anche a livello di
organi di informazione in seguito ad un recente incontro che c'è
stato proprio nella sede di Verrès fra i Parlamentari e gli organi
sindacali.
Però oltre a questa nota di ottimismo che l'Assessore ribadisce
in questa sede relativamente a quelle che sono in realtà delle
promesse che sono state fatte e che sono state portate tramite la
voce dei nostri Parlamentari, vorrei aggiungere alcune
considerazioni.
Innanzitutto bisogna tenere presente che la situazione critica
del Poligrafico ha fatto sì che il Presidente dello stesso, Michele
Tedeschi, abbia avocato a sé tutti i mandati e non abbia più
concesso deleghe ai responsabili dei diversi settori, come quello
delle cartiere, ma anche quello della monetazione, di conseguenza
tutti gli ordini, le commesse e l'avvio delle linee di produzione
dipendono esclusivamente da lui in questo momento. Teniamo presente
che Tedeschi ha avviato dal mese di settembre una serie di
confronti e con le parti sociali e con le parti politiche oltre che
all'interno dell'azienda e che il 30 settembre prossimo dovrà
relazionare alla Camera dei deputati sulla situazione drammatica in
cui versa il Poligrafico dello Stato, dove, come ha evidenziato
l'Assessore e come era già stato riportato nell'interpellanza, si
parla di un taglio occupazionale di circa 3000 posti.
Era naturale che in seguito a quello che è accaduto durante
l'estate fosse presentata un'interpellanza anche sulla situazione
della Verrès S.p.A. perché sappiamo che questa fa parte di questo
mosaico societario e che quindi dipende dagli andamenti del
gruppo.
Come dicevo prima, per ora abbiamo delle conferme verbali che
sono state riportate dai Parlamentari e, secondo quello che è stato
scritto o detto dagli organi di informazione, le fonti arrivano
direttamente dalla Presidenza della Verrès o meglio dal Dottor
Ielpo. A queste garanzie verbali oggi non fanno ancora seguito
ordini scritti. Mi auguro che quanto è stato detto prima da Caveri
e Dondeynaz e oggi dall'Assessore abbia un seguito e che non ci
troviamo di fronte ad una situazione analoga a quella che si è
verificata qualche mese fa quando gli stessi Parlamentari
valdostani vennero a dire che nel giro di poche settimane la Verrès
S.p.A. avrebbe dovuto produrre la lira italiana fino al 2001, ma
dopo quindici giorni, questa primavera avvennero i primi
licenziamenti che poi nel corso dell'estate si sono acuiti
raggiungendo una quota che ha preoccupato e le parti sindacali e le
parti politiche oltre a coloro che lavorano nella sede di
Verrès.
Mi auguro che alla propaganda che è stata fatta di questa
conferma che a novembre si deve partire con la produzione di EURO,
faccia seguito l'ordine scritto e che queste certezze relative
diventino poi assolute nel giro di poche settimane. Non vorrei,
ripeto, che questa nota di ottimismo fosse solo momentanea e poi
dovessimo trovarci di nuovo a qualche amara sorpresa nel futuro.
Per adesso ringrazio l'Assessore di una risposta che peraltro è già
stata anticipata dagli avvenimenti dei giorni scorsi e guarderemo
ciò che succede.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK