Consiglio Regionale della Valle d'Aosta - Oggetto del Consiglio n. 1080 del 1° dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1080 del 1° dicembre 2021 - Resoconto
OGGETTO N. 1080/XVI - Interrogazione: "Notizie in merito alle
cause del focolaio di contagio da Covid-19 in una RSA di
Aosta".
Bertin (Presidente) -
Alla presenza di 32 Consiglieri,
possiamo continuare nell'analisi dell'ordine del giorno. Siamo al
punto n. 18.
Risponde l'assessore Barmasse.
Barmasse (UV) -
La prima domanda è: "se siano stati fatti
approfondimenti per comprendere quali siano le motivazioni alla
base del focolaio".
In data 6 novembre, è stato segnalato sul portale Covid il primo
caso di un ospite Covid positivo presente nella struttura Centro
Polivalente di via Saint-Martin-de-Corléans.
A seguito del caso sono stati sottoposti a tampone tutti gli
ospiti (dieci), e tutti gli operatori sanitari riscontrando: nove
utenti positivi, un utente con tampone negativo, cinque operatori
sanitari positivi, quattro OSS e un infermiere professionale.
Il primo caso segnalato in data 6 novembre si riferisce a un OSS
contagiato e nella stessa data è stato riscontrato in struttura un
utente sintomatico.
In ambedue i casi i soggetti contagiati possono aver contribuito
a diffondere il virus estremamente diffusivo con le ultime
varianti. Gli utenti e anche gli operatori risultano vaccinati
contro il Covid con due dosi.
Si è provveduto a contattare tutti coloro che sono stati a
contatto con gli ospiti, compresi parenti o visitatori, e si è
provveduto a sottoporli a tampone e alla relativa sorveglianza
sanitaria.
Contestualmente sono state ribadite le indicazioni relative alla
sanificazione degli ambienti, al rispetto delle misure di
distanziamento, all'utilizzo delle mascherine e di tutti i DPI
anticontagio e delle buone prassi relative al lavaggio delle mani,
alle modalità di disinfezione delle mani e suppellettili e, non
ultimo, l'aerazione dei locali.
Sono state immediatamente sospese, su indicazione del medico
igienista, le visite agli utenti da parte di parenti e
visitatori.
La seconda domanda è "se tale situazione si sia verificata in
altre strutture in Valle d'Aosta": la comparsa improvvisa a inizio
novembre di casi presso struttura anziani, soggetti comunque più
fragili, pluripatologici ancorché vaccinati, ha coinciso di fatto
con l'inizio della quarta ondata epidemica in Valle d'Aosta. Si
lamentano casi analoghi presso la struttura del Père Laurent,
comparsi poche settimane prima.
Presidente -
Per la replica, consigliere Manfrin.
Manfrin (LEGA VDA) -
Per far comprendere a chi ci ascolta
la motivazione e l'oggetto di questa iniziativa, bisogna spiegare
cos'era contenuto nell'interrogazione.
Nell'interrogazione abbiamo sollevato un caso molto curioso e
l'abbiamo evidenziato con dovizia di particolari.
Come abbiamo riportato nel testo, con questa interrogazione
abbiamo raccontato di come - secondo le disposizioni che sono state
strutturate a livello nazionale rispetto in particolar modo a
quelle che vengono definite le RSA - siano le strutture più sicure
che vengono coperte dalle norme anti contagio.
All'interno delle strutture delle RSA possiamo trovare infatti
solo tre tipologie di persone: ci sono gli utenti che sono
vaccinati con doppia dose, come giustamente ha ricordato
l'assessore Barmasse, c'è il personale sanitario, anch'esso
obbligatoriamente vaccinato con doppia o tripla dose, e troviamo i
visitatori che per l'accesso devono obbligatoriamente essere muniti
di green pass e, nel caso specifico, ci è stato evidenziato che i
contatti avvenivano in ogni caso in quella che viene definita la
stanza degli abbracci, ovvero una stanza nella quale non si ha
accesso diretto all'utente ma si parla attraverso l'utente a volte
tramite una tenda, a volte tramite una barriera in plexiglass.
La particolarità sta nel fatto che, da quello che hanno
evidenziato gli organi di informazione, in questa struttura così
controllata, così tutelata, così protetta dalle norme, in quella
che dovrebbe essere la maggior protezione possibile dodici ospiti
su tredici si sono contagiati e sono stati trasferiti, così come -
da quello che c'era stato riportato nell'informazione - due unità
di personale sanitario, ora lei mi ha detto che sono di più, ovvero
cinque, quindi significa che in questa struttura che è maggiormente
coperta, protetta, tutelata e strutturata, si è verificato un vero
e proprio focolaio.
Quello che le chiedevamo, in maniera più o meno velata, in
questa interrogazione è comprendere, se queste misure dovrebbero
garantire e prevenire in maniera importante il contagio, quali
siano le motivazioni di questo focolaio e di questo contagio.
Lei si è limitato a dirci, Assessore, che la nuova variante è
particolarmente contagiosa.
Io ho letto quanto scritto dal Mistero e quanto viene spiegato
anche nelle FAQ ministeriali e pare che la vaccinazione copra anche
rispetto alle numerose varianti, eppure questo contagio è
rimasto.
Io credo che sia sufficiente questo per porre una riflessione a
tutti noi, credo che sia utile evidenziarlo in quest'aula per
comprendere appieno il fenomeno del Covid, la sua diffusione e le
misure che vengono utilizzate per il contagio e chi ha intenzione
di approfondire, chi ha interesse ad approfondire, lo può fare
anche sulla base delle risposte fornite.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK