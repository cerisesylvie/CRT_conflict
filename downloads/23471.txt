Consiglio Regionale della Valle d'Aosta - Oggetto del Consiglio n. 2571 del 21 marzo 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2571 del 21 marzo 2007 - Resoconto
OGGETTO N. 2571/XII - Pagamenti di ticket sanitari per alcuni
interventi post-operatori. (Interrogazione)
Interrogazione
Avendo appreso che per interventi chirurgici, come la
varicectomia, effettuati in day hospital, mentre non viene
richiesto il pagamento di ticket, né per esami preliminari, né per
l'effettuazione dell'operazione stessa, viene richiesto invece il
pagamento del ticket per la relativa e necessaria medicazione
post-intervento;
Ritenuto opportuno conoscere le motivazioni che stanno alla
base di tale scelta;
la sottoscritta Consigliera regionale
Interroga
l'Assessore competente per conoscere:
1) quali sono i motivi per cui viene richiesto il ticket per
una prestazione strettamente connessa con un intervento necessario
e quindi a totale carico dell'Azienda USL;
2) se esistono, oltre alla varicectomia, altri interventi per
cui viene pagato il ticket per medicazioni post-operatorie;
3) se sono allo studio altre forme di risparmio delle spese
sanitarie che non ricadano sulle spalle dei singoli
cittadini.
F.to: Squarzino Secondina
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Veniamo da un periodo in cui abbiamo
faticato non poco per eliminare i ticket sanitari aggiuntivi,
istituiti da altri in un modo definito da tutti improprio;
riconosco al Consiglio di aver avuto il coraggio di affrontare e di
approvare all'unanimità una legge che toglieva tali ticket: questo
ha portato a una partecipazione alle spese da parte del malato
valdostano, a partire dal 1° aprile inferiore a tutte le altre
Regioni che hanno deciso di intraprendere un percorso legislativo
non corretto, non hanno tentato avventure su cui si pronuncerà poi
la Corte dei Conti. Dal 1° aprile, rispetto ai malati di altre
Regioni, però i nostri non pagheranno più i 10 euro aggiuntivi, con
un grande vantaggio perché l'equivalenza economica rispetto a
quello che è previsto sarà inferiore. Allargare oltremodo
l'abolizione dei ticket... mi sembra in questo momento tirata,
anche se lo vorremmo tutti; la nostra è una delle poche Regioni in
cui non si paga il ticket sulla farmaceutica, quindi io sarei anche
d'accordo se l'Assessore Marguerettaz ci desse più soldi in
bilancio, toglieremmo tutti i ticket, anche quelli che non ci
sembrano giusti... e non far pagare un ticket per una prestazione
sanitaria a una persona che non è esente e paga già le tasse può
essere giustificato. È vero che, se non si tiene conto di tutto il
percorso, i ticket pre-operatori sono stati aboliti in tutte le
divisioni di Chirurgia o che fanno della chirurgia ambulatoriale,
perché nella riorganizzazione in cui in Ospedale vanno solo le
prestazioni per acuti, i malati che erano ricoverati un giorno
prima facevano tutti gli esami, invece ora sono ricoverati la
mattina dell'intervento con gli esami già effettuati. In questo
l'amministrazione ha un grande guadagno, perché la degenza
diminuisce di un giorno e l'utente ha un disagio perché deve
recarsi a fare degli esami: ecco perché già da alcuni anni non si
pagano più i ticket per gli esami pre-operatori, con un controllo
preciso. I malati invece desiderano essere dimessi anzitempo,
quindi i ticket per i controlli successivi, che rientrano nel
percorso, sono da sempre nell'elenco delle prestazioni
ambulatoriali che si pagano. I ticket post-operatori ci sono sempre
stati in tutte le branche chirurgiche, si possono togliere, certo,
ma lei ci deve dire dove recuperiamo i fondi di questi ticket. Dal
1° aprile i nostri utenti pagheranno molto meno rispetto alle
Regioni vicine, saremo una delle poche Regioni d'Italia, la nostrà
è l'unica Regione che ha presentato una legge che non farà più
pagare i 10 euro aggiuntivi per ricetta.
Faccio solo 2 osservazioni: la prima, nel parlare di ticket
post-operatori bisogna pensare che il nostro contributo all'azienda
non dipende dai DRG, abbiamo un pagamento all'azienda pro capite,
il DRG è invece diverso, perché lì potrebbe essere previsto un
percorso pre o post-operatorio, se facessimo un pagamento all'USL,
daremmo molto meno, perché i DRG che la nostra azienda tariffa sono
minori delle grandi aziende, per cui da sempre l'azienda viene
retribuita a quota capitaria, ossia non per pacchetti, ma per
persone che cura; in secondo luogo osservo, ma a voce bassa, che la
medicazione post-operatoria o la rimozione punti è una cosa che può
fare benissimo il medico di famiglia a cui viene riconosciuta come
prestazione extra. Se vado dallo specialista è perché questa
medicazione o rimozione punti, che dal 1° aprile non costerà più 12
euro ma 2,8 euro, è una visita di controllo che viene però
tariffata come rimozione punti e medicazione, ossia in modo
favorevole all'utente.
Concludendo, si può togliere tutto, avessimo più fondi,
toglieremmo questo pur in un meccanismo che non è retribuito a DRG;
i nostri utenti stanno pagando meno di tutti i malati delle Regioni
vicine, con questo è anche vero che noi prima della storia dei
ticket stavamo pensando a dei pacchetti in cui con una sola
tariffazione il malato non dovesse fare la tariffazione per ECG,
per esami del sangue, ma fosse previsto un protocollo in cui fosse
tutto inserito. Questa vicenda dei ticket ha portato il discorso su
altre urgenze che il Consiglio con coraggio ha superato, il resto
si potrà vedere, ma sempre pensando che si può decidere di non far
più pagare i ticket anche ai non esenti, ma le risorse da qualche
altra parte devono arrivare.
Presidente
- La parola alla Consigliera Squarzino
Secondina.
Squarzino (Arc-VA)
- Credo che anche l'Assessore possa
ringraziare la sottoscritta, perché gli consente ogni volta di fare
un bel "pamphlet" pubblicitario, di inviare un messaggio
pubblicitario in cui...
(interruzione dell'Assessore Fosson, fuori microfono)
... sto riconoscendo e volevo che anche lei riconoscesse che,
grazie a me, lei può ripetere per l'ennesima volta in Consiglio che
noi siamo i più bravi, i più celeri, quelli che sono "er meglio" di
tutta la sanità italiana. Prendo atto che senza volerlo io le
consento di prepararsi alla campagna pubblicitaria e alle elezioni
del prossimo anno.
Per venire ai contenuti, qui vorrei fare 2 osservazioni. Lei
ricorda che non paghiamo la sanità secondo le prestazioni che la
sanità offre ai cittadini, ma diamo un "tot" pro capite. Lei sa
benissimo che la quota pro capite, che mi sembra sia stata definita
in 2.080 euro per il 2007, non è inventata "a tavolino", ma si
prende la cifra che complessivamente viene stanziata dalla Regione
per la sanità, la si divide per il numero esatto degli abitanti e
si trova questa quota pro capite, che è una conseguenza di quanto
la Regione ha deciso di pagare per la sanità: 2.080 euro pro capite
per il 2007. Lei sa bene che nel grande budget della sanità il
ricavato, ossia quello che l'USL pensa di ricavare dalla sua azione
è veramente minimo, quindi è minima la cifra che l'USL riesce a
introitare con il pagamento dei ticket. Lei ha fatto alcune...
guardavo da questa parte perché vedevo l'interesse da parte del
Presidente della V Commissione con cui dialogo, non era rivolto a
lei, Presidente della II Commissione, ma della V, chiusa la
parentesi... dicevo, lei ha fatto alcune affermazioni che mi
lasciano perplessa, forse le ha fatte nella foga del discorso, ma
lei ha detto: "gli ammalati desiderano essere dimessi anzitempo".
Se c'è un'affermazione che non corrisponde al vero è proprio
questa, perché in genere gli ammalati cercano di essere dimessi il
più tardi possibile...
(interruzione del Presidente della Regione, fuori
microfono)
... allora andiamo a vedere gli ammalati... che i medici dicono:
"dimetteteli e mandateli a casa" e a casa non possono ricevere
tutta la necessaria assistenza! In questo senso, come se gli
ammalati "puntassero i piedi" per essere dimessi dall'Ospedale...
perché il ragionamento qual era? "Per forza..." - dice l'Assessore
- "... che facciamo pagare il ticket post-operazione, perché loro
volevano andare a casa presto, quindi, se stessero qui, non
pagherebbero il ticket". Credo che questo ragionamento le sia
sfuggito, non ha una sua logica tale ragionamento. La nostra
richiesta piuttosto era molto semplice: c'è un iter di operazione
che comprende il pre-operatorio, l'operazione e il post-operatorio;
tutto quanto è compreso nell'insieme dell'operazione, perché devo -
giustamente - non pagare il pre-operatorio, ma devo pagare il
post-operatorio, in nome di quale logica?
Ultima osservazione: verifico che lei alla terza domanda non mi
ha risposto, perché ho chiesto:
"se sono allo studio altre forme
di risparmio delle spese sanitarie che non ricadano sulle spalle
dei singoli cittadini"
. Non ha chiarito questi protocolli che
tipo di forme di risparmio sono, è una parola, ma cosa c'è dietro e
in quale settore c'è risparmio? Qui non ho avuto le informazioni
che chiedevo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK