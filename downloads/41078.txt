Consiglio Regionale della Valle d'Aosta - Oggetto del Consiglio n. 306 del 10 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 306 del 10 gennaio 2019 - Resoconto
OGGETTO N. 306/XV - Interpellanza: "Controlli effettuati
davanti alle scuole per arginare il fenomeno dello spaccio di
sostanze stupefacenti".
Distort (Presidente) -
Punto n. 36 all'ordine del giorno.
Prego, collega Russo.
Russo (M5S)
- Voglio portare all'attenzione di
quest'Assemblea il tema del consumo e dello spaccio delle droghe
tra i nostri ragazzi, in particolare nell'età critica tra i
quattordici e i diciotto anni. Nelle Regioni del nord Italia
circola eroina nera, rossa e gialla, quest'ultima al centro di una
ventina di decessi a fine del 2018 in Friuli Venezia Giulia. La
siringa è passata di moda. La sostanza democratica per eccellenza -
perché tutti possono comprarla - oggi si fuma e si inala,
aumentando l'illusione di scarsa pericolosità. Anche in Valle
d'Aosta assistiamo ad un ritorno all'uso dell'eroina, pure
sintetica, spesso aggravando una base compromessa da uso di alcol e
di cannabis. Il fatto che tanti giovani siano assuntori per lo più
di cannabis non deve tranquillizzare: nelle canne, oltre alla
marijuana, ci sono altre sostanze sintetiche. Inoltre, in
alternativa alla canna tradizionale, ci sono anche cannabinoidi
sintetici con effetti decisamente più forti della marijuana,
addirittura di trecento volte. Il pianeta giovani è delicatissimo:
è una sfida per le istituzioni e per le famiglie comprendere e
prendersi carico dello scollamento dei giovani dalla propria vita,
del perché cercano le sostanze per perdere il controllo. La
dipendenza da alcol, da stupefacenti, da
shopping
compulsivo
e da relazioni sessuali molto frequenti, senza relazione affettiva,
sono il frutto di un sentimento di vuoto che si cerca di colmare
con tali assunzioni e con tali comportamenti.
La prevenzione nelle scuole e nei centri di aggregazione è
necessaria e deve passare tramite un'informazione precisa e
dettagliata ai ragazzi e alle famiglie. Una canna non è il
trinciato di una sigaretta, è uno stupefacente che porta dipendenza
ma anche intossicazioni e alterazioni cardiache. Contemporaneamente
è indispensabile il controllo del fenomeno da parte delle autorità
preposte, che comprende sia coloro che spacciano, sia coloro che
consumano.
Arrivando all'oggetto dell'interpellanza, il consumo di droghe
sintetiche tra i giovani è un fenomeno in continua crescita,
insieme al consumo di alcol. Le dipendenze da droga e da alcol sono
un problema sociale trasversale in cui chiunque può essere
coinvolto e spesso sono legate all'attuale aumento di situazioni di
disagio sociale, familiare e personale. Le dipendenze hanno
conseguenze importanti sulla sicurezza e sull'ordine pubblico,
nonché sulla vita del consumatore e su quella dei suoi familiari,
andando a minare salute, lavoro, relazioni sociali del soggetto
dipendente. Nella nostra Regione circola l'eroina, anche sintetica,
il cui utilizzo è aggravato dal contemporaneo consumo di cannabis e
di alcol. La prevenzione e il recupero insieme alle attività di
controllo e di contrasto allo spaccio di droghe sono pertanto
strumenti indispensabili per tenere sotto controllo e arginare il
fenomeno. Serie politiche di prevenzione da attivare nelle scuole e
nei luoghi di aggregazione devono partire dalle fasce d'età più a
rischio, in particolare i giovani, e non dimentichiamo le famiglie,
spesso impreparate a riconoscere e ad affrontare il problema. Il
Prefetto, che coordina l'operato delle forze di Polizia, si deve
occupare della tutela dell'ordine pubblico, ma anche della
prevenzione in collaborazione con tutti i soggetti istituzionali e
sociali presenti nel territorio.
Chiedo quindi al Presidente della Giunta e agli Assessori
competenti di sapere quanti controlli sono stati effettuati, nel
corso del 2018, delle forze di Polizia davanti alle scuole in
merito al problema dello spaccio di sostanze stupefacenti; se i
dirigenti scolastici nel 2018 hanno riportato alla Polizia
segnalazioni o hanno richiesto interventi per casi di minori che
utilizzano droghe all'interno delle scuole o per operazioni di
spaccio davanti ad esse; qual è il calendario degli incontri della
campagna di informazione e prevenzione sull'utilizzo di sostanze
psicotrope nelle scuole e nei centri di aggregazione informali per
i giovani per l'anno scolastico in corso; se si intende prevedere
per l'anno 2019 una programmazione di controlli davanti alle scuole
presenti su tutto il territorio regionale.
Presidente
- Per la risposta la parola al Presidente
Fosson.
Fosson (GM)
- Come da lei accennato risponderò alle prime
domande, perché poi sarà l'Assessore Certan a rispondere
sull'aspetto preventivo. Volevo ringraziarla per la sua relazione
che pone l'attenzione su un problema molto grave, e la ringrazio
anche personalmente per l'impostazione data, soprattutto quando
parla di "canna" e di "stupefacenti leggeri", come venivano
definiti una volta e che invece sono proprio i precursori di una
dipendenza e di un passaggio a droghe più pesanti. Condivido quanto
da lei affermato, lei ha parlato soprattutto della gravità del
problema e il nostro desiderio è di porvi rimedio.
Intervengo quindi per fornire una risposta alle due domande che
interessano la mia competenza. Rispetto alla prima e alla seconda
domanda dell'interpellanza, segnalo che il contrasto alla
diffusione delle sostanze stupefacenti, in particolare tra i
giovani, è oggetto di una continuativa e attenta opera di
prevenzione, sia attraverso controlli mirati da parte delle Forze
dell'Ordine, sia con lo svolgimento di iniziative di informazione
ed educazione promosse nelle scuole in collaborazione con le stesse
Forze dell'Ordine, con gli Enti locali, con le strutture regionali
interessate, con gli Assessorati regionali dell'istruzione e
cultura e della sanità e con la struttura del Ser.d. dell'Azienda
USL della Valle d'Aosta. Nell'ambito delle predette attività, i
controlli delle Forze dell'Ordine nei plessi delle scuole hanno
cadenza quotidiana, così come sono costanti i rapporti con i
dirigenti scolastici. Il dettaglio però delle singole attività è
chiaramente riservato, ma sinora non sono state evidenziate
situazioni di criticità presso le scuole valdostane. Questo glielo
riferisco a seguito di un colloquio riservato con le Forze
dell'Ordine, svoltosi in questi giorni.
Presidente
- Per evidente competenza, la risposta si
estende all'Assessore Certan.
Certan (ALPE)
- A completamento di quanto già detto dal
Presidente, mi sembra importante precisare - per rispondere a
quanto da lei proposto - che l'abbiamo già fatto nella conferenza
stampa di presentazione della "Settimana della legalità", l'abbiamo
fatto a nome di tutti gli Assessori, della Presidente del Consiglio
e di tutti noi Consiglieri: abbiamo sottolineato che le dipendenze,
qualunque esse siano, limitano la libertà delle persone.
L'obiettivo della scuola in generale è di crescere cittadini liberi
attraverso una formazione che sia non solo dal punto di vista dei
contenuti, ma anche da quello della persona. Questo obiettivo andrà
ribadito alle scuole, anche se ritengo che se lo siano già posto
tra i loro principali obiettivi.
In particolare, per quanto riguarda i quesiti n. 3 e n. 4, la
campagna di informazione e prevenzione sulle dipendenze si colloca
all'interno del piano regionale della prevenzione 2016-2020, creato
dal Dipartimento di prevenzione dell'USL con l'obiettivo di
coordinare tutte le attività di prevenzione sul territorio
regionale all'interno del piano. Il programma 1 "scuole che
promuovono salute", in collaborazione anche con l'Assessorato della
sanità, prevede che gli interventi nelle scuole passino da una
logica di prevenzione e di comportamenti a rischio ad una logica di
promozione di politiche favorevoli alla salute in tutti gli ambiti
sociali e l'implementazione di fattori protettivi: resilienza,
life skills, empowerment
e adozione di stili di vita
sani.
La campagna è organizzata attorno a tre tipologie di intervento:
alla "Settimana della legalità", che è destinata - come da lei
sollecitato - alle famiglie, alla popolazione, a un grande
pubblico, e agli studenti della scuola secondaria di secondo grado
della Regione; ad iniziative di sensibilizzazione e di informazione
nelle scuole destinate a studenti di tutti gli ordini e gradi di
scuola nell'ambito dei percorsi formativi di cittadinanza e
costituzione; ad iniziative di informazione e formazione per
docenti e dirigenti scolastici. La "Settimana della legalità e
della prevenzione" discende dall'attività del tavolo tecnico
permanente legalità, rivolto alle nuove generazioni, che è stato
approvato con una delibera di Giunta nel 2018, incardinato presso
l'Assessorato della sanità. Per l'anno 2019, invece della
conferenza della legalità è prevista dal 15 al 18 la "Settimana
della legalità" che affronta il tema delle dipendenze, puntando a
supportare i giovani e tutte le figure preposte alla loro
educazione - in primo luogo le famiglie - attraverso spazi di
scambio e di confronto rivolti a tutta la comunità attraverso
laboratori e iniziative di sensibilizzazione indirizzate alle
scuole. In questa settimana, dal 15 al 18, presso la Cittadella dei
Giovani di Aosta e presso l'Istituzione scolastica liceale tecnica
e professionale di Verrès sarà affrontato il tema delle dipendenze
da sostanze, alcol e droghe, tecnologie, internet e social media,
anche di natura comportamentale, con gruppi di studenti di scuola
secondaria di II° grado (sono circa seicento partecipanti). Sono
poi stati pianificati tre incontri preserali e serali, aperti al
grande pubblico, nei comuni di Nus, Saint-Vincent e Donnas, credo
sia importante sottolinearlo. Ringraziamo anche i Comuni e gli
Amministratori che hanno voluto aderire a questa "Settimana della
legalità", perché anche la partecipazione delle Amministrazioni
comunali e il supporto che arriva da loro è importante. Nella
stessa settimana sarà realizzata presso la Cittadella dai Giovani
di Aosta l'iniziativa progettuale "Web (in)dipendente", promossa
dalle Cooperative Orso e Stranaidea con il contributo della
Presidenza del Consiglio dei Ministri (Dipartimento politiche
antidroga) al fine di favorire e incoraggiare un uso consapevole e
responsabile del web da parte dei minori. Poi c'è tutta una serie
di informazioni e sensibilizzazione nelle scuole, che non vado a
dettagliarle, ma che può trovare sul
browser
www.cittadinanza.scuole.vda.it. Tra le iniziative proposte appare
anche la campagna di informazione e prevenzione sul GAP (gioco
d'azzardo patologico) realizzata dal Serd e finanziata dal
Ministero della Salute.
Per quanto riguarda le iniziative di formazione dei dirigenti e
docenti di tutti gli ordini e gradi, queste sono inserite nel piano
regionale per la formazione dei docenti 2017-2019, area 3
"Competenze per una scuola inclusiva". Relativamente alla
prevenzione delle dipendenze, nell'ambito del seminario destinato a
dirigenti scolastici e docenti, si sono avviati percorsi per la
cittadinanza di promozione della salute, con la presentazione dello
strumento "Linee guida regionali" che si è tenuto in data primo
dicembre 2018 presso l'Università della Valle d'Aosta. Sono state
illustrate le proposte del Serd di intervento nelle scuole per la
prevenzione e il contrasto di queste patologie. Questo per
percorrere velocemente quali sono state le iniziative.
Per quanto riguarda il quarto quesito "
se si intende
prevedere, per l'anno 2019, una programmazione di controlli davanti
alle scuole
", il tavolo della legalità, di cui si è ampiamente
parlato, vede la presenza dei differenti attori che si occupano di
salute e di prevenzione. Durante gli incontri, che verranno
preventivati nel corso dell'anno 2019, sarà nostra cura, insieme
alla Presidenza della Regione e del Consiglio, mantenere alta
l'attenzione sul tema dei controlli e un impegno sempre vigile nei
confronti delle giovani generazioni, in sinergia con tutte le altre
figure che intervengono su queste tematiche, con il rispetto dei
propri ruoli. A titolo informativo comunico - ma credo sia
importante sottolinearlo anche in Consiglio - che il 21 gennaio è
programmata una riunione, una conferenza di servizio con i
dirigenti scolastici e metterò questo punto all'ordine del giorno,
perché ritengo sia anche compito dei dirigenti informare ed essere
informati su tale tematica. Le scuole sono sedi di formazione a 360
gradi. Eventualmente la aggiornerò e faremo dei passaggi
ulteriori.
Presidente
- Per la replica, la parola alla proponente,
collega Russo.
Russo (M5S)
- Ringrazio l'Assessore per le risposte.
Tenevo a sottolineare il fatto che questa interpellanza è partita
dalla sollecitazione di alcuni dirigenti (in particolare due) e da
due insegnanti, uno della bassa Valle e uno dell'alta Valle, che mi
hanno fatto notare che c'erano strani movimenti davanti alle
scuole, nonché di alcuni genitori che sostengono - così mi è stato
riportato - che ogni tanto nei bagni ci sono comportamenti strani e
non si sa bene che cosa succede. Siamo sicuri che tali dinamiche ci
saranno sempre, però l'intenzione era di capire se l'attenzione su
questo tema era alta e se davanti alle scuole, come mi avete
confermato, c'è il controllo.
Un altro aspetto - mi fa piacere che l'Assessore Certan l'abbia
già considerato come importante - è il ruolo dei dirigenti, i quali
devono probabilmente sempre più prendersi carico di questa parte e
tempestivamente segnalare le cose, anche solo quando c'è qualche
indicatore che li lascia un po' perplessi.
Presidente
- Vi è la richiesta da parte dell'ulteriore
proponente, collega Nasso. Le do la parola.
Nasso (M5S)
- Volevo solo aggiungere una questione
rispetto a quanto affermato dalla collega. Ciò che ha detto lo
sottoscrivo
in toto
, la "Settimana della legalità e della
prevenzione" è sicuramente un'iniziativa lodevole, da portare
avanti, da sostenere e io la sostengo, ma non basta. Una settimana
è una settimana, ma questo è un problema tangibile h24 e una
settimana non può risolvere questo problema. Anche a me ieri è
stato riferito di questa importantissima iniziativa, ma non
basta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK