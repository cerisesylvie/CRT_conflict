Consiglio Regionale della Valle d'Aosta - Oggetto del Consiglio n. 2104 del 12 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2104 del 12 maggio 2016 - Resoconto
OGGETTO N. 2104/XIV - Mozione: "Riduzione dei tassi di
interesse per i finanziamenti sui fondi di rotazione di cui alla
legge regionale n. 3/2013 a favore dei soggetti con reddito più
basso".
Presidente -
Punto n. 45 all'ordine del giorno. La parola
al collega Gerandin per l'illustrazione.
Gerandin (UVP) -
Questa mozione è il seguito
dell'iniziativa che noi avevamo già presentato lo scorso Consiglio.
Noi crediamo che tutte le misure che vanno nel senso di far
crescere la possibilità da parte di soggetti privati di investire,
la possibilità per le famiglie valdostane, in questo caso, di fare
delle scelte di vita - perché quando si sceglie di indebitarsi
magari per venti, venticinque o trent'anni, significa che si fa una
scelta di vita, nel senso che invece magari di vivere in affitto
tutta la vita, si decide di fare un investimento importante che è
quello della prima casa - noi crediamo che tutti i provvedimenti
che vanno in questo senso, vadano nella giusta direzione.
Noi non vogliamo mettere in discussione i contenuti della
delibera di Giunta n. 464, con cui si va a incidere sulle
diminuzioni dei tassi di interesse dei mutui, che vengono dimezzati
- ricordiamolo bene - e vengono istituite due fasce al posto di
tre. Però noi crediamo anche che in Valle d'Aosta ci sia una fascia
di persone più in difficoltà, quelle che hanno un reddito minore e
che in questo caso non trarrebbero alcun beneficio dalla delibera
di Giunta di riduzione dei tassi. Non sono poche queste famiglie,
perché sono quelle che hanno un
range
di reddito che va dai
12 mila ai 20 mila euro di Isee. Sono 2350 famiglie che
probabilmente, anche rispetto alle altre fasce che vanno da 20 a 30
mila e da 30 a 40 mila euro, magari hanno meditato a lungo se fare
questo tipo di intervento e di scelta, proprio perché veniamo da
una cultura valdostana, dove avere l'abitazione di proprietà è
sempre stata un'ambizione. Queste famiglie probabilmente, avendo 12
mila euro di Isee, questa scelta dovranno meditarla più a lungo
rispetto a quelle fasce di reddito più alte, dove magari le
disponibilità finanziarie sono diverse.
Noi siamo assolutamente d'accordo con i contenuti della
delibera, che riducono i tassi dal 3 all'1,5 percento per i valori
Isee da 30 a 40 mila euro e dal 2 all'1 percento per i valori
dell'Isee da 20 a 30 mila euro. Ma noi crediamo che la Valle
d'Aosta in questo momento debba dare un segnale importante, per cui
chiediamo di integrare questa delibera abbassando il tasso dall'1
allo 0,5 percento anche per quelle 2350 famiglie che hanno un Isee
più basso, dai 12 mila ai 20 mila euro. Questo noi riteniamo che
sia un atto dovuto.
Da quello che ci è stato risposto, probabilmente questo avrà una
ripercussione di circa 400 mila euro annui. Noi siamo convinti che
questo non sia un costo ma un investimento per la Valle d'Aosta,
perché se noi riusciamo a ridare impulso, facciamo ripartire la
volontà dei valdostani, delle fasce più deboli, e sono investimenti
che mettono i privati indebitandosi e pagando un mutuo con
Finaosta. A fronte di 120 mila euro che è il massimo che in questo
momento viene erogato, 100 mila per le famiglie meno numerose, solo
di Iva e di tassazione locale, c'è la concreta possibilità di
recuperare abbondantemente questo sforzo.
Crediamo anche che, al di là de proclami e delle dichiarazioni
di principio che in quest'aula noi sentiamo a più riprese sulle
fasce deboli, sulle famiglie che hanno più bisogno di altre di
avere un aiuto o un
input,
affinché possano avere il
coraggio di fare una scelta di vita, probabilmente è necessario -
noi crediamo sia doveroso - agire anche politicamente in questo
senso. Se no rimaniamo nel campo dei proclami: tutti d'accordo,
aiutiamo le fasce deboli, ma poi alla fine di concreto non c'è
nulla.
Noi siamo veramente convinti che tra chi ha un Isee da 12 mila
euro e chi lo ha da 30 mila euro, ci sia una differenza
fondamentale, perché nel primo caso probabilmente è una persona
sola che porta uno stipendio a casa. Quelle che hanno 30 mila euro,
con ogni probabilità sono famiglie che hanno due stipendi e possono
magari permettersi di avere un tasso all'1 percento. Siamo
fermamente convinti che per chi ha 12 mila euro di Isee, 300 euro
all'anno di risparmio significhino magari poter pagare alcune
bollette o un po' di riscaldamento. Questo è il vero aiuto per
quelle famiglie in difficoltà, questo è lo spirito con cui la Valle
d'Aosta può ripartire un domani.
Mi allaccio alla notizia che ha dato ieri il Presidente sul
pareggio di bilancio. Io credo che proprio legato a questo ottimo
obiettivo che è stato portato a casa, il presupposto sia che la
Valle d'Aosta cresca, che ci sia la possibilità di introitare di
più come entrate e, a fronte di questo minimo sacrificio sui fondi
di rotazione Finaosta, noi avremmo benefici di ben altra natura per
le entrate legate alla fiscalità: Iva, Irpef e quant'altro.
Potremmo far ripartire quelle piccole imprese, quei piccoli
artigiani che in un futuro potranno dare alla Valle d'Aosta un
minimo di crescita e un minimo di prospettiva.
Presidente
- La parola alla consigliera Morelli.
Morelli (ALPE) -
Il nostro intervento è a sostegno di
quanto ha già ben illustrato il collega Gerandin. La nostra Regione
ha tradizionalmente incentivato e favorito l'acquisto della prima
casa, anche per le fasce di reddito più deboli. Fa un po' parte del
nostro Dna, della nostra cultura avere la casa di proprietà.
Sono scelte politiche che altre Regioni e altre realtà non hanno
fatto. In altre località si è invece puntato magari sull'affitto,
per quanto riguarda le fasce che hanno meno capienza economica.
Nella nostra regione invece è stato fatto questo tipo di scelta,
che noi condividiamo. Tutte e due, dice l'Assessore. Noi riteniamo
che si sia privilegiato in qualche modo l'acquisto della casa,
anche perché, per quanto riguarda il tessuto sociale valdostano,
molto spesso si tratta di case che provengono dalla famiglia, per
cui vengono ristrutturate e si fanno molti sforzi in questo senso,
anche quando magari il reddito non è dei più alti.
La proposta contenuta in questa mozione, va proprio nel senso di
dare una risposta equa. Così come si sono ridotti i tassi per le
altre fasce, nella stessa misura si chiede di ridurre anche per la
fascia di Isee da 12 mila a 20 mila euro. Riteniamo che sia una
proposta di buon senso, che non andrà a incidere in modo tragico
sulle finanze, ma che potrà dare risposte a tante famiglie. Il
numero che ha citato il collega Gerandin, che sicuramente è stato
verificato ed è fondato, è una quantità consistente. In questo
senso, noi riteniamo che l'attenzione della maggioranza e del
Governo regionale su questo tema dovrà esserci.
Noi abbiamo apprezzato, quando è stato fatto lo sforzo di
portare il tasso anche per gli altri settori all'1 percento. Era un
argomento di cui si era discusso molto in Commissione, e anche il
nostro gruppo si era fatto promotore di un'azione in questo senso.
Apprezziamo il fatto che nel momento in cui le condizioni sono
state favorevoli, la Giunta abbia avuto la capacità di decidere in
questo senso. Quindi riteniamo e ci auguriamo che, anche per quanto
riguarda la proposta contenuta in questa mozione, l'attenzione
dovuta verrà posta.
Presidente -
Non ci sono altre richieste di intervento,
chiudiamo la discussione generale. Per la replica, la parola
all'assessore Baccega.
Baccega (SA) -
Direi che l'iniziativa meritava un giusto
approfondiimento. In realtà, la Giunta prima di arrivare a comporre
la delibera aveva attentamente ponderato e dibattuto il percorso
per giungere a quelle riduzioni. Va comunque detto che per la
fascia di Isee da 20 mila 30 mila euro non si tratta di un
dimezzamento, ma di una riduzione dal 2 percento all'1,5 percento.
È da rilevare che un'ulteriore riduzione dei tassi oggi previsti
per la fascia Isee da 12 mila a 20 mila euro, comporterebbe un
effetto immediato e un'ulteriore progressiva riduzione della
disponibilità del fondo di rotazione da impiegare per la
concessione di nuovi mutui che, con la recente proposta di modifica
in itinere
della legge n. 3/2013, si è previsto di concedere
anche per l'edilizia convenzionata, per il rifacimento dei tetti in
copertura di lose e per il recupero edilizio privato. L'importo dei
mancati rientri nel caso della riduzione - qui è stato fatto un
calcolo approfondito - sarebbe di ulteriori 400 mila euro annui per
i 2352 mutui ora contratti con l'ammortamento dell'1 percento, che
sono da aggiungere a una riduzione già programmata attraverso la
delibera. Inoltre, l'iniziativa di ridurre i tassi sui mutui ha
accompagnato anche la riduzione in tutti i settori produttivi. Sono
sicuramente iniziative meritevoli, e riducono comunque anche queste
i rientri sui fondi di rotazione.
Pensiamo sia importante ricordare che la scelta di ridurre i
tassi ha due obiettivi: da una parte aiutare le famiglie,
dall'altra sostenere l'economia. Iniziative che si inquadrano
ampiamente nelle direttive promosse dalla Bce.
Le condizioni che oggi offre la Regione costituiscono
sicuramente un'importante agevolazione rispetto a quelle di mercato
attuate dalle banche. Il tasso dell'1 percento fisso è sicuramente
il 50 percento di quello che propongono le banche sul mercato
privato, anche nelle condizioni più favorevoli, per i mutui a
vent'anni. Con queste condizioni, il nostro auspicio è che il
mercato delle case e degli investimenti in edilizia tornino a
crescere.
La risposta c'è stata immediatamente. Le domande di nuovi mutui,
a seguito dell'iniziativa adottata dalla Giunta, rispetto allo
stesso periodo, sono aumentate da undici a ventidue, quindi del 100
percento. È una conferma, dal nostro punto di vista, che si è
intrapresa la strada giusta. È nostro dovere garantire che coloro
che fanno domanda di nuovi mutui non si trovino nella condizione di
vedersi allungare le tempistiche per mancanza di risorse, perché
questo sarebbe preoccupante. Adesso in un massimo di sessanta
giorni la Giunta concede l'accessibilità al mutuo, poi le procedure
vanno in Finaosta. Quando tutti i documenti sono a posto, nei
sessanta giorni c'è la conferma di accesso al mutuo. Quindi noi
dobbiamo anche garantire che chi fa domanda abbia una risposta in
tempi ragionevoli. Per queste motivazioni, il nostro voto rispetto
a questa mozione sarà di astensione.
Presidente
- La parola al collega Gerandin.
Gerandin (UVP) -
La ringrazio, Assessore. Io non so,
probabilmente non abbiamo gli stessi atti. A noi risulta che,
rispetto alle tre fasce che c'erano prima, la delibera di Giunta le
ha ridotte a due e che, per quello che riguarda i tassi di
interesse, siano fino a 30 mila euro l'1 percento e da 30 a 40 mila
euro l'1,50 percento. Per cui, quella fascia di cui lei ha parlato
da 20 a 30 mila euro all'1,5 percento, non ci risulta. Gli atti che
abbiamo noi sono questi. Probabilmente abbiamo noi degli atti non
corretti e lei avrà qualche delibera più aggiornata.
Detto questo, gli intendimenti di questa delibera sono
esattamente quelli che lei ha detto, vale a dire aiutare le
famiglie e sostenere la crescita. Su questo non c'è ombra di
dubbio. Ma proprio perché noi riteniamo doveroso aiutare le
famiglie, noi crediamo che ci sia una sostanziale differenza tra
chi ha un Isee da 12 mila euro e chi da 30 mila. Questa è la
differenza. Non possiamo noi continuare a pensare che una famiglia
valdostana che ha un Isee da 12 mila euro, abbia le stesse
potenzialità e disponibilità economiche di chi ne ha 30 mila. Se
vogliamo aiutare le famiglie e se non vogliamo continuare a
riempirci la bocca di proclami, ma poi negli atti non essere
coerenti con quanto dichiariamo - mi rivolgo soprattutto alla
maggioranza, perché per noi di minoranza magari è più facile dire
certe cose - bisogna che ci siano degli atti di conseguenza. Lei
tra le righe ha detto che avete un occhio di riguardo per
l'edilizia residenziale: ci mancherebbe, noi non vogliamo
penalizzare le famiglie in difficoltà.
C'è stata questa crescita di domande di mutuo da undici a
ventidue, ma guardi che queste provengono da quel
range
medio-alto, perché le condizioni sono assolutamente favorevoli.
Andiamo a verificare quanti sono quelli che pagavano l'1 e hanno
magari aumentato la fascia 12 mila/20 mila. Quanti sono questi
aumenti che ci sono stati? Andiamo a verificarlo! È chiaro che nel
contesto generale c'è una crescita, è indubbio che c'è, perché se
io prima pagavo il 2 e adesso pago l'1, prima pagavo il 3 e ora
pago l'1,5 è normale che sono incentivato. Però questo non è
aiutare le famiglie in difficoltà!
Se noi abbiamo dieci famiglie in più che chiedono di avere un
mutuo agevolato, con quella che è l'imposizione locale e l'entrata
che avremmo, otteniamo una compensazione pari allo sforzo e al
sacrificio che possiamo fare. È inutile portare a casa l'obiettivo
importante del pareggio di bilancio, se non facciamo crescita. È
indubbio che ci sia una difficoltà nelle famiglie che hanno 12 mila
euro di Isee a fare una scelta di questo genere, perché comunque
300/400 euro all'anno fanno la differenza.
Se lei non condivide, Presidente, ha solo da dire chiaramente
quello che pensa e ognuno avrà la possibilità di esprimersi su
questo. Se poi per voi della maggioranza non c'è differenza tra chi
ha un Isee da 12 mila euro e chi ce l'ha da 30 mila, io non posso
che prenderne atto. Ma non può essere una scelta né di prospettiva,
né di futuro, né di aiuto alle famiglie con redditi più bassi o di
quelle più in difficoltà. È un mettersi una benda sugli occhi e un
continuare ad andare avanti senza nessuna sensibilità per queste
famiglie in difficoltà. Pagando un po' meno di interessi, ci
potranno essere dieci o venti famiglie che avranno il coraggio di
fare una scelta - parlo del
range
basso, perché non ho dubbi
che per quello medio-alto, con questi tassi, il numero delle
domande possa crescere - perché chi è in difficoltà ci pensa
quattro o cinque anni prima di fare una scelta così, visto che
comunque significa avere comunque un mutuo da pagare per
venticinque anni. A me sembra talmente semplice che con un
investimento del genere, anche portando a casa solo l'Iva e senza
contare tutto il resto (le ripercussioni occupazionali,
l'artigianato, le imprese e chi lavora in questo settore), voi
compensate ampiamente il sacrificio del punto di vista finanziario
dei 400 mila euro. Ma è palese! Queste cose se andiamo a
raccontarle alle scuole elementari, probabilmente le capiscono.
Questo secondo me è inaccettabile.
Presidente
- La parola al collega Bertschy.
Bertschy (UVP) -
Credo che chi ci ascolta, faccia fatica
a seguirci. Ci sono due cose dette in maniera diversa, quindi o ci
sono dati che noi non conosciamo, o ci sono rappresentazioni fatte
in maniera sbagliata. Però quello che ci sta dicendo è molto
semplice: sotto una certa fascia di Isee non è stato abbassato il
tasso di interesse. È vero o no? Ci risponda su questo, così poi ci
capiamo.
Presidente
- La parola al collega Chatrian.
Chatrian (ALPE) -
I colleghi che sono intervenuti prima
sono stati molto chiari: è solo ed esclusivamente una questione di
equità. Nel momento in cui siete andati a rivedere i tassi, lo
avete fatto per le persone che hanno un Isee più alto, per i più
abbienti, ma le fasce più deboli non hanno avuto nessuna
riduzione.
Io ero presente al vostro congresso qualche giorno fa e mi
sembra che negli
slogan
che avete fatto circolare nelle
prime due ore di dibattito, c'era proprio un discorso legato alle
fasce più deboli, alla solidarietà e a creare quelle condizioni di
opportunità per chi ha meno. Io penso che su questo si dovrebbe
andare in quella direzione. Il ragionamento è che avete agevolato
chi ha di più e può permettersi qualcosa in più, mentre chi ha meno
non lo avete penalizzato, ma l'asticella è rimasta uguale.
Rilanciamo il discorso fatto molto bene dai colleghi poc'anzi:
dov'è l'equità? Lei ha a cuore questo tema, lo conosce molto bene,
mi risulta e ci sembra, ma proprio perché lo conosce molto bene
dobbiamo fare un passo avanti. Non sarà lo 0,5 percento perché le
casse piangono, sarà lo 0,6, ma a livello di equità un messaggio va
dato, altrimenti la gente non capisce più. Il collega Gerandin, che
ha un Isee più alto, ha avuto una riduzione del 50 percento, mentre
chi ha un Isee molto più basso conserva il contratto fatto
precedentemente. Capisce che il termine è tutto legato al discorso
dell'equità. Mi sembra che stiamo discutendo parecchio sul fatto
che chi ha un po' di più, deve dare un po' di più, mentre per chi
ha un po' di meno tocca anche a noi di cercare di mettere qualcosa.
Vedo il collega Lanièce: abbiamo fatto delle considerazioni anche
al vostro congresso di qualche giorno fa e mi sembra che il termine
equità lo abbiate utilizzato parecchio. Questo è un atto che va in
quella direzione. Mi sembra che altre forze politiche all'interno
di questo Consiglio utilizzino sovente il termine equità. Questa è
un po' la filosofia, che è stata esposta molto bene dai colleghi
precedentemente.
Presidente
- La parola all'assessore Baccega.
Baccega (SA) -
Come ho detto poco fa, la Giunta ha
ampiamente approfondito qual era la misura da adottare. Certamente,
per coloro che avevano i tassi a 4,5, 4, 3,5 e 3 percento
ovviamente c'era una forte iniquità rispetto al mercato, che aveva
fatto sì che in quella fascia ci fosse stato il crollo di domande.
Ora, rispetto al mercato delle banche normali, chi paga l'1
percento è già al 50 percento di riduzione rispetto al mercato,
quindi questa è stata la valutazione. Tenuto conto che da questo
fondo di rotazione andiamo ad alimentare i fondi per l'edilizia
convenzionata, i fondi per i tetti in lose e il recupero di
edilizia privata, che sono nuovi inserimenti, si rischia che questo
fondo di rotazione si esaurisca. Questa è la motivazione generale
per cui diciamo che è equo ridurre là dove non lo è più, ed è equo
lasciare una riduzione del 50 percento già prevista rispetto al
mercato.
Dalle ore 10:19 assume la presidenza il vicepresidente
Follien.
Follien (Presidente)
- La parola al consigliere
Gerandin.
Gerandin (UVP) -
Assessore, lei ci ha ripetuto quello che
ci ha detto prima, ma delle considerazioni che abbiamo fatto,
neanche l'ombra. Quando dice che la Giunta ha approfondito, noi ci
crediamo e ne siamo anche convinti. Io poi non sono entrato nel
merito, ma c'è stata un'iniquità e avete perso mercato, perché è
chiaro che c'era chi aveva il mutuo al 3 percento fisso, mentre
adesso qualunque banca te lo dà al 2/2,2 tasso fisso. La riduzione
che avete fatto, riferita al tasso più alto, è stata un'operazione
prettamente di mercato, che lei in maniera molto onesta ha ammesso,
se no nessuno di quelle fasce più alte avrebbe più richiesto, in
quanto fuori mercato. È stata fatta un'operazione per rientrare nel
range
e per non perdere quella potenzialità di clientela di
fascia medio-alta.
Avete fatto, a nostro parere, un'operazione ottima per quella
fascia media, quella che prima era 20/30 mila euro, in quanto siete
passati da 2 percento a 1. Quello che è per noi incomprensibile, è
che non abbiate portato nessun beneficio alla fascia 12/20 mila
euro. Le ricordo, Assessore, per rimarcare anche l'importanza dei
300 euro di risparmio, che con un Isee sotto i 12 mila la Regione e
Finaosta non erogano neanche il mutuo, in quanto ritengono che non
si sia in grado di pagarlo. Se con 11.900 euro io non ti do il
mutuo, perché ti ritengo non in grado di pagarlo, mi dica, secondo
lei, avendo 13/14 mila euro, se i 3/400 euro non mi possono
cambiare la vita e darmi il coraggio di fare un investimento.
Questa è a nostro parere la differenza.
Presidente, io le sto spiegando che chi ha 11.900 euro voi non
lo ammettete al mutuo, ma chi ha 12.100 di Isee lo ammettete e non
ritenete che a costoro probabilmente una riduzione dello 0,5
percento gli cambi la vita? È un sogno tutto nostro, è una visione
tutta nostra? Sono veramente convinto che se diamo un segnale di
questo genere, crescerà il coraggio di queste famiglie che non
hanno quelle grandi disponibilità economiche, che sono nelle fasce
deboli, ma avranno la possibilità e il coraggio di richiederlo
questo mutuo. Se no noi continueremo a perdere questa fascia,
perché obiettivamente non ha nessun beneficio. Io non ho alcun
problema a riconoscere che, rispetto ai tassi delle banche, già in
questo momento il loro è più basso, però non hanno nessun beneficio
rispetto a prima. Questa è la nostra considerazione.
Presidente -
Se non ci sono altri interventi, possiamo
mettere in votazione.
Dichiaro aperta la votazione.
Esito della votazione:
Presenti: 33
Votanti: 13
Favorevoli: 13
Astenuti: 20 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, La Torre, Lanièce,
Marguerettaz, Marquis, Péaquin, Restano, Rini, Rollandin, Testolin,
Viérin Marco)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK