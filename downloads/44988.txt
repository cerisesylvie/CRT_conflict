Consiglio Regionale della Valle d'Aosta - Oggetto del Consiglio n. 1811 del 22 settembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1811 del 22 settembre 2022 - Resoconto
OGGETTO N. 1811/XVI - Interrogazione: "Modalità di copertura
dei costi derivanti dall'applicazione della disciplina della
morosità incolpevole relativa agli assegnatari di alloggi di
ERP".
Bertin (Presidente) -
Punto n. 25. Risponde l'assessore
Barmasse.
Barmasse (UV) -
L'argomento morosità incolpevole
evidentemente è un motivo di ulteriori interrogazioni. Le domande
sono tre: "quale strategia sia stata individuata per coprire i
costi di chi permanentemente non riuscirà a far fronte alle spese
future, in particolar modo alle utenze; quale sia stata la data di
apertura delle domande di accesso alla morosità incolpevole; quale
sia la stima delle morosità incolpevoli rispetto alla situazione
complessiva dei debiti dovuti all'ARER, ovvero a quanto ammonti
percentualmente il debito dei morosi incolpevoli sul totale dei 6
milioni di passivo dovuti dagli assegnatari ad ARER".
In riferimento al testo dell'interrogazione, a quale strategia,
preme comunque evidenziare che la morosità incolpevole, così com'è
definita dal decreto ministeriale del 14 maggio 2014, e così com'è
definita, a me piace far riferimento ogni tanto alla Regione
Lombardia, intanto perché sicuramente è uno Stato nello Stato, sono
10 milioni di abitanti, sono abbastanza affezionato a questa
Regione perché ci sono vissuto per 6 anni ed è la stessa
definizione di morosità incolpevole che troveremo sul sito del
bando per la morosità incolpevole della Regione Lombardia, quindi
questa è la definizione di morosità incolpevole. La delibera si
rifà, anche per la sua applicabilità, a questo tipo di definizione,
tenendo presente che una Regione come la Lombardia, come dicevo
virtuosa sotto molti aspetti, sicuramente una Regione
economicamente particolarmente florida, diciamo che può essere la
locomotiva economica dell'Italia, la morosità incolpevole non è
applicabile agli inquilini dell'Edilizia Residenziale Pubblica.
Così come definita dal DM del 14 maggio 2014 quindi "è una
sopravvenuta condizione di riduzione del reddito che non consente
al nucleo di far fronte al pagamento del canone di locazione, al
punto di trovarsi in una situazione di sfratto per morosità".
Questa è la definizione di morosità incolpevole. Non può, dunque,
riferirsi né ad una condizione permanente, né alle spese per le
utenze, che sono una cosa diversa. Con riferimento alla
determinazione del canone di locazione, ricordo che lo stesso è
determinato sulla base dell'indicatore economico del nucleo
familiare, pertanto è rapportato alle effettive capacità del nucleo
stesso di farvi fronte.
Per quanto riguarda le spese condominiali e le utenze, che è un
problema di cui abbiamo dibattuto ovviamente, parlo del "caro
energia" in questo Consiglio mi sembra ampiamente nella giornata di
ieri, non è certo la morosità incolpevole la soluzione idonea a
risolvere il problema del "caro energia", per il quale proprio
nella seduta di ieri abbiamo approvato una misura di sostegno
economico per le famiglie che va ad aggiungersi al pacchetto di
aiuti statali.
Le domande per l'accertamento delle condizioni di moroso
incolpevole e del riconoscimento del relativo contributo possono
già essere presentate dallo scorso 19 settembre 2022, data nella
quale ARER ha pubblicato sul proprio sito istituzionale e messo a
disposizione presso il proprio sportello l'avviso per
l'accertamento della condizione di morosità incolpevole degli
assegnatari degli alloggi di edilizia residenziale pubblica e di
edilizia convenzionata e l'assegnazione del relativo sostegno ai
sensi della DGR 974 del 29 agosto 2022.
Non è possibile conoscere a priori, la Regione, di un'eventuale
perdita di reddito di un nucleo, e quindi la possibile condizione
di morosità incolpevole, tuttavia, sulla base dei dati a
disposizione di ARER aggiornati a luglio 2022, i nuclei che hanno
subito una riduzione del valore ISEE rispetto all'anno precedente
almeno del 20 percento sono in numero pari a 150. Si è stimato che
circa il 20 percento sia moroso e abbia in corso una procedura di
avvio di messa in mora per risoluzione del contratto e decadenza ai
sensi dell'articolo 44 della legge regionale 3/2013. Poiché i
requisiti possono essere posseduti con riferimento ai tre anni
precedenti la domanda, ne consegue una stima di circa 90 nuclei che
potrebbero rientrare nella definizione e, quindi, accedere al
contributo quantificato in euro 1 milione.
Sempre per fare un riferimento alla Regione Lombardia, che, come
ho già detto prima amo in maniera particolare, il contributo per la
morosità incolpevole che viene dato ai vari Comuni, per esempio,
alla città di Cremona, è un annuale di 70 mila euro. Noi abbiamo
messo un fondo di 1 milione di euro per 124 mila abitanti; diciamo
che il rapporto lo lascio fare a voi. La Lombardia è circa cento
volte più grande dal punto di vista della popolazione della Valle
d'Aosta.
Mi permetto di segnalarle che l'inesattezza è però di un dato
contenuto nell'interrogazione: infatti il dato relativo alla
morosità nei confronti di ARER non è di 6 milioni, ma di circa 4,4
milioni. Certo, non è una piccola somma, su questo siamo d'accordo,
ma è giusto dare un dato corretto. Di questi 4,4 milioni, una buona
parte, circa 1,4, è riferita a contratti chiusi, mentre circa 3
milioni a contratti attivi. Del debito derivante dai contratti
attivi circa 2 milioni sono in corso di restituzione mediante un
piano di rientro sottoscritto dagli assegnatari.
Per quanto riguarda il milione restante, ammonta a circa 100
mila euro il debito accumulato dagli inquilini con meno di quattro
bollette insolute, mentre è di circa 900 mila euro il debito
maturato dagli inquilini con più di quattro bollette insolute e nei
confronti dei quali può essere avviata la messa in mora ai sensi
dell'articolo 44 della legge regionale n. 3/2013. Pertanto, la
stima dei fondi necessari - si tratta di un fondo, quindi il fondo
non vuol dire che è uno stanziamento unico ma andrà eventualmente
integrato in base alle necessità - per la copertura della morosità
incolpevole è stata effettuata tenendo conto di quanto sopra
esplicitato, considerato che soltanto coloro che hanno un contratto
attivo e hanno cumulato un debito superiore alle quattro bollette
possono accedere ai contributi per la morosità incolpevole.
Presidente -
Per la replica, la parola al consigliere
Manfrin.
Manfrin (LEGA VDA) -
Assessore, la ringrazio, finalmente
delle considerazioni politiche su cui ragionare. La ringrazio
davvero. Partiamo giustamente dal dato che lei ha voluto
correggere: 4,4 invece che 6. Io ricordo distintamente, e guardo
anche il collega Baccega, che le risposte che ci sono state fornite
ci indicavano in 6 milioni il debito accumulato dall'ARER nei
confronti dei suoi inquilini. Se è sceso a 4,4 milioni ne siamo
felici, ma questo è quello che è stato comunicato. A prescindere
poco cambia nell'economia delle cose.
Il problema che lei ci dice è uno: lei ha messo un limite ISEE
di 26 mila euro, cioè chi guadagna meno di 26 mila euro, chi ha un
ISEE inferiore a 26 mila euro può accedere alla morosità
incolpevole, quindi se io, per dire, quest'anno ho un ISEE di 25
mila euro e ho quattro bollette insolute perché ho avuto una
perdita di reddito posso accedere alla morosità incolpevole e
coprire quelle quattro bollette magari da 500 euro. Se io sono una
persona, come succede in questo momento, disabile con ISEE 0, che
ha una disabilità che ovviamente non guarisce, quindi non ho i
soldi per far fronte agli impegni che mi vengono chiesti e non ce
li avrò neanche in futuro, io non accedo e non prendo niente.
Lei ritiene che questo sia un sistema efficace? Io cioè tutelo
chi ha 25 mila euro di ISEE, ossia persone che, per esempio, per
tornare alla giornata di ieri, voi avete ritenuto nemmeno
meritevoli di un aiuto nelle bollette perché guadagnano troppo,
perché questo è quello che è stato stabilito dalla legge di ieri,
quindi 25 mila è fuori dal tetto dei 20 mila di ISEE che avete
stabilito per aiutare le persone con le bollette, e io le aiuto, ma
io ho un ISEE 0 e io a questa persona non do niente. "Sai che c'è?
Sei disabile? Hai ISEE 0? Non riesci a far fronte alle bollette? Ti
sbatto fuori di casa". Se lei ritiene che questo sia un modello di
equità sociale, ne prendo atto ma ovviamente non è il nostro
modello di equità sociale. Lei dice che queste disposizioni che
sono state fatte con la morosità incolpevole non coprono anche le
bollette. Allora forse dovrebbe verificare meglio la delibera che
avete pubblicato, perché nella delibera che avete pubblicato c'è
scritto: "locazione e spese accessorie". La locazione, come
giustamente lei ha rimarcato, è fatta sulla base dell'ISEE,
significa che se io ho ISEE 0, pagherò un affitto bassissimo, 10 o
30 euro, ma la bolletta che mi arriva è comunque di 200 euro. Io
non sono lei che cosa intenda con "spese accessorie", perché spese
accessorie è un termine effettivamente molto vago. Le spese
accessorie sono quelle condominiali, le spese accessorie sono
quelle delle parti comuni, le spese accessorie sono le bollette?
Che cosa intendete per spese accessorie? Scritto così può intendere
qualsiasi cosa.
Ad oggi, senza fare chiarezza su questo, quindi significa che
una persona che ha ISEE 0, che non potrà mai migliorare la propria
condizione economica, che riceve una bolletta di 211 euro, che è
suddivisa così: 11 euro di affitto e 200 di utenze, non potrà
accedere alla morosità incolpevole.
Noi non crediamo che questa sia una soluzione e le devo dire una
cosa di più: lei giustamente ci ha fatto notare una cosa, lei
prende esempio dalla Regione Lombardia, io la ringrazio, peccato
che non prende sempre dalla Regione Lombardia, per esempio, quando
si parla di bando affitti. La Regione Lombardia chiede la residenza
nella Regione da sei mesi, voi chiedete zero residenza. Chiunque
arrivi domani, per il bando affitti può chiedere il contributo
affitti. È facile fare il
cherry picking
di quello che vi
piace di più e lasciare quello che vi piace di meno, ma lei ci dice
che, bontà vostra, siete stati generosissimi perché avete stanziato
1 milione di euro a fronte del fatto che la sola città di Cremona
ne stanzia 70 mila. Lei ha ragione, Assessore, ma la città di
Cremona li stanzia ogni anno; qui la morosità incolpevole doveva
essere disciplinata nel 2013, da nove anni attendiamo una delibera
di morosità incolpevole, quindi 1 milione di euro, per quanto lei
possa pensare e credere, è assolutamente poco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK