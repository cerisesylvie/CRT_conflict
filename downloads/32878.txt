Consiglio Regionale della Valle d'Aosta - Oggetto del Consiglio n. 1424 del 20 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1424 del 20 ottobre 2010 - Resoconto
OGGETTO N. 1424/XIII - Interpellanza: "Riflessi sulla rete
distributiva locale dell'espansione delle grandi strutture di
vendita".
Interpellanza
Si è appreso nei giorni scorsi dell'imminente apertura di un
nuovo supermercato alle porte di Aosta, che produrrà inevitabili
ulteriori contraccolpi sul settore del piccolo commercio di
vicinanza già fortemente in difficoltà;
Ritenendo essenziale che si persegua lo sviluppo e
l'ammodernamento della rete distributiva, mantenendo però nel
contempo un attento equilibrio insediativo fra piccole, medie e
grandi strutture commerciali e salvaguardando il servizio
decentrato nei centri storici e nelle aree montane e
rurali;
Il sottoscritto Consigliere regionale del Gruppo ALPE
Interpella
la Giunta regionale per sapere:
1) a quanto ammonti la superficie totale delle grandi
strutture di vendita oggi operanti nel territorio
regionale;
2) quali e quante aziende del settore della grande
distribuzione abbiano attivato nell'ultimo triennio procedure per
l'insediamento di nuove grandi strutture di vendita nel territorio
regionale e per quali complessive superfici;
3) quali valutazioni esprima in merito l'Osservatorio
regionale del commercio e del turismo in ordine all'incremento di
tali strutture;
4) quale opinione abbia la Giunta dell'attuale fase di
espansione della grande distribuzione e dei riflessi che essa
comporta sulla rete distributiva locale.
F.to: Louvin
Président
- La parole au Conseiller Louvin.
Louvin (ALPE)
- Grazie Presidente.
Non so se il grido di allarme che stanno lanciando i piccoli
commercianti sia stato ascoltato, se abbia un fondamento o meno, ma
sta di fatto che siamo in presenza di grandi trasformazioni nel
mondo della grande distribuzione, dei cosiddetti "ipermercati".
Questo è un settore che ha visto negli ultimi anni una crescita
direi impetuosa delle nuove strutture, fenomeno non solo nostro, ma
che nel nostro mondo regionale, soprattutto per quanto riguarda i
piccoli commercianti di località minori, il commercio montano, ha
avuto delle ripercussioni pesanti. Si è parlato non a torto di
un'agonia del settore e comunque che molti esercizi siano in caduta
libera penso sia sotto gli occhi di tutti. Noi prendiamo spunto
dall'annuncio arrivato in questi ultimi giorni dell'apertura di una
nuova grande superficie commerciale alle porte di Aosta, non per
puntare il dito su un'iniziativa che non ha valenza diversa da
quella di altri soggetti magari anche più grossi, che si sono
insediati negli ultimi anni o che hanno effettuato operazioni di
raccolta di superfici di vendita, ma per aprire una discussione. Se
c'è l'opportunità o meno, questo ci chiediamo, di aprire veramente
una discussione seria, pacata e approfondita su questo tema, che
dalle liberalizzazioni di una decina di anni or sono in avanti ci
ha visti fortemente coinvolti.
Mi limito solo a porre i quesiti in modo che siano
comprensibili, poi faremo con l'Assessore qualche valutazione di
ordine generale. Ci chiediamo quale sia la superficie totale delle
grandi strutture di vendita oggi operanti nel territorio regionale,
qual è la dimensione complessiva dell'insediato; quali e quante
aziende abbiano avviato operazioni di insediamento di nuove grandi
strutture nel territorio regionale negli ultimi tre anni - abbiamo
scelto questa forchetta temporale, non so se in modo oculato o
meno, per dire qual è la dinamica di questi ultimi anni -; quali
valutazioni abbia formulato sul punto quell'Osservatorio regionale
del commercio e del turismo che è organismo appositamente previsto
dalla legge sul commercio per essere un po' l'occhio vigile sugli
andamenti del settore; quale sia l'opinione della Giunta
sull'espansione della grande distribuzione e del suo impatto sulla
rete distributiva regionale, del piccolo commercio in particolar
modo che è oggi in particolare sofferenza. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie Presidente.
Sicuramente il settore commerciale è un settore che negli ultimi
anni ha avuto un'evoluzione, che non riguarda semplicemente la
nostra realtà: è un discorso molto più ampio e sicuramente è un
fenomeno che difficilmente da soli come Valle d'Aosta riusciamo ad
arginare o a modificare. C'è il tempo che va verso una determinata
direzione e, rispetto a questo argomento, le considerazioni che
dobbiamo fare devono essere improntate a valutazioni assolutamente
realistiche, lucide. La piccola dimensione soffre e soffre ovunque;
rispetto a questo, bisogna che anche la piccola dimensione cerchi
di specializzarsi, cerchi di compensare delle concorrenze, delle
economie di scala che sicuramente non possono avere, per dare un
servizio sempre più puntuale e sempre più qualificato, in modo da
essere competitivi non sull'aspetto prezzo, ma su altri aspetti,
con la grande distribuzione. Questo può essere un argomento che
possiamo affrontare in commissione, era solo una suggestione.
Cerchiamo di dare una risposta a delle domande puntuali che sono
state poste. Rispetto a questo tema, però mi corre l'obbligo di
dare degli elementi rispetto alla premessa fatta. Credo sia utile
precisare che la classificazione dimensionale delle strutture di
vendita è disciplinata dalla deliberazione del Consiglio regionale
del 14 luglio 2005, successivamente modificata dal Consiglio
regionale in data 17 maggio 2007. Probabilmente in un linguaggio
corrente definiamo sempre grande infrastruttura, in realtà la
casistica individuata dal Consiglio regionale è diversa, ovvero ci
sono due fattispecie: la prima è costituita dalle medie strutture
di vendita e riguarda quelle strutture ricomprese fra 251 metri e
2.500 metri, che riguardano il comune di Aosta, e i 151 metri
quadri e i 1.500 metri quadri negli altri comuni; la seconda è
costituita dalle grandi strutture di vendita, che ovviamente si
pongono oltre quei due limiti che abbiamo indicato, quindi per il
comune di Aosta sopra i 2.500 metri, per gli altri comuni sopra i
1.500 metri. La terza categoria che è quella inferiore rispetto
alle altre sono gli esercizi di vicinato. La medesima deliberazione
all'articolo 3, comma 2, definisce poi il centro commerciale come
una media o grande struttura di vendita, provvista di spazi di
servizio e infrastrutture comuni gestite unitariamente, costituite
da almeno due esercizi commerciali inseriti in una struttura
unitaria articolata in più edifici.
Rispetto a quello che lei mi dice in premessa, le rilevo che ad
oggi non sono pervenute alla competente Direzione dell'Assessorato
istanze da parte di alcun Comune per quanto riguarda la
convocazione di una conferenza di servizi per la valutazione di
nuovi grandi strutture di vendita. Si presume quindi che l'apertura
del supermercato, che lei ha indicato in premessa, sia riferita ad
una media struttura di vendita alla cui autorizzazione deve
provvedere direttamente l'Amministrazione comunale territorialmente
competente. Per quel che è del compito regionale, non abbiamo
ricevuto nulla, quindi si presume sia una struttura di competenza
comunale.
Detto questo, per quanto attiene le domande poste, la prima:
"a quanto ammonti la superficie totale delle grandi strutture di
vendita oggi operanti nel territorio regionale"
, la superficie
totale relativa alle grandi strutture di vendita operanti nel
territorio ammonta a complessivi 18.500 metri quadri. Tenuto conto
che complessivamente la superficie degli esercizi commerciali
operanti in Valle d'Aosta raggiunge i 197.000 metri quadri, le
grandi strutture si attestano su una percentuale di circa il 9
percento di tutto il sistema distributivo regionale.
Volendo darle qualche elemento per fare dei paragoni, nel vicino
Piemonte il rapporto di superficie supera il 17 percento e, volendo
confrontarci con realtà più simili alla nostra o comunque realtà a
cui noi guardiamo, le Province di Trento e di Bolzano, hanno
rispettivamente il 9 percento (come noi) e il 14 percento; il dato
percentuale riferito alla nostra Regione è da ritenere in linea ed
equilibrato con altre realtà.
Per quanto riguarda la seconda domanda:
"quali e quante
aziende del settore della grande distribuzione abbiano attivato
nell'ultimo triennio procedure per l'insediamento di nuove grandi
strutture di vendita nel territorio regionale e per quali
complessive superfici"
, faccio presente che nell'ultimo
triennio non sono pervenute dai Comuni, enti territoriali
competenti a promuovere la procedura di valutazione di nuovi
insediamenti, istanze di apertura di grandi strutture di vendita.
Negli ultimi tre anni per la grande distribuzione, così come
disciplinata dal Consiglio regionale, quindi non sono arrivate
delle richieste in merito.
"Quali valutazioni esprima in merito l'Osservatorio
regionale..."
: non essendoci l'incremento, l'Osservatorio non
ha dato alcun tipo di giudizio.
"Quale opinione abbia la Giunta dell'attuale fase di
espansione della grande distribuzione..."
: anche lì la Giunta
considera che, da quel punto di vista, la deliberazione, le scelte
fatte dall'Amministrazione regionale, visti i risultati, abbiano
contenuto la grande distribuzione. Gli obiettivi prevalenti sono
sempre stati quelli di limitare l'espansione delle grandi strutture
di vendita, senza pregiudicare tuttavia la libera concorrenza e il
legittimo diritto dei consumatori di disporre di una rete
distributiva complessivamente moderna e sufficientemente varia. In
questa ottica sono stati posti una serie di vincoli, che hanno
bloccato la proliferazione delle grandi strutture, consentendo la
realizzazione di nuovi insediamenti esclusivamente in presenza di
meccanismi di concentrazione ed accorpamento di esercizi già
esistenti. Ciò ha consentito di non variare la superficie
commerciale complessiva della grande distribuzione, ma non ha
tuttavia pregiudicato la razionalizzazione e la riqualificazione
del settore in presenza di specifiche esigenze degli operatori e
dell'evoluzione delle dinamiche del mercato. Le scelte regionali in
materia di indirizzi per la grande e media distribuzione, qualora
le si fossero volute più stringenti, non avrebbero peraltro potuto
ignorare i più recenti orientamenti normativi: l'ultimo il decreto
legislativo n. 59/2010, attuativo di una direttiva comunitaria nota
come direttiva servizi, che nello specifico (questa come le altre)
va nel senso di una progressiva liberalizzazione di tutte le
attività economiche, quelle commerciali in particolare, ed
esplicitamente vieta prescrizioni eccessivamente vincolistiche,
potenzialmente lesive della concorrenza, del libero esercizio delle
attività economiche e della libertà di insediamento delle
medesime.
Président
- La parole au Conseiller Louvin.
Louvin (ALPE)
- Grazie, Assessore, perché abbiamo sul
tavolo... adesso credo la prima metà del problema, nel senso che
lei giustamente ha diviso il discorso fra le medie e le grandi
strutture. Abbiamo individuato che non c'è pericolo di aggressività
dei cosiddetti "ipermercati", delle grandi strutture, abbiamo
realizzato da quanto lei ci ha detto che sostanzialmente il grande
problema per il piccolo negozio di vicinato è la media struttura, è
la crescita di quella fascia di... stiamo ragionando in termini di
analisi, di progresso delle medie strutture, che da un lato
razionalizzano, portano ad una maggiore comodità anche dell'utente
nell'avvicinarsi a questa forma di commercio, perché trovano vari
prodotti e questo crea il disagio di un settore, che naturalmente è
stato lento, lo ha detto lei stesso, nel rinnovarsi - lo denunciano
d'altra parte le stesse organizzazioni di categoria -, nello
specializzarsi e nell'avere offerte monomarca, eccetera.
Sostanziale non movimento quindi lei ci dice del settore degli
ipermercati, ma questa sarà la seconda parte, la faremo presumo a
puntate, lei non ce ne vorrà se facciamo il
feuilleton
, ma
ci serve in questo momento affrontare il discorso e portarlo anche
all'attenzione dell'opinione pubblica per sapere qual è il punto
dolente. Il punto dolente, lo sappiamo adesso, saranno le medie
strutture per l'effetto che lei richiamava, la "direttiva
Bolkestein", che ha provocato un sommovimento generale a livello
europeo e che qualche contraccolpo comincia ad averlo e non di poco
momento. Lei ci dice sostanzialmente - questa è l'altra
osservazione che vorrei fare rispetto alla questione degli
ipermercati - che siamo in linea con le altre realtà come la
nostra. Come la nostra è forse difficile, perché semmai Bolzano
rimane comparabile, le altre hanno già una dimensione dieci volte
tanto la nostra sul piano numerico, quindi non siamo molto vicini.
Credo che però, se facciamo i giusti raffronti, la media
distribuzione sta alla realtà valdostana come la grande
distribuzione sta alla realtà di queste grandi Regioni o Province,
quindi dobbiamo valutare il fenomeno su una scala leggermente
diversa. Anche realizzare 10.000 metri quadri in cintura di Torino
credo sia cosa di poco conto, realizzarne 10.000 alle porte di
Aosta potrebbe avere una dimensione totalmente diversa. Questo
nostro quesito era partito dalla vicenda delle ultime settimane,
legata all'apertura di una struttura che, se non ricordo male, era
dell'ordine dei 1.500 metri quadri, quindi di una media struttura e
questo provoca già le "onde" che... Le anticipiamo quindi che
ritorneremo non alla carica nei confronti della Giunta, perché qui
non è in discussione il suo operato, ma l'analisi della politica
economica che stiamo facendo nel settore del commercio e anche - lo
anticipiamo - l'attenzione che abbiamo per un moltiplicarsi di
iniziative su scala regionale che riteniamo possano portare nei
prossimi anni ad un ulteriore sommovimento del settore. C'è una
fase evidentemente molto pesante di riconversione in corso e su
questa non è bene che noi stiamo soltanto come soggetto passivo;
cercheremo per quanto ci riguarda di introdurre eventualmente
qualche indicazione normativa o programmatica in più. La ringrazio
delle informazioni che ci ha dato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK