Consiglio Regionale della Valle d'Aosta - Oggetto del Consiglio n. 258 del 13 maggio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 258 del 13 maggio 1982 - Resoconto
OGGETTO N. 258/VII - IMPEGNO PER LA RISTRUTTURAZIONE
DELL'ASSESSORATO REGIONALE DELL'INDUSTRIA, COMMERCIO, ARTIGIANATO E
TRASPORTI AL FINE DI MIGLIORARE LE CAPACITA' DI INTERVENTO DELLA
REGIONE NEL CAMPO DELLO SVILUPPO INDUSTRIALE E DELL'OCCUPAZIONE
PRODUTTIVA. (Reiezione di mozione).
PRESIDENTE
: Do lettura del testo delle mozione presentata
dal Consigliere Carlassare.
MOZIONE
AVENDO il sottoscritto presentato il
1° marzo 1982 la
seguente interrogazione con risposta scritta:
CONSTATATO il continuo deteriorarsi del tessuto industriale
della regione;
VERIFICATA la
mancanza
di
volontà politica da
parte della Giunta
di
voler affrontare alla
radice organicamente con l'elaborazione di coerenti piani di
sviluppo questo fondamentale problema;
PRESO ATTO dell'enorme quantità di denaro
p
ubblico
utilizzato in modo disordinato, con interventi "a pioggia" che non
risolvono la situazione occupazionale e non servono per impostare
seriamente il problema di una corrette industrializzazione della
regione;
CONSTATATO INOLTRE, a conferma della scarsa volontà della
maggioranza regionale a voler affrontare seriamente questo
gravissimo problema, che non esiste nessun ufficio regionale che
disponga di una organica raccolta di dati riguardanti le imprese
industriali valdostane;
AL FINE di poter esaminare questo settore sulla base di dati
reali e non con semplici congetture;
INTERROGA
l'Assessore all'Industria, Commercio, Artigianato e Trasporti
per conoscere:
1) i dati occupazionali negli ultimi cinque anni per i settori
metalmeccanici, tessili, alimentaristi, chimici, edili nelle
aziende con più di 15 dipendenti, riferiti al 31 dicembre e al 30
giugno, distinti per operai, impiegati e intermedi, per uomo e
donna, invalidi e non;
2) i periodi di utilizzo della Cassa Integrazione Guadagni negli
ultimi cinque anni per le aziende di cui sopra, specificando se
ordinaria o straordinaria, la data d'inizio, la durata, la causa,
il numero dei lavoratori interessati disaggregati per categorie
(operai, impiegati, intermedi), (uomini-donne), invalidi e non;
3) i finanziamenti acquisiti dalle aziende negli ultimi cinque
anni dalla Regione, Stato, CEE, con quantitativi e relative leggi
che ne hanno permesso l'uso;
4) i finanziamenti acquisiti dalle aziende, negli ultimi cinque
anni, a titolo di formazione professionale, dalla Regione, Stato,
CEE, i relativi importi e le leggi che ne hanno permesso l'uso,
l'inizio dei corsi, la durata, il motivo, il numero dei lavoratori
interessati, disaggregati in categorie (operai, impiegati,
intermedi), (uomini-donne), (invalidi e non);
5) gli aiuti ottenuti dalle aziende per la costruzione di
immobili, negli ultimi tre anni, specificando se provenienti dalla
Regione, dallo Stato, dalla CEE, le spese di manutenzione su questi
immobili sostenute dai vari enti pubblici;
6) le quote di affitto e di spesa a carico delle aziende, per
utilizzo immobili, manutenzione e forme di leasing esistenti.
PRESO ATTO della più che deludente risposta, fattami pervenire
dall'Assessore Guido Chabod, in data 16 marzo 1982, dove si
afferma:
"Con riferimento all'interrogazione in
oggetto, si fa
presente che data la
vastità e la complessità delle notizie
richieste non è possibile evadere la Sua richiesta in tempi
brevi.
I nostri uffici sono comunque a Sua disposizione per fornirLe,
nel più breve termine possibile, i dati da Lei considerati più
urgenti.
Distinti saluti."
CONSTATATO che finora non mi è stato fornito nel merito alcunché
di quanto richiesto;
RITENENDO che la sistematica conoscenza dei dati richiesti sia
un indispensabile elemento onde stabilire le politiche di
intervento dell'Assessorato all'Industria, Commercio, Artigianato e
Trasporti;
PREOCCUPATO che dette carenze funzionali dell'Assessorato
possano incidere negativamente sullo sviluppo industriale della
regione;
NELLA PIENA CONVINZIONE che la conoscenza della realtà e la
conseguente capacità operativa di un così importante Assessorato
non possa dipendere dallo sforzo volontaristico dei funzionari, ma
debba discendere da una funzionale ed efficace strutturazione del
lavoro e dei servizi dell'Assessorato stesso, con la conseguente
diretta responsabilità dell'Assessore;
DELIBERA
di impegnare l'Assessore regionale all'Industria, Commercio,
Artigianato e Trasporti a predisporre entro tre mesi un piano di
ristrutturazione dell'Assessorato dove sia prevista una efficace e
funzionale banca dei dati dove vengano conservati e sistematizzati
tutti quegli elementi conoscitivi che consentano una efficace e
razionale capacità di intervento della regione nel campo dello
sviluppo industriale e dell'occupazione produttiva.
PRESIDENTE
: Ha chiesto di parlare il Consigliere
Carlassare; ne ha facoltà.
CARLASSARE - (Dem. Prol. - Nuova Sin. ):
Nella mozione
ricordo che, in data l° marzo, avevo presentato un'interrogazione
con risposta scritta che non aveva nessun fine polemico, ma
semplicemente volevo conoscere una serie di dati che ritengo
essenziale per riuscire a coordinare un intervento da parte
dell'Assessorato nel settore industriale.
Questi dati dovevano risalire ai cinque anni passati, riguardare
l'occupazione, l'evoluzione dell'occupazione, i periodi di cassa
integrazione, i finanziamenti acquisiti dalle aziende (dalla
Regione, dallo Stato, dalla CEE) i finanziamenti acquisiti dalle
aziende per la formazione professionale, gli aiuti ottenuti dalle
aziende per la costruzione di immobili, le quote di affitto e di
spese a carico delle aziende per l'utilizzo di immobili,
manutenzione e forme di leasing, ecc.
Tra l'altro, sono dati che sarebbero molto utili a tutti i
settori sociali interessati, come organizzazioni sindacali e
organizzazioni di categoria imprenditoriali.
La risposta non mi è stata data; non è stata solo deludente,
semplicemente non mi è stata data.
Si può osservare che i dati riguardanti la cassa integrazione
non sono di competenza dell'Assessorato ma dell'INPS, però io penso
che un minimo di volontà da parte dell'Assessorato di avere sempre
presente l'evolversi della realtà potrebbe portare ad avere una
forma di collaborazione con l'INPS che semplicemente gli fornisca,
una volta ogni tanto, questi dati.
Vi rileggo l'invito che mi è stato fatto in quell'occasione:
"Con riferimento all'interrogazione in oggetto si fa presente
che data la vastità e la complessità della notizia richiesta non è
possibile evadere la sua richiesta in tempi brevi.
I nostri uffici sono comunque a sua disposizione per fornire,
nel più breve tempo possibile, i dati da lei considerati più
urgenti."
Il problema ora è questo: io sono andato negli uffici, ho anche
parlato con il responsabile dell'Assessorato, con il funzionario,
ma dati finora non me ne sono arrivati. Ho chiesto semplicemente:
datemi i dati che avete a disposizione e, finora, non me ne sono
stati forniti.
Ritengo questo fatto grave, non tanto perché non sono venuto a
conoscenza di questi dati, ma perché da quanto ho capito in
Assessorato questi dati proprio non sono conosciuti. Se dover
preparare tutte queste cifre ex novo rappresenta indubbiamente un
grosso lavoro, ritengo che sarebbe un lavoro di due ore o di un'ora
di buona volontà da parte di un funzionario se questi dati fossero
già presenti materialmente in Assessorato. Essere a conoscenza di
queste cose è il minimo indispensabile da parte di un Assessore che
voglia intervenire coerentemente e coscientemente nel settore che
gli compete.
Diversamente si fanno degli interventi assolutamente
estemporanei, si fanno degli interventi che seguono la corrente o
le richieste che via via possono emergere senza che ci sia una
capacità di cogliere le mutazioni più generali, senza che ci sia
una capacità, suffragata da una conoscenza precisa, di sapere, per
esempio, quella che è la dinamica dello sviluppo occupazionale
femminile.
La richiesta che io intendo fare è semplicemente che ci sia una
ristrutturazione all'interno dell'Assessorato, che non sia
demandato alla buona volontà di un singolo funzionario il recupero
dati in questo senso, ma che si crei un apposito archivio dove
questi dati confluiscano regolarmente. Questi dati possono essere,
secondo me, utili a chiunque voglia intervenire e disponibili nel
caso che qualcuno, come il sottoscritto, ne faccia richiesta senza
dover mettere sottosopra tutto l'Assessorato.
Il problema - e qui sta la volontà politica - è quello di
mettere l'Assessorato in condizioni tali da avere sempre una
conoscenza della realtà occupazionale e industriale della nostra
regione, in modo che si possano fare delle scelte a ragion
veduta.
PRESIDENZA DEL VICEPRESIDENTE FAVAL
PRESIDENTE
: Ha chiesto di parlare il Consigliere Cout; ne
ha facoltà.
COUT - (PCI):
Noi siamo d'accordo col senso della mozione
in quanto siamo convinti che sia necessario poter avere a
disposizione tutti i dati che sono essenziali per conoscere le
varie situazioni, però non solo in questo caso, ma per tutti gli
altri Assessorati.
Quindi, pur essendo d'accordo sul senso della mozione, e la
voteremo per questo, abbiamo alcune riserve proprio per gli stessi
motivi che avevamo già sollevato nel Consiglio scorso, quando si
trattava di decidere sull'opportunità della ristrutturazione
dell'Assessorato della Pubblica Istruzione, quando dicevamo che non
ci dovrebbero essere interventi settoriali, ma degli interventi
globali che vadano a rivedere tutta quanta la ristrutturazione
dell'amministrazione nel suo complesso.
Votiamo a favore della mozione, ma con l'invito alla Giunta di
portare delle proposte per rivedere tutti questi casi che esistono
anche negli altri Assessorati e di portare delle proposte affinché
gli uffici - che potrebbero essere quelli della programmazione -
della regione possano dare a chi ne ha bisogno, non solo ai
Consiglieri, ma a tutti quanti, tutti i dati possibili.
PRESIDENTE
: Ha chiesto di parlare il Consigliere Minuzzo;
ne ha facoltà.
MINUZZO - (PSDI)
: Siamo d'accordo sulla mozione e ne
riconosciamo la validità, però ritengo anche, come forza di
opposizione, si debba essere coerenti su quella che è la linea di
condotta.
Non ci si può astenere sulla ristrutturazione dell'Assessorato
delle Pubblica Istruzione e poi presentare una mozione e votare una
mozione per: la ristrutturazione dell'Assessorato dell'Industria,
Commercio, Artigianato e Trasporti. Sostengo che sempre e comunque
si debba avere una linea di condotta coerente, perché, sebbene
d'accordo con i principi, non si è d'accordo sulle ristrutturazioni
settoriali.
Il mio partito non è d'accordo, l'abbiamo denunciato anche nel
passato Consiglio, che ogni Assessorato venga ristrutturato
singolarmente senza una visione complessiva di quella che dovrebbe
essere la ristrutturazione dell'amministrazione regionale. Ci
rendiamo conto del fatto che questo Assessorato ha grosse carenze,
soprattutto per quanto concerne l'Ufficio Registro Ditte.
Io ho fatto una richiesta all'Assessore, non so se sarà in grado
di rispondere, e questo sta a significar le grosse carenze. C'è
l'albo del Registro Ditte che è in arretrato di molti anni rispetto
a quella che è l'assegnazione dei numeri di iscrizione
sull'aggiornamento delle ditte. Mi risulta, addirittura, non so se
è vero, e se l'Assessore avrà la bontà di rispondermi questa sarà
una conferma quanto dico, che all'Ufficio Registro Ditte sono
iscritte circa 13-14 mila ditte; di fatto sono invece 3.500-4.000
ditte. Quindi la Valle d'Aosta ha molte più ditte sulla carta di
quelle che effettivamente ci sono.
Sono stati spesi circa 40 milioni per studiare un piano
commerciale, piano commerciale che non è riuscito a sistemare
queste cose, piano commerciale che chiunque avrebbe potuto fare.
perché non è un grosso problema andar a constatare che a
Pont-Saint-Martin manca un supermercato e che ad Aosta ce ne sono
troppi, ma la regione ha speso 40 milioni per farsi dire queste
cose.
Ribadisco perciò che una ristrutturazione dell'Assessorato,
indubbiamente, ci vuole. Ci rendiamo conto che poco si fa in
materia politica per l'industria, il commercio, l'artigianato e i
trasporti, però su questa mozione ci asteniamo in quanto riteniamo
che una ristrutturazione dell'amministrazione deve essere
complessiva e non solo per Assessorato come sta avvenendo con
questa maggioranza.
PRESIDENTE
: Ha chiesto di parlare Consigliere Cout per il
secondo intervento; ne ha facoltà.
COUT - (PCI):
Per chiarire alcune questioni, che tra
l'altro sono state sollevate anche dal Consigliere Minuzzo con cui
siamo d'accordo, che non ci debba essere un nuovo piano di
ristrutturazione, e pro
p
rio per questo noi chiederemo di
modificare leggermente la mozione.
Intanto si potrebbe fare una premessa dicendo che questa mozione
che deve coinvolgere tutti i Consiglieri non può partire con alcune
considerazioni personali, nel senso che si fa riferimento ad una
interrogazione con risposta scritta e che quindi la parte che
interessa tutto il Consiglio possa partire da pag. 3 dal punto:
"... ritenendo che la sistematica conoscenza dei dati richiesti sia
un indispensabile elemento onde stabilire..." e che quindi prima di
questo punto venga scritto "mozione" e si escluda la prima parte
che è una considerazione personale del Consigliere Carlassare,
anche se, in parte, possiamo essere d'accordo.
Affinché non vi sia confusione sulla questione della
ristrutturazione o meno dell'Assessorato, chiediamo che venga
tolto, nella parte del deliberato, dopo "entro tre mesi un piano"
le parole "di ristrutturazione dell'Assessorato", proprio perché,
per le considerazioni già fatte, siamo convinti che non sia
necessario andare ad una ristrutturazione parziale, ma la
ristrutturazione dovrà essere globale e la Giunta dovrà comunque
presentare un piano che dia effetivamente la possibilità di avere
questi dati la disposizione.
Perciò non si tratterà di ristrutturazione, ma di una
organizzazione fatta in un certo modo, affinché tutti i Consiglieri
possano accedere a questi dati.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Chabod; ne ha
facoltà.
CHABOD - (DC):
Gli uffici dell'Assessorato sono già
impegnati nello studio della ristrutturazione dell'Assessorato
stesso, anche in vista di un trasferimento di parte degli uffici
nei nuovi locali di piazza della Repubblica.
La nuova legge di ristrutturazione verrà presentata al Consiglio
entro 3-4 mesi. Nella ristrutturazione è previsto il potenziamento
dell'Ufficio Studi e Statistica, al quale sarà affidato il compito
di recepire o rilevare direttamente, se necessario, tutti i dati
relativi all'economia regionale, e non solo quelli concernenti lo
sviluppo industriale e l'occupazione. Inoltre tengo a precisare che
l'organizzazione degli Uffici dell'Assessorato appartiene alla
competenza mia e della Giunta, pertanto, pur ringraziando il
Consigliere Carlassare dei suggerimenti che ritengo senz'altro
utili, chiedo alla maggioranza ed al Consiglio di respingere la
mozione.
PRESIDENTE
: Abbiamo una proposta di emendamento
presentata dal Consigliere Cout; mi rivolgo al presentatore della
mozione per sapere se è d'accordo oppure no sull'emendamento
stesso.
La parola al Consigliere Carlassare.
CARLASSARE - (Dem. Prol. - Nuova Sin. ):
Sono d'accordo
sull'emendamento. Mi sembra sbagliato invece l'atteggiamento
dell'Assessore Chabod che dice che l'Assessorato è competenza solo
sua e della Giunta.
Il problema mi pare non sia quello di fare delle facili
polemiche, ma di avere una capacità reale da parte
dell'amministrazione regionale di intervenire a ragion veduta nelle
varie situazioni. Dico a ragion veduta intendendo una conoscenza
della situazione complessiva e una conoscenza della situazione
complessiva non la si può avere se non attraverso una conoscenza
precisa dei dati, non solo una fotografia dell'esistente oggi, ma
una fotografia dell'oggi correlata all'evoluzione che c'è stata
negli anni addietro. Il senso di questa mia mozione voleva essere
semplicemente questo.
Ritengo che si possano sicuramente accettare i rilievi fatti da
Cout, perché è giusto che il Consiglio voti per cose che
interessano tutti e non quelle che formalmente interessano solo me;
e sono d'accordo anche sul discorso di un piano di ristrutturazione
globale. Questo piano di ristrutturazione dell'Assessorato
probabilmente mi è sfuggito; quando ho formulato la delibera,
pensavo quasi essenzialmente ad un ufficio, ad una banca dati che
fosse in grado di funzionare molto rapidamente e a disposizione di
tutti. Per cui, ritengo di accettare la mozione così come proposta
dal compagno Cout e darò il mio voto favorevole a queste
modifiche.
PRESIDENTE
: Ha chiesto di parlare il Consigliere Mafrica;
ne ha facoltà.
MAFRICA - (PCI):
Solo per dire che quanto ha affermato
l'Assessore non corrisponde assolutamente al vero. Il compito della
Giunta è fare proposte in relazione all'organizzazione del
personale. La volta scorsa, per fare un esempio molto semplice,
avete portato in Consiglio la nuova organizzazione dell'Assessorato
della Pubblica Istruzione, ma l'organizzazione del personale
regionale non è una competenza della Giunta, è una competenza del
Consiglio. In questo senso, perciò, potete non votare la mozione,
potete dire che le premesse di Carlassare fanno considerazioni
sulla Giunta non accettabili, ma non potete dire che quanto
richiesto è una competenza solo vostra.
Tenendo conto proprio di questo noi avevamo proposto di votare
la parte propositiva della mozione per eliminare più possibilità di
discussioni, giudizi su fatti particolari, per cui credo che
dobbiate dare un'altra motivazione se volete votare contro la
mozione.
PRESIDENTE
: Ha chiesto di parlare il Consigliere Minuzzo
per il secondo intervento; ne ha facoltà.
MINUZZO - (PSDI):
Secondo intervento e seconda
dichiarazione di voto.
Il collega Carlassare ha detto che intende istituire una banca
dei dati ed io mi astengo su questa mozione perché, secondo me,
questo non ha senso, in quanto qualche tempo fa abbiamo approvato
un piano di meccanizzazione ed il centro di elaborazione dati
proposto dall'Assessore alle Finanze. Con questo è previsto un
collegamento con il Centro regionale di Padova o con una banca di
dati in cui vengono inseriti tutti i dati concernenti l'iscrizione
delle ditte ai vari uffici camerali dell'Assessorato, per cui, dopo
le precisazioni fatte da Carlassare, a maggior ragione, devo
astenermi su questa mozione.
PRESIDENTE
: Ha chiesto di parlare il Presidente della
Giunta; ne ha facoltà.
ANDRIONE - (UV):
Il Consigliere Mafrica ha perfettamente
ragione quando dice che per organizzazione si deve intendere la
legge che regola la struttura dell'amministrazione. Quello che
l'Assessore Chabod voleva dire invece è
che l'organizzazione
del lavoro dei dipendenti regionali è compito della Giunta.
PRESIDENTE
: Se non vi sono altre dichiarazioni di voto do
lettura della parte emendata della mozione:
DELIBERA
di impegnare l'Assessore regionale all'Industria, Commercio,
Artigianato e Trasporti a predisporre entro tre mesi un piano dove
sia prevista un'efficace e funzionale banca dove vengano conservati
e sistematizzati tutti quegli elementi conoscitivi che consentano
una efficace e razionale capacità di intervento della regione nel
campo dello
sviluppo industriale e dell'occupazione
produttiva.
La parola al Presidente della Giunta.
ANDRIONE - (UV):
Mi permetto di consigliare questo
sistema di votazione come il migliore perché, visto che noi non
votiamo l'emendamento, verrebbe votata la primitiva mozione.
Invece, come propone il vicepresidente Faval, si vota la mozione
già emendata.
PRESIDENTE
: Metto in votazione la mozione in base alla
lettura che ho dato in precedenza, e cioè comprensiva
dell'emendamento soppressivo del Consigliere Cout.
ESITO DELLA VOTAZIONE
Presenti: 20; votanti: 19; astenuto: 1 (Minuzzo); favorevoli: 5;
contrari: 14
Il Consiglio non approva.
PRESIDENTE
: Passiamo ora alla trattazione congiunta
dell'interrogazione iscritta al punto 4 dell'ordine del giorno e
della mozione iscritta al punto 25 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK