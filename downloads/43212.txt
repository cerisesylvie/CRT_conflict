Consiglio Regionale della Valle d'Aosta - Oggetto del Consiglio n. 640 del 27 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 640 del 27 maggio 2021 - Resoconto
OGGETTO N. 640/XVI - Interpellanza: "Verifica della
rispondenza alle norme in materia antisismica dell'Ospedale U.
Parini".
Bertin (Presidente)
- Punto n. 50. Per l'illustrazione,
la consigliera Spelgatti.
Spelgatti (LEGA VDA) -
Vista la vetustà della struttura
dell'ospedale Parini di Aosta noi chiediamo se esista un collaudo
statico o analoga documentazione di idoneità statica di tutte le
strutture dell'attuale ospedale Parini; se sia stata eseguita una
perizia di idoneità statica di tutte le strutture dell'attuale
Ospedale Parini, ai fini della rispondenza alle norme vigenti in
materia antisismica. In caso di verifica effettuata rispetto alla
disciplina antisismica, se sia disponibile una previsione di
adeguamento ai parametri in questione delle strutture esistenti e
se sia nota l'entità degli interventi di consolidamento, sia in
termini tecnici che in termini economici.
In caso di risposta negativa alle domande di cui sopra, come il
Governo intenda procedere.
Presidente -
Per la risposta, l'assessore Barmasse.
Barmasse (UV) -
È una domanda molto tecnica, io adesso
riporterò quello che ha riportato l'ufficio tecnico
dell'Azienda.
Sentita l'Azienda USL con riferimento ai tre quesiti oggetto
dell'interpellanza, si comunica quanto segue: per quanto riguarda
il collaudo statico e analoga documentazione, la USL è in possesso
dei collaudi statici delle opere realizzate a partire dal 2001 e
precisamente: lavori di ristrutturazione, adeguamento e ampliamento
del presidio ospedaliero di Viale Ginevra in Aosta, radioterapia,
sterilizzazione, Day Hospital, ambulatorio oncologia, farmacia,
ampliamento Pronto Soccorso, prefabbricato punto prelievi, scala di
sicurezza ala est. I precedenti collaudi statici sono nella
disponibilità dell'Amministrazione regionale.
Per quanto riguarda l'idoneità sismica, l'ordinanza del
Presidente del Consiglio dei Ministri n. 3274 del 20 marzo 2003
prevede che le opere strategiche, per finalità di protezione civile
e quelle suscettibili di conseguenze rilevanti in caso di collasso,
devono essere obbligatoriamente sottoposte a verifica a cura dei
proprietari. Tali verifiche hanno il compito di accertare il
livello di adeguatezza delle costruzioni rispetto agli standard
definiti dalle norme tecniche.
L'Azienda USL, proprietaria del presidio ospedaliero Parini dal
2011, ha fatto eseguire una valutazione di vulnerabilità sismica
corpo C nel maggio del 2016, una valutazione di vulnerabilità
sismica al corpo D nel dicembre 2016 e una valutazione di
vulnerabilità sismica a piastra nel dicembre 2016. Il corpo D non è
stato oggetto di verifica perché il progetto di ampliamento e
ristrutturazione del presidio unico regionale ne prevede la
demolizione.
In data 3 febbraio 2017, protocollo 11.406, le verifiche sono
state trasmesse alla società Couple S.r.l. e in data 27 febbraio
2017, protocollo 19.257 all'Assessorato opere pubbliche Difesa del
suolo e edilizia residenziale.
In data 21 novembre 2018, protocollo 99.947, sono state
trasmesse all'Assessorato sanità le schede di monitoraggio delle
verifiche di vulnerabilità sismica.
Per quanto riguarda invece la domanda "previsione di
adeguamento, entità degli interventi": in termini generali la
programmazione di interventi di adeguamento, per essere affidabile
e funzionale, richiede il censimento delle opere strutturali e non
strutturali, obiettivo di intervento, nonché lo sviluppo di una
metodologia per stabilire le priorità dell'intervento stesso. Le
suddette priorità possono essere ordinate considerando l'importanza
della salvaguardia della vita umana e l'importanza della
funzionalità complessiva dell'edificio.
Sempre in considerazione dei costi e dell'invasività degli
interventi, pare opportuno che l'adeguamento sia correlato anche ad
obiettivi più generali di ampliamento e ristrutturazione.
I criteri antisismici non possono essere focalizzati soltanto
sulle componenti strutturali perché, nonostante questo aspetto
resti quello dominante, l'esperienza durante gli eventi sismici
recenti ha mostrato l'importanza dei danni riportati da componenti
non strutturali. Per elementi non strutturali s'intendono tutti gli
elementi architettonici, meccanici, elettrici, idraulici e
tecnologie biomediche comunque necessarie alla funzionalità
dell'Ospedale dopo un sisma.
A oggi la programmazione dell'adeguamento sismico è inserita
all'interno del progetto di ampliamento e ristrutturazione del
presidio unico regionale.
Presidente -
Per la replica, la consigliera
Spelgatti.
Spelgatti (LEGA VDA) -
La ringrazio per la risposta.
L'importante è avere una risposta anche a questi quesiti. Si potrà
poi andare a questo punto a verificare la documentazione
depositata. Lascio la parola al collega Distort, con cui ho
condiviso l'iniziativa.
Presidente -
Collega Segretario Distort, per i minuti
restanti.
Distort (LEGA VDA) -
Le confido che fila liscio tutto
quello che le hanno scritto, il problema è che non le hanno detto
che cosa succede, cioè non le hanno riferito l'esito delle
verifiche di vulnerabilità sismica; questo è fondamentale, ed è
esattamente nella linea del nostro atto ispettivo.
Indagare una situazione strutturale e non strutturale in genere
- quindi anche il concetto della differenza tra la vulnerabilità
delle parti strutturali e la vulnerabilità delle parti non
strutturali - fa parte della letteratura, è perfettamente noto a
chi è del mestiere, e comunque è estremamente importante che
vengano effettuate e vengano chiariti gli esiti di queste indagini,
perché da qui si può capire se ci sono i presupposti o non ci sono
i presupposti di rispetto della normativa antisismica, questo
proprio per garantire la sicurezza in un edificio così strategico
come l'ospedale.
Questo è un atto ispettivo dovuto, doveva essere fatto, anzi,
deve essere fatto fondamentalmente dalla maggioranza, dal Governo,
nell'ottica del buon padre di famiglia, nell'ottica del buon
governo e della buona amministrazione.
Quindi da parte mia e da parte della collega Spelgatti le
consigliamo di approfondire gli esiti e i risultati, i dati.
Nello stesso tempo non vogliamo creare allarmismo,
fortunatamente perché comunque noi sappiamo che la rispondenza alle
norme vigenti sismiche per il territorio della Valle d'Aosta
rispondono a una classificazione in classe sismica 3 quando in
realtà tutti i dati relativi alle tabelle sulle accelerazioni
sismiche, quelli veri, reali e scientifici, danno la collocazione
di buona parte della Valle d'Aosta in classe sismica 4, cioè a più
basso rischio.
Quindi siamo già in una situazione dove, paradossalmente,
l'aspetto normativo, grazie alla legge 23/2012 e al DGR 1603/2013,
hanno voluto eccedere nella definizione e nella collocazione in una
zona di rischio molto più alta e quindi questo comporta tutta una
serie di esigenze normative di standard molto più alto, quindi il
rischio per tantissime strutture è di non rientrare in questi
standard, e così potrebbe essere.
Questo da un lato rassicura perché c'è la scienza, associata
alla geologia, che sta dicendo che fortunatamente l'azione
tellurica non va a vedere l'inquadramento normativo per agire,
agisce in funzione di quelle che sono esattamente le
classificazioni date dalle accelerazioni sismiche stabilite per via
d'indagine geologica.
Questo fatto rassicura e non vuole creare allarmismo, ma un
conto è il non creare allarmismo, un conto è un richiamo alla
responsabilità da parte del Governo su un tema così sensibile.
Quindi veramente da parte nostra il consiglio, per una nostra
opposizione costruttiva: Assessore, si assicuri con le persone
competenti sulle condizioni di sicurezza delle strutture
dell'ospedale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK