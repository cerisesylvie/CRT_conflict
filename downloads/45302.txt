Consiglio Regionale della Valle d'Aosta - Oggetto del Consiglio n. 2075 del 14 dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2075 del 14 dicembre 2022 - Resoconto
OGGETTO N. 2075/XVI - Interrogazione: "Stima della tempistica
di realizzazione del parcheggio interrato a servizio del Castello
di Aymavilles".
Sammaritani (Presidente) -
Passiamo al punto 13
all'ordine del giorno. Per la risposta, la parola all'assessore
Jean-Pierre Guichardaz.
Guichardaz J. (FP-PD) -
I consiglieri Foudraz e Distort
mi interrogano per conoscere la tempistica relativa alla
realizzazione dei lavori inerenti alla costruzione del parcheggio
interrato antistante al Castello di Aymavilles.
Con la deliberazione n. 1286 del 31/10/2022, la Giunta regionale
ha approvato il progetto di fattibilità tecnico economica dei
lavori di realizzazione di un parcheggio interrato al servizio del
castello di Aymavilles, i relativi elaborati tecnici, nonché il
quadro economico dell'intervento.
Con il successivo provvedimento dirigenziale n. 6987 del 10
novembre 2022, il coordinatore del Dipartimento soprintendenza per
i beni e le attività culturali ha dato avvio alla procedura di
affidamento del servizio di progettazione definitiva ed esecutiva,
nonché di coordinamento della sicurezza in fase di progettazione
per il lavoro in questione, prenotando la relativa spesa per un
importo di 380 mila euro.
Per la realizzazione del parcheggio interrato e del servizio di
direzione lavori e del coordinamento della sicurezza, si prevede
una spesa pari a 5,5 milioni di euro. Tali attività sono già state
inserite nel DEFR 2022-2024 e riproposte nella programmazione
2023-2025.
Supponendo che tutte le diverse fasi procedurali dell'intervento
proseguano senza intoppi e senza ricorsi, e soprattutto in fase di
predisposizione del bilancio 2024-2026 vengano reperite le
necessarie risorse finanziarie sopracitate, si può ipotizzare una
tempistica per la realizzazione dell'opera pari ad almeno quattro
anni, secondo il seguente cronoprogramma:
tempi gara progettazione: cinque mesi, ovvero dicembre
2022-aprile 2023;
progettazione, definitivo: quattro mesi più un mese
approvazione, esecutivo due mesi più verifica due mesi, più
approvazione un mese, totale dieci mesi come minimo, ovvero maggio
2023-febbraio 2024;
appalto lavori: cinque mesi di gara, ovvero marzo 2024-luglio
2024;
gara direzione lavori: cinque mesi di gara, ovvero marzo
2024-luglio 2024;
contratto e avvio lavori e DL: tre mesi, ovvero ottobre
2024;
esecuzione lavori ancora da quantificare durante la
progettazione: ipotizzabile diciotto mesi, ovvero novembre
2024-aprile 2026;
collaudi: tre mesi, ovvero maggio 2026-luglio 2026;
apertura: due mesi, agosto 2026-settembre 2026.
Naturalmente si potrà approvare il progetto esecutivo solo, come
le ho ribadito prima, in presenza del finanziamento per l'opera e
direzione dei lavori che è pari a 5,5 milioni di euro.
Queste tempistiche sono tempistiche che ovviamente devono e
dovrebbero proseguire senza intoppi e senza ricorsi, quindi è una
tempistica molto ottimistica.
Aggiungo solo che presuppone anche che i famosi lavoratori
pubblici, impiegati delle strutture, siano comunque in efficienza e
che anche le strutture abbiano comunque sempre l'organico in
efficienza anche questo, quindi a dimostrazione che occorre che
anche la pubblica amministrazione abbia quel processo assunzionale
che non è un surplus rispetto alle necessità ma è quanto serve
affinché anche procedure come queste possano andare avanti.
Presidente -
Per la replica, la parola alla consigliera
Foudraz.
Foudraz (LEGA VDA) -
Ho nuovamente portato
quest'iniziativa proprio per conoscere quale fosse la tempistica
relativa alla realizzazione dei lavori inerenti alla costruzione
del parcheggio interrato a servizio del Castello di Aymavilles;
avevo visto la delibera n. 1286 del 31 ottobre adottata dalla
Giunta regionale con la quale si approvava il progetto di
fattibilità tecnico economica redatto dallo studio Argeo di Aosta
per la realizzazione di un parcheggio interrato a servizio del
Castello di Aymavilles, e avendo analizzato poi - questo è un
lavoro che ho fatto a novembre, anche perché questa è un'iniziativa
dello scorso Consiglio - anche il DEFR dove, alla voce Assessorato
da lei diretto, si evidenziava che tra gli interventi più
significativi da porre in atto ci sarebbe stata la progettazione e
la realizzazione di un parcheggio interrato a servizio del Castello
di Aymavilles; citazione di cui però io non avevo trovato conferma
nelle schede obiettivo allegate al documento, non avevo trovato gli
importi né della progettazione, né tantomeno della realizzazione,
non avevo trovato nemmeno la tempistica d'intervento, ecco perché
avevo preparato quest'iniziativa.
Alcuni mesi fa avevo già portato in aula la problematica della
mancanza dei parcheggi nella zona, parcheggi presenti ma che sono
ovviamente dimensionati per un'utenza residente. Sappiamo che a
volte non bastano nemmeno a quell'utenza residente. Da questa
primavera, da quando è aumentato il flusso dei veicoli in questa
zona, a seguito dell'apertura del Castello, si è evidenziata ancora
di più questa problematica relativa alla circolazione stradale, una
problematica che potrebbe creare anche problemi a eventuali mezzi
di soccorso, come avevo già fatto presente in un intervento, non so
se del mese di settembre o di ottobre, durante un Consiglio.
Fortunatamente a oggi non si sono verificati casi d'incidenti
stradali, per cui almeno da quel lato lì siamo abbastanza
tranquilli.
Io mi sarei però aspettata di vedere anche nel bilancio degli
importi e delle somme per quest'opera così importante, perché da
quello che avevo potuto analizzare dallo studio di fattibilità -
lei adesso mi ha parlato di 5 milioni e mezzo di euro - io da quel
provvedimento di Giunta avevo visto che praticamente l'importo
complessivo per realizzare questo parcheggio, comprensivo quindi di
progettazione e tutto quanto, si aggirava intorno ai 6.250.000
euro.
Se si riuscisse a rispettare tutte le tempistiche, noi ci
auguriamo fortemente che per agosto 2026 tutto sia finito... io la
vedo un po' dura perché per opere di questo tipo, tre anni, non lo
vedo così semplice, anche se l'analisi archeologica mi pare che
avesse dato esito positivo, nel senso che gli scavi che sono stati
fatti per capire se ci fossero o meno dei reperti archeologici nel
terreno sottostante hanno dato esito negativo, quindi già un punto
a favore affinché questi lavori proseguano il più celermente
possibile.
Auguriamoci tutti che quest'opera possa vedere la luce finita
nel 2026, proprio perché, con l'apertura del Castello, dobbiamo
dare anche la possibilità ai turisti di parcheggiare i mezzi, e le
garantisco che sono veramente tanti i turisti che arrivano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK