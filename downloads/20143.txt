Consiglio Regionale della Valle d'Aosta - Oggetto del Consiglio n. 128 del 15 ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Alcolismo e tossicodipendenze
Assistenza socio-sanitaria
Precedente
Successivo
Resoconto integrale del dibattito dell'aula
Oggetto del Consiglio n. 128 del 15 ottobre 2003 - Resoconto
OGGETTO N. 128/XII - Interventi per contrastare il fenomeno
dell'alcolismo in Valle. (Interrogazione)
Interrogazione
Appreso dagli organi d'informazione alcuni dati riguardanti
gli alcoldipendenti valdostani;
Considerato che l'alcolismo rappresenta dal punto di vista
sanitario uno dei fenomeni da tenere maggiormente sotto controllo
nella nostra Regione, alla luce anche dell'alta percentuale di
consumo di alcolici;
Visti gli interventi in merito previsti all'interno del Piano
Socio Sanitario 2002/2004;
i sottoscritti Consiglieri regionali
Interrogano
l'Assessore competente per sapere:
1) quale è la sua valutazione in merito a tale fenomeno in
funzione anche degli interventi da adottare per
affrontarlo;
2) se ritiene che le linee di intervento indicate nel Piano
Socio Sanitario siano sufficienti per affrontare tale
emergenza;
3) se tutti i servizi e le azioni previsti dal Piano sono già
stati attuati.
F.to: Lanièce - Salzone
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Grazie, Presidente, e grazie anche per darci
l'opportunità di tornare su un fenomeno, quello dell'alcolismo, non
facile da arginare e che bisogna affrontare in modo non formale,
anche se siamo consapevoli che esisterà sempre, anche perché il
confine fra "strumento" di socializzazione dell'alcol e del vino e
"strumento" di malattia non è sempre così netto. Qual è la mia
valutazione sia come medico che come Assessore? È sicuramente che è
un problema assai grave, in questo siamo una delle regioni in
testa.
Do alcuni dati: sono accertati e seguiti in Italia 1 milione di
alcolisti, questo con un chiaro danno economico, fisico,
psicologico. Questo fenomeno comporta un rischio sociale non da
poco, nel senso che pensiamo che il 30% degli incidenti stradali
avvengono con autisti che hanno assunto alcol. Non abbiamo dati
precisi sugli incidenti sul lavoro in stato di ebbrezza, però anche
questi sono importanti. Si pensi inoltre alla violenza che questo
fenomeno comporta, tenendo conto che ci troviamo davanti anche a
nuove situazioni: ad esempio l'alcolismo nelle donne - 1 su 3 in
Valle d'Aosta -, anche donne in gravidanza e quindi sindrome
fetoalcolica nel bambino, bambini che nascono con delle menomazioni
per questo problema. Vi sono anche gli immigrati che arrivano da
una cultura in cui non era presente l'alcol e invece si ritrovano
nella nostra con una presenza nuova per loro, che subiscono in modo
grave; così i carcerati, i malati che assumono delle altre terapie
e a cui l'alcol potenzia gli effetti.
Do alcuni dati della Valle: nel 2002 i malati contattati dal
SERT, che è il nostro servizio alcologico, sono stati 298: il 78%
di questi sono stati presi in carico, il 57% sono giunti al SERT
spontaneamente, il 28% sono stati inviati dall'Ospedale a seguito
di un ricovero o di una presentazione in pronto soccorso per questo
problema. È un fenomeno che è meno rilevante nella zona urbana,
mentre è più diffuso nelle valli e nei paesi. La maggioranza ha
un'età fra i 50 e i 59 anni, il 67% fa uso di vino, mentre - questo
è un fatto nuovo per la nostra Regione - il 15,6% del fenomeno è da
attribuirsi ai superalcolici, il 10% è dovuto all'assunzione di
birra. Il 13% di questi malati giunti al SERT sono affetti da
epatite B e 9,8% affetti da epatite C.
Cosa è stato fatto in Valle? Direi che è stato fatto molto e
bene: ampie e vaste campagne di sensibilizzazione, dal titolo anche
simpatico, come la "Sbronza di Noè"; è stato costituito nell'ambito
del SERT, il servizio dell'USL che si occupa di questo problema, un
gruppo alcologico con medici ed infermieri a ciò deputati; vi è un
volontariato molto attivo, pensiamo agli "Alcolisti anonimi", e qui
bisogna ricordare l'opera fatta in passato dal Prof. Roux al
riguardo; gli Alanon, i CAT e anche la costituzione di vari centri
residenziali gestiti da cooperative per la residenza di questi
malati che non accettano l'astensione dall'alcol.
Cosa si fa? Se lei ha visto, il 13 di questo mese abbiamo
portato in Giunta 2 deliberazioni su questo argomento; la prima,
prevede un accreditamento dei centri, al fine di migliorare la
qualità dei centri che si occupano della tossicodipendenza e
soprattutto dell'alcoldipendenza; nell'altra abbiamo emanato delle
linee guida.
Cosa faremo? Questo è un problema che è di tutti, non è che
debba essere deputato solo ad alcuni in particolare, anche se le
responsabilità sono diverse. Intanto dipendiamo da leggi nazionali,
questo è evidente, non possiamo obbligare i bar a non vendere
alcolici, o non venderli a certe categorie, o fare delle analisi
preventive; non possiamo quindi pensare a un protezionismo. C'è poi
da rendersi conto che dobbiamo combattere contro un processo di
emarginazione, da cui l'alcol è un iceberg che emerge. Aumenteremo
sicuramente la prevenzione - questo è un compito di tutti -,
favorendo, ad esempio, l'invio ai centri di riferimento. Spesso
l'alcolista viene trattato in famiglia o da amici, ci si scherza
sopra, poche volte è inviato a centri di riferimento, che invece
impostano il fenomeno in un modo corretto, cioè occorre trattare
l'alcolista abituale come un malato; questo forse è un passaggio
culturale a cui non siamo ancora giunti.
C'è in fieri un accordo che mi sembra molto interessante con la
Regione Toscana, che è una regione pilota in questo senso e che ha
un centro alcologico importante, per fare un programma insieme di
sensibilizzazione, informazione e consulenza mediante questionari
ed opere di sensibilizzazione. Penso che, soprattutto se questo
verrà indirizzato ad alcune aziende e attività particolari, questo
potrebbe darci dei risultati importanti.
Per concludere, l'alcol deve essere accettato come uno strumento
di socializzazione e di promozione turistica o deve essere abolito
del tutto? Questo è in un limite fra socializzazione e abuso che
non è sempre chiaro e su cui probabilmente bisognerà lavorare in
modo preciso.
Président - La parole au Vice-président Lanièce.
Lanièce (SA) - Prendo atto della risposta dettagliata
dell'Assessore. Concordiamo in effetti sul fatto che l'alcolismo
rappresenta un fenomeno grave sul quale bisogna prestare la massima
attenzione con le dovute iniziative. Il fatto stesso che l'altro
ieri la Giunta abbia deliberato in merito attesta l'attenzione che
la Giunta vuole prestare a questo fenomeno.
Occorre ovviamente però tenere presente quello che è stato fatto
finora: l'Assessore nella sua risposta non ha fatto riferimento al
Piano socio-sanitario all'interno del quale è prevista la
costituzione di un centro polivalente. Recentemente in questo
Consiglio erano state presentate alcune interrogazioni in merito al
funzionamento di questo centro polivalente e l'allora Assessore
aveva risposto che si era "in itinere", anche perché era una
situazione complessa in quanto si trattava di fare una vera e
propria struttura per affrontare il problema dell'alcolismo. Ho qui
il resoconto di quella risposta. In merito a questo problema oggi
non abbiamo avuto alcuna risposta dall'Assessore e ovviamente le
chiederò di darmela almeno a voce: se questo centro polivalente è
"partito" o se invece non si è riusciti a concretizzarlo, anche
perché questo era uno degli obiettivi importanti inseriti nel Piano
socio-sanitario 2002-2004 e, visto che siamo a fine 2003, vorremmo
sapere se ancora vi è l'intenzione di concretizzare questo
obiettivo importante o se invece si è scelto diversamente. In
questo caso allora faremmo riferimento esclusivamente alla linea di
indirizzo che citava precedentemente l'Assessore Fosson.
In attesa di avere questa spiegazione maggiore su quanto
previsto nel Piano socio-sanitario, ribadiamo l'importanza che vi
sia una forte attenzione nei confronti dell'alcolismo, alla luce
anche dei dati che l'Assessore ci ha indicato e anche di quelli
apparsi ultimamente su un organo di informazione valdostano, dove
si mette in evidenza il rapporto dell'alcol soprattutto con il
mondo giovanile. Questa è una cosa molto importante, occorre far
capire che "buttarsi nell'alcol" non è una soluzione, anzi per far
questo bisogna creare una corretta informazione su quali siano i
limiti e soprattutto le conseguenze gravi a cui l'alcol può
portare, in modo particolare per i giovani.
Concludendo vogliamo sottolineare l'importanza di questo tema e
invitiamo l'Assessore a mettere in campo tutte le sue energie per
controllare e combattere questo fenomeno così grave, fortemente
presente nella nostra Regione con riferimento ai valori nazionali,
anche perché l'alcolismo, come pure l'uso di stupefacenti, non sono
calamità naturali, ma hanno la loro radice in un atteggiamento che
si forma precocemente nel soggetto e sul quale possono molto
l'educazione, le esperienze positive e la cultura e anche gli
interventi dell'Amministrazione e dell'Assessorato. Prevenire
simili comportamenti significa rafforzare le potenzialità positive
di bambini, ragazzi, uomini e donne e promuovere azioni e
interventi che favoriscono un sano percorso di crescita.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK