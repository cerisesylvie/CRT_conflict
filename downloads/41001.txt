Consiglio Regionale della Valle d'Aosta - Oggetto del Consiglio n. 240 del 20 dicembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 240 del 20 dicembre 2018 - Resoconto
OGGETTO N. 240/XV - Interrogazione a risposta immediata:
Ordinanza di sgombero nei confronti della Sig.ra Milena
Petrovic.
Rini (Presidente) -
Punto 8 all'ordine del giorno. Visto
che trattiamo di una persona in particolare, vi chiedo se volete
discutere l'interrogazione a porte chiuse, altrimenti vi chiedo di
non fare alcun riferimento specifico alle persone in questione. La
parola alla consigliera Pulz per l'illustrazione.
Pulz (IC) -
Preferisco parlarne in seduta pubblica, senza
fare riferimenti alla persona.
Anche questa mia domanda è un po' datata, per via del clima
politico autunnale un po' turbolento. Già tempo fa abbiamo appreso
dagli organi di informazione che la struttura Gestione demanio
idrico della Regione Valle d'Aosta, che fa capo all'Assessorato
opere pubbliche, il 16 novembre 2018 ha emesso un'ordinanza di
sgombero nei confronti di una famiglia che vive in una baracca di
lamiere, fatta con materiali di recupero, lungo il corso del fiume
la Dora in un comune vicino ad Aosta. Questa famiglia è arrivata in
Valle d'Aosta nel 1997 e, prima di costruire questa baracca che ora
si dovrà provvedere a demolire, aveva "abitato" in un capannone
dell'ex impresa Sogno. Si tratta di una famiglia fuggita nel 1992
dalla guerra in Serbia, che ha vissuto qualche anno in Croazia e ha
raggiunto l'Italia soprattutto per risolvere i problemi di salute
di un componente della famiglia stessa.
Questa vicenda, al di là del caso specifico, accende nuovamente
i riflettori su un problema che una regione ancora ricca come la
nostra non dovrebbe conoscere e che invece interessa comunque
decine di "invisibili" che sopravvivono in una situazione di
povertà assoluta. Sono persone al margine dei nostri centri
abitati, forse anche misconosciuti delle strutture pubbliche che
pure hanno il mandato di occuparsi di queste gravi situazioni umane
abitative e sanitarie. Noi ci chiediamo quale potrà essere la sorte
di questa famiglia, una volta che lo sgombero sarà eseguito.
Chiediamo quale soluzione ha previsto l'Amministrazione per questa
emergenza sociale, che forse è un'emergenza umanitaria prima che
abitativa. Chiediamo insomma che cosa si prevede, adesso che
comincia la stagione fredda.
Presidente -
La parola all'assessore Borrello per la
risposta.
Borrello (SA) -
La risposta sarà articolata su due
livelli: uno più puntuale rispetto alla situazione in essere,
l'altro sulle azioni dell'Amministrazione regionale in merito a
coloro che lei ha definito "invisibili".
Nel mese di giugno scorso, nel corso delle operazioni
finalizzate a individuare la vegetazione da tagliare in quanto
ostacolo al percorso di atterraggio presso l'aeroporto regionale
ENAC, le strutture regionali competenti hanno riscontrato la
presenza di una baracca su un'area appartenente al demanio idrico
regionale. Si è trattato di un'azione di controllo ordinario che
facciamo in maniera continuativa. La baracca, abitata
saltuariamente dall'utenza da lei citata e da suo marito, è abusiva
sia per quanto concerne l'occupazione delle superfici demaniali che
per i permessi di costruzione comunali. La situazione è stata
ovviamente segnalata al Comune di competenza e parallelamente alle
strutture dell'Assessorato alla sanità e politiche sociali, quindi
al coordinamento del Piano di zona, per verificare la possibilità
di individuare una sistemazione provvisoria per la famiglia che
abbiamo in esame. Questa necessità è stata comunicata alla
famiglia, però solo per il tramite di una lettera affissa alla
baracca stessa, perché non si sono rintracciate le persone.
Fatta questa ricostruzione di carattere tecnico, occorre poi
fornire qualche elemento aggiuntivo per inquadrare meglio la
situazione. Come Assessorato ai lavori pubblici i nostri uffici
segnalano - penso che questo sia importante per le dinamiche più di
carattere di gestione territoriale - che oltre a essere abusiva e
alla necessità di liberare l'area per la questione legata
all'aeroporto, la permanenza della baracca e il suo utilizzo nel
periodo estivo, in cui sono rilevate le portate idrauliche della
Dora Baltea, è un pericolo per gli stessi occupanti, tant'è vero
che quest'anno la baracca è stata raggiunta dall'acqua per un certo
periodo. Da informazioni prese presso il Comune di competenza e
presso il coordinamento del Piano di zona, i signori in oggetto
hanno anche rifiutato sistemazioni provvisorie che sono state loro
proposte. Nel mese di ottobre scorso un altro Comune ci ha
segnalato di avere rilevato sul proprio territorio, sempre in
un'area del demanio idrico, la presenza di una nuova baracca in
costruzione, per cui per questo nucleo familiare si riproporrà la
stessa problematica.
Per rispondere all'altra domanda e per arrivare a una
considerazione di carattere generale, si sono prese informazioni
che sono arrivate dagli uffici della sanità e dal coordinamento dei
piani di zona: i signori in oggetto nei mesi invernali ritornano in
Serbia. Per rispondere quindi circa le attività che il sistema
pubblico pone in essere per mettere in tutela l'interesse pubblico,
possiamo solo dire che l'Amministrazione regionale, sia per quanto
riguarda la gestione del territorio che per quanto riguarda il
discorso delle politiche sociali, pone in essere tutta una serie di
iniziative nel momento in cui viene a conoscenza delle
problematiche. Dall'altra parte bisogna anche dire che le persone
devono rendersi disponibili per essere aiutate, in virtù del fatto
che alcune azioni sono state poste in essere e sono state
rifiutate.
Presidente -
La parola alla consigliera Pulz per la
replica.
Pulz (IC) -
Ringrazio l'assessore Borrello. Vorrei solo
sottolineare in conclusione che la qualità del
welfare
della
Valle d'Aosta è stata per anni espressione delle migliori prassi
nell'ambito del contrasto all'emarginazione e alla povertà.
Crediamo fermamente che sia nell'interesse di tutta la cittadinanza
che tale tendenza non regredisca e che si vegli perché ciò non
accada. Magari a volte sulla scorta di atteggiamenti cinici nei
confronti degli ultimi, di quelle persone che comunque, anche
vicino a Aosta, sono accampate sotto un ponte e in strutture
abusive, in linea con quanto purtroppo succede nei grandi centri
metropolitani e nelle periferie delle grandi città, ma non
soltanto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK