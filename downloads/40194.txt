Consiglio Regionale della Valle d'Aosta - Oggetto del Consiglio n. 3055 del 5 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3055 del 5 dicembre 2017 - Resoconto
OGGETTO N. 3055/XIV - Interrogazione: "Notizie sull'eventuale
registrazione di valori anomali di rutenio-106".
Farcoz (Président) -
Point n° 12 à l'ordre du jour. Pour
la réponse, la parole à l'assesseur Guichardaz.
Guichardaz (PD-SIN.VDA) -
Non è mia consuetudine leggere
tal quali le note che ci inviano le strutture per aiutarci negli
aspetti tecnici, ma stavolta preferisco proprio leggere la nota
informativa elaborata dagli uffici del dipartimento Ambiente - che
tra l'altro ringrazio - visti i tecnicismi che richiede la
risposta. In ogni caso, se poi lo desidera, le posso far inviare la
risposta scritta.
L'ordinamento operativo presso ISPRA della rete RESORAD del
sistema nazionale per la protezione dell'ambiente ha segnalato il 2
ottobre la rilevazione della presenza di rutenio-106 nel
particolato atmosferico, da parte del Centro regionale di
radioprotezione ARPA Lombardia. I dati forniti dai servizi di
radiometria ambientale di altre ARPA, nei giorni successivi, hanno
riportato livelli di rutenio-106 da alcuni millibecquerel/metro
cubo, fino a qualche decina di millibecquerel/metro cubo nelle
regioni del Nordest. Questi valori di concentrazione non sono
rilevanti dal punto di vista radiologico. La dose a essi connessa è
dell'ordine di centomila volte inferiori a quella richiedente
misure di protezione per la popolazione. La presenza, sia pure in
tracce sul territorio italiano, di rutenio-106 segnala comunque
l'occorrenza di un evento anomalo, localizzabile nell'Est europeo,
considerata la distribuzione dei valori di concentrazione rilevati
su scala continentale.
L'assenza di rilevazione anomala di altri radionuclidi
artificiali, ha consentito di escludere come causa un incidente a
impianti di potenza per la produzione di energia nucleare o
l'esplosione di ordigni bellici. Il rutenio-105 si genera, infatti,
in tali processi come prodotto di fissione dell'uranio-235 sempre
insieme ad altri radionuclidi. Il rutenio-106 è peraltro utilizzato
anche per usi radioterapici e in campo spaziale come pila nucleare
su satelliti artificiali. Esistono pertanto impianti di produzione
per tale radionuclide e sono in circolazione sorgenti specifiche. A
questi livelli pare ragionevolmente riconducibile un evento
incidentale, causa delle emissioni in atmosfera di solo
rutenio-106.
In Valle d'Aosta ARPA VdA, nell'ambito della rete nazionale
RESORAD effettua stabilmente il monitoraggio radiometrico del
particolato atmosferico, con campionamento in continuo presso la
propria sede di Saint-Christophe. Vengono prelevati settimanalmente
due filtri: uno dopo tre e l'altro dopo quattro giorni consecutivi
e continui di campionamento. I rilievi condotti dall'area operativa
radioattività ambientale dell'ARPA, secondo il protocollo
standard
descritto, non hanno segnalato presenza rilevabile
di rutenio-106. Le concentrazioni sono sempre risultate inferiori
alla minima attività rilevabile dell'ordine del
millibecquerel/metro cubo. L'analisi gamma spettrometrica del
filtro, in grado di rilevare e identificare selettivamente la
presenza di radionuclidi gamma-emettitori, viene condotta quattro
ore dopo il prelievo del filtro, per permettere un primo
significativo decadimento dei radionuclidi naturali a vita breve e
accrescere in tal modo la sensibilità della rilevazione di
eventuali radionuclidi artificiali. La misura dura quattro ore. Il
rutenio-106 viene rilevato dall'emissione gamma del rodio-106 da
esso generato e con esso in equilibrio. Viene anche misurata sui
medesimi filtri l'attività
alfa
totale e
beta
totale.
Il filtro viene posto in misura cinque giorni dopo il prelievo per
la stessa ragione sopradescritta e il conteggio dura dieci ore.
Queste misure riguardano la radioattività totale presente nel
particolato raccolto sul filtro e non sono in grado di identificare
e quantificare selettivamente la presenza di singoli
radionuclidi.
A seguito della comunicazione pervenuta il 2 ottobre, si sono
effettuati campionamenti su periodi abbreviati: ventiquattro ore
(2, 3, 10) e quarantotto ore (3, 5, 10). Le analisi gamma
spettrometriche successivamente effettuate non hanno evidenziato
presenza di rutenio-106 al di sopra delle minime attività
rilevabili con la procedura sopradescritta (qualche
millibecquerel/metro cubo).
Per accrescere ulteriormente la sensibilità del rilievo, a
distanza di due settimane dal prelievo (tempo necessario per
permettere un quasi completo decadimento dei radionuclidi naturali
a vita breve presenti sul particolato, i cosiddetti figli del radon
e del thoron, si è proceduto a un secondo conteggio gamma
spettrometrico protratto per ventiquattro ore su filtro campionato
il 2 e 3 ottobre. In questo modo è stata possibile la
determinazione positiva di tracce di rutenio-106 nella misura di un
millibecquerel/metro cubo, dato in linea con tutti gli altri
rilievi e pienamente confermante la non rilevanza locale
dell'evento dal punto di vista radio protezionistico.
A livello nazionale, a partire dal 9 ottobre non si sono più
riscontrate tracce di rutenio-106, essendo le misure ritornate al
di sotto dei limiti di rilevabilità in tutti i siti di monitoraggio
delle ARPA facenti parte della rete nazionale. A seguito della
recente comunicazione da parte di organi ufficiali della Russia del
rilevamento nell'aria tra fine settembre e inizio ottobre 2017
negli Urali meridionali al confine con il Kazakistan di
concentrazione di rutenio-106 molto superiori rispetto al fondo
naturale, senza peraltro specificarne l'origine, e del rilievo a
esso dato da diversi organi di stampa nazionale, si è provveduto a
effettuare una segnalazione sul sito dell'agenzia dei rilievi
effettuati e dell'assenza di situazioni di rischio. Potrà ricavarlo
lei personalmente, andando sul sito dell'ARPA. Il monitoraggio
radiometrico sistematico condotto in stretto coordinamento dalle
agenzie del sistema nazionale di protezione dell'ambiente sulle
diverse matrici ambientali, permette l'accurata rilevazione e
l'adeguata valutazione dei livelli di radioattività presenti
nell'ambiente.
Président -
Pour la réplique, la parole au collègue
Padovani.
Padovani (GM) -
Ringrazio l'Assessore per la risposta. Mi
sarebbe molto utile ricevere via email il testo, anche perché il
tema ovviamente non è semplicissimo. Però era notizia apparsa su
tutti i maggiori organi di stampa nazionale e mi sembrava
importante capire se anche nella nostra regione fossero state
rilevate queste sostanze nell'aria. Registro che non sono state
rilevate, però se mi può inviare via email la risposta, giusto per
rileggerla e capirla un po' meglio, perché il tema è davvero non
semplice.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK