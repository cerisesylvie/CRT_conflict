Consiglio Regionale della Valle d'Aosta - Oggetto del Consiglio n. 477 del 7 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 477 del 7 marzo 2019 - Resoconto
OGGETTO N. 477/XV - Interpellanza: "Intendimenti in merito
all'organizzazione delle competenze inerenti le pari
opportunità".
Rini (Presidente)
-
Punto 28 all'ordine del
giorno. La parola alla collega Pulz per l'illustrazione.
Pulz (ADU VDA)
- La legge regionale n. 53 del dicembre
2009 spiega che la funzione della Consigliera di parità è di tutela
della parità uomo-donna e del principio di non discriminazione in
modo specifico nel mondo del lavoro. Se cerchiamo però semplici
riferimenti tecnici, come l'indirizzo, il numero di telefono della
Consigliera di parità che si suppone sia un servizio facilmente
reperibile dalle cittadine e dai cittadini, troviamo faticosamente
informazioni sul sito
web
della Regione nella pagina
afferente all'Assessorato della sanità, salute e politiche sociali.
Eppure, se navighiamo sempre sul sito alla ricerca dei compiti
della Consigliera, ecco che cosa troviamo: "
Nell'ambito
specifico della tutela, le Consigliere di parità sono
rappresentanti legali delle lavoratrici e dei lavoratori
discriminate e discriminati in giudizio o nelle controversie di
lavoro e sono legittimate ad agire in giudizio promuovendo una
causa davanti al Giudice del lavoro per denunciare qualsiasi
discriminazione diretta o indiretta nei confronti di una o più
donne nell'ambiente di lavoro
". Risulta quindi palese la
confusione sia in merito all'inquadramento dell'importante figura
della Consigliera nel suo corretto ambito di azione, sia in merito
ai suoi compiti e alla sua funzione.
Nel sito
web
del Consiglio regionale poi si può rinvenire
ancora la voce "Consulta Pari Opportunità". Però lì cosa leggiamo?
Testuali parole: "
All'inizio della XIV legislatura la Consulta
non è stata rinnovata, ma è stato costituito un gruppo di lavoro
per la revisione della legge istitutiva. Il tavolo di lavoro ha
predisposto una bozza di proposta di legge che è stata sottoposta
ai Capigruppo consiliari e successivamente, per essere oggetto di
approfondimento, alla competente Commissione consiliare. Entro il
termine della legislatura
- si parla della precedente -
non
è stata presentata alcuna proposta di legge e pertanto la Consulta
è rimasta di fatto non costituita
". In altre sezioni del sito
del Consiglio regionale si possono poi consultare e scaricare due
interessanti documenti sulla società valdostana relativa appunto
alle problematiche di genere. Peccato che le ricerche siano
aggiornate al 2012.
Come si intuisce da questi semplici esempi relativi alla
comunicazione istituzionale in merito agli organismi di parità, la
confusione è davvero troppa e si dovrebbe procedere con qualche
urgente sistemazione. Ad oggi, quindi, facendo un riassunto,
abbiamo leggi che giacciono nei meandri delle Commissioni
consiliari permanenti, figure con attribuzioni incomprensibili che,
in conflitto con la legge regionale che le ha istituite, passano
dall'Assessorato delle attività produttive all'essere incardinate
nelle strutture dell'Assessorato della sanità. C'è anche
un'evidente impossibilità di agire da parte di queste figure e
istituzioni in modo chiaro, trasparente e soprattutto incisivo nei
vari ambiti in cui purtroppo si esprime in maniera anche drammatica
la disparità di genere.
L'unico organismo che presenta una regolarità di azione è il
"Forum permanente contro le molestie e la violenza di genere" in
capo all'Assessorato della sanità che, com'è ovvio, non può
assumere
in toto
le funzioni della Consigliera e della
Consulta, figure ed enti che hanno un loro preciso campo di azione.
Vi è poi una delibera della Giunta regionale del dicembre 2018,
quella che riguarda l'articolazione della macro-struttura
dell'Amministrazione regionale, che tra le voci relative
all'Assessorato dell'istruzione, università, ricerca e politiche
giovanili indica "
attività concernenti le pari opportunità e di
contrasto alla violenza di genere nonché supporto all'ufficio della
Consigliera di parità regionale
". Questa complessa
articolazione che appare in merito alla Consigliera di parità
piuttosto caotica, non implica di per sé il fatto che i diversi
organismi non possano proficuamente collaborare tra loro pur
mantenendo le specifiche caratteristiche di ciascuno. A questo
proposito, però, tocca ricordare che da vari anni non viene messo a
bilancio un congruo finanziamento per l'ufficio della Consigliera
di parità con il risultato che l'azione della Consigliera risulta
di fatto in
standby
non potendo concretamente operare sul
territorio a difesa delle persone che subiscono discriminazioni, in
particolare sul luogo di lavoro.
Noi interpelliamo pertanto l'Assessore a cui sono state
assegnate le deleghe per le pari opportunità per conoscere quale
sia la
ratio
che sottenda l'incardinamento della figura
della Consigliera di parità nell'Assessorato dell'istruzione,
università, ricerca e politiche giovanili e se non si pensi ad una
riorganizzazione complessiva degli organismi di parità nell'ottica
di una giusta collocazione degli strumenti istituzionali di
contrasto alle discriminazioni di genere, proprio in considerazione
dello specifico ruolo della Consigliera a sostegno delle politiche
attive nel mondo del lavoro e della promozione dell'attuazione di
politiche di pari opportunità da parte dei soggetti pubblici - e
anche privati - che operano nel mercato del lavoro.
Chiediamo poi quali siano i suoi intendimenti in merito ai
compiti della Consigliera di parità perché possa effettivamente
tutelare la parità uomo-donna e il principio di non discriminazione
nel mondo del lavoro e che cosa intenda fare rispetto al
finanziamento dell'attività delle iniziative della Consigliera, la
cui operatività, come abbiamo detto, subisce gravi difficoltà nello
svolgimento delle proprie funzioni in ragione della mancanza di
fondi anche minimi. Vorremmo poi conoscere gli intendimenti
dell'Assessore rispetto alla gestione del "Forum permanente contro
le molestie e le violenze di genere" istituito presso la struttura
regionale competente in materia di politiche familiari e sociali
secondo la legge regionale del 2013, anche considerato che il forum
è chiamato a predisporre il piano triennale degli interventi e che
questo piano è fondamentale perché rappresenta lo strumento
principale in cui sono tracciate le politiche e le azioni per
prevenire e poi contrastare la violenza. In ultimo vorremmo capire
quali siano i suoi intendimenti rispetto alle deleghe per le pari
opportunità.
Presidente
- La parola all'Assessore Certan per la
risposta.
Certan (ALPE)
- Sicuramente quello delle pari opportunità
è un tema di cui si parla spesso, poi nei fatti concreti sovente è
difficile trovare la concretezza di quanto si dice. Quello che però
stiamo cercando di fare - lo ha detto proprio lei nei suoi vari
passaggi - è di riordinare questa materia, che non è materia di un
genere solo ma, a nostro avviso, deve essere svolta
complementariamente fra tutti, poiché le politiche di pari
opportunità anche nel campo del lavoro vengono svolte da entrambi i
generi, non solo per uno. Stiamo quindi cercando tutti insieme di
fare veramente una programmazione che possa poi essere anche
concreta, semplice ed applicabile nello stesso tempo.
Per quanto riguarda la prima e la seconda domanda, risponderei
unitariamente: l'obiettivo della parità di genere è incardinato -
lo ha ricordato lei - nelle Convenzioni internazionali, nella
legislazione europea e nella Costituzione. La Consigliera di parità
è figura istituzionale che vede definiti i propri compiti e le
proprie funzioni dall'articolo 15 del Codice delle pari opportunità
tra uomo e donna (il n. 198 del 2006), i cui principi sono stati
recepiti da una legge regionale della Valle d'Aosta (la n. 53 del
23 dicembre 2009). Sono poi fermamente convinta che in merito a
questi principi - sui quali probabilmente tutti conveniamo - tra il
dire e il fare spesso ci sta sempre una situazione più
flou
e più liquida, e mi rendo conto che in questi anni è stato
sicuramente svolto un lavoro di coordinazione e io direi anche di
collaborazione fra le istituzioni e le associazioni operanti sul
territorio che, in Valle d'Aosta, per la nostra conformazione
geografica ma anche per il numero di abitanti, sono molto vicine e
lavorano, collaborano con le istituzioni. Questo è stato un grande
lavoro che noi riconosciamo alle associazioni: quando si è
verificata una mancanza più programmatica o più operativa, hanno
veramente fatto da supporto a tale mancanza. L'intendimento che
vogliamo sicuramente mantenere è questo: partire e relazionarci con
chi opera in questo settore, perché a volte lì operano in modo
molto più dettagliato, è forse più facile per alcuni rapportarsi
alle associazioni dove ci sono persone amiche o comunque che si
conoscono, anche per la delicatezza delle tematiche. Diverso invece
è tutto il discorso di programmazione per le pari opportunità
lavorative che, a mio avviso, necessitano di programmazione più
degli enti preposti.
Sono poi convinta che per valorizzare il ruolo della Consigliera
regionale di parità - ricordo che il bando è stato definito nel
mese di dicembre e mi sembra che domani vi sia in programmazione
una delibera di Giunta - sia necessario un intervento che richieda
uno sforzo consapevole, informato e continuo da parte delle
rappresentanze politiche, al fine di non confidare tutto a
tecnicismi di disegni di legge - su questo sono d'accordo con lei -
o proposte di riforma. Ritengo importante supportare da subito il
ruolo della Consigliera di parità. Pertanto, lavorando su una
dimensione sistemica, si vogliono favorire azioni dirette e
supportare la funzione prevista dal suddetto incarico, nonché
incoraggiare la rappresentazione autentica e realista del ruolo
della Consigliera nell'esercizio delle sue mansioni. La politica
che sta alla base dell'Assessorato era presente ed è oggetto di una
revisione complessiva e gli organismi di parità investono tutte le
aree sopramenzionate, sia nei contenuti che nelle modalità; inoltre
puntano a promuovere in rete la diffusione della cultura del
rispetto dell'altro, ivi compreso il tema delle pari opportunità.
Su questo, se è vero che nella macrostruttura è stato individuato
l'Assessorato come gestore della Consigliera di questa figura, è
vero anche che siamo in chiusura della riorganizzazione delle
microstrutture e lì sarà specificato meglio. Non credo esistano
modelli d'azione validi in astratto per tutti, dobbiamo calarlo -
lo ha detto pure lei e condivido anche questo - nella nostra
realtà.
Ogni strumento volto a garantire una reale democrazia paritaria
deve essere calato in un preciso contesto e anche in un preciso
momento temporale, perché non sempre, a livello di tempi storici,
storicamente ci sono stesse necessità in tutti i momenti. Questo
comporta un allargare lo sguardo all'organizzazione complessiva del
sistema: non si tratta solamente di fare i conti con il fornire
locali idonei allo svolgimento dell'attività, quanto piuttosto di
lavorare sullo sviluppo di una rete interna valorizzandone e
supportandone il ruolo. È vero che anche la collocazione
dell'ufficio della Consigliera di parità è importante - infatti
l'abbiamo riportato in centro ad Aosta affinché sia raggiungibile
con i mezzi pubblici e sia un luogo accessibile -, però non è
importante solo la dislocazione, anzi, in certi casi è l'ultimo dei
problemi.
Stiamo lavorando come Giunta in modo operativo proprio per poter
affrontare queste tematiche sulle pari opportunità fra uomo-donna,
fra opportunità - come da lei ricordato - non solo dal punto di
vista del riconoscimento o della valorizzazione, ma anche di
opportunità lavorative eque. Stiamo lavorando tutti insieme in modo
sinergico, i vari Assessorati, la Presidenza della Giunta e la
Presidenza del Consiglio, e questo credo che possa rappresentare un
efficace anello di congiunzione. Mi permetto di aggiungere che,
proprio in quest'ottica, nella scorsa legislatura era stata fatta
tutta un'azione anche con le associazioni, c'è tutta una
documentazione che potrebbe essere pronta per le attuali
Commissioni, per dare vita ad un documento e ad un'organizzazione
più concreta.
Per poter produrre innovazione, ci auguriamo di riuscire a
prendere posizione e mantenere un atteggiamento aperto al dialogo
diventando antenna sensibile capace di intercettare i segnali di
tale cambiamento, filtrando quelli rilevanti dal punto di vista del
genere, di interesse trasversale a tutte le realtà. Sarà
fondamentale presidiare, sostenere e rafforzare le reti esistenti
programmando e realizzando azioni condivise in materia di pari
opportunità, assicurando la necessaria visibilità ai lavori in
corso, alle priorità strategiche che vi sottendono. Qui mi permetto
inoltre di dire che sia a livello nazionale, sia attraverso i
Centri antiviolenza e le diverse associazioni vi è una rete
interessante che, a mio avviso, deve essere comunque tenuta in
considerazione e utilizzata, proprio per poter migliorare. Anche a
livello europeo diversi campi si stanno portando avanti, politiche
di pari opportunità che, a mio avviso, finora erano state molto più
sotterranee, non erano così evidenti, mentre in quasi tutte le
programmazioni, se anche solo adesso guardiamo a livello europeo le
elezioni europee, ci sono più attenzioni.
Per quanto il punto 3, la gestione del "Forum contro le molestie
e la violenza di genere", in accordo con l'Assessore Baccega,
rimane nelle competenze della struttura servizio alla persona e
alla famiglia, là dove sono anche incardinate le strutture
antiviolenza e la loro gestione. L'attività dell'Assessorato
dell'istruzione è quella di programmazione di azioni in sinergia
complementare, ma non abbiamo mai pensato - e sono dispiaciuta, ma
non sono così stupita che sia uscito sul
web
un po' di tutto
riguardo al forum - di togliere l'incardinamento del forum da lì,
anche perché sta agendo bene, ha lavorato bene. Mi sembra che non
sia il caso di andare a spostare una cosa quando questa funziona,
il che non vuol dire che non si possa lavorare in
collaborazione.
Per quanto riguarda il punto 4, credo di averle già risposto
prima. Quando avremo la razionalizzazione e le microstrutture
pronte, sicuramente potremo fare una programmazione.
Dalle ore 10:02 assume la presidenza il Vicepresidente
Rollandin.
Rollandin (Presidente)
- La parola alla collega Pulz per
la replica.
Pulz (ADU VDA)
- Grazie Assessore per la sua ampia
risposta, da cui si evince il suo forte coinvolgimento anche
personale nella delicata questione.
A noi spiace dover rilevare, in un panorama che purtroppo torna
ad essere molto problematico rispetto alla parità uomo-donna, alle
discriminazioni sempre in atto e alla violenza di genere, per cui
importanti conquiste che sembravano assodate nella nostra società
tornano ad essere campi di battaglia in cui la politica dovrebbe
saper scendere in campo con maggiore decisione e anche con onestà
intellettuale, almeno laddove vi sia profonda consapevolezza della
problematica, spiace poi di fatto dover rilevare - come detto anche
da lei - che l'importante figura della Consigliera di parità rischi
un po' in questa liquidità di arenarsi di fronte alla confusione
degli ambiti e dei ruoli, soprattutto di fronte a questa scarsità
di risorse finanziarie investite e ai vuoti normativi che le
Commissioni consiliari permanenti speriamo riescano ad affrontare
al più presto.
Ci impegneremo anche noi in questa legislatura per il poco tempo
che forse ci resta, affinché si possa procedere in tal senso per
riaffermare in pieno il diritto alla parità uomo-donna anche nella
comunità valdostana. Anche se questo problema non c'entra
direttamente, lo scarso spazio concesso alla donna nella nuova
legge elettorale regionale e ora pure in quella comunale che si
prospetta dimostra tutta la sua arretratezza culturale; lo ripeto:
"arretratezza culturale". Vi è quindi l'esigenza di una Consigliera
di parità che sia messa davvero in grado e al più presto di operare
per una cultura più ampia dei diritti per il principio
dell'uguaglianza nelle pari opportunità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK