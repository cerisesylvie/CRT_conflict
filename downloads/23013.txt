Consiglio Regionale della Valle d'Aosta - Oggetto del Consiglio n. 2345 del 20 dicembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2345 del 20 dicembre 2006 - Resoconto
OGGETTO N. 2345/XII - Prospettive dell'Inva S.p.a. alla luce
del disimpegno di Telecom Italia. (Interrogazione)
Interrogazione
Appreso che
- Telecom Spa ha deciso di cedere la quota posseduta in Inva
Spa, azienda partecipata al 40 percento dalla Regione;
- l'amministratore delegato di Inva Spa ha dichiarato la
cessione di Telecom Spa "necessaria perché sia possibile
l'affidamento diretto delle commesse";
- Telecom ha comunicato che in assenza di interesse degli
altri soci ad acquistare venderà le proprie quote a Finaosta
Spa;
i sottoscritti Consiglieri regionali
Interrogano
il Presidente della Regione e l'Assessore al bilancio,
finanze, programmazione e partecipazioni per sapere:
1) su quali presupposti Finaosta avrebbe espresso interesse
all'acquisto delle quote INVA spa;
2) quali sono le prospettive di INVA Spa;
3) quali sono i motivi del disimpegno di Telecom.
F.to: Frassy - Tibaldi - Lattanzi
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Questa interrogazione è stata
presentata già per il precedente Consiglio e non è stata discussa,
lo dico solo per collocarla temporalmente, perché oggi
probabilmente gli interroganti non me la farebbero più, in quanto,
come probabilmente avrete avuto modo di vedere, abbiamo nel
frattempo avuto modo di adottare delle deliberazioni la cui fase
terminale è quella di oggi.
Oggi abbiamo adottato una proposta di deliberazione al Consiglio
regionale per l'acquisizione della quota "Telecom" in "INVA", ma
visto che i colleghi seguono la stretta sequenza e lo stretto
contenuto delle domande, sulla prima domanda,
"su quali
presupposti Finaosta avrebbe espresso interesse all'acquisto delle
quote INVA"
, probabilmente non è in questi termini. "Finaosta"
non ha espresso alcun interesse nell'acquisizione, ma era stata
individuata come soggetto per fare delle valutazioni circa la
disponibilità da parte di "Telecom" di cedere e, secondariamente,
fare una prima analisi quantitativa dell'eventuale acquisto;
quindi, in sostanza, "Telecom" ha interloquito con "Finaosta" come
soggetto che ha preso i primi contatti, tanto che successivamente è
stata adottata una deliberazione che ha dato incarico a "Finaosta"
di valutare la quota di partecipazione di "Telecom" in "INVA" e poi
ufficialmente "Finaosta" è stata incaricata nel fare la
valutazione.
Oggi si è chiuso l'iter dopo la valutazione di "Finaosta" e
facciamo una proposta al Consiglio regionale di autorizzare
l'acquisto della partecipazione "INVA" di "Telecom". Perché la
proponiamo al Consiglio? Sapete che gli acquisti di partecipazioni
che portano l'Amministrazione regionale a diventare socio di
maggioranza devono essere autorizzate dal Consiglio regionale,
quindi abbiamo fatto una verifica, abbiamo valutato la quota di
partecipazione, riteniamo di proporre al Consiglio l'acquisizione
da parte della Regione direttamente della quota di partecipazione
che "Telecom" detiene in "INVA".
Perché facciamo questo ragionamento... e con questo rispondo
alla terza domanda... "Telecom" non ha deciso di disimpegnarsi, ha
risposto ad una sollecitazione e ad una verifica che ha fatto
l'Amministrazione regionale perché le ultime espressioni
giurisprudenziali e i nuovi riferimenti normativi portano ad
escludere la possibilità di dare degli affidamenti diretti di
commesse pubbliche a soggetti non totalmente pubblici o a società
non totalmente partecipate dal pubblico. Essendo che l'"INVA" era
al 60% pubblica, con la partecipazione di Regione, Comune di Aosta,
USL, questo acquisto si inserisce all'interno di un processo che
individua la società "INVA" come una società che, di fatto, agisce
in una logica di "in house providing". Non è solo l'acquisto che
governa la possibilità di dare degli affidamenti diretti, ma è
anche un procedimento all'interno della società che assicuri quello
che, in termine tecnico, viene indicato come "controllo analogo",
quindi è necessario che la società strumentale, a cui possono
essere affidati degli appalti diretti, garantisca un controllo
analogo di tutte le commesse.
In sostanza, rispetto al secondo quesito,
"quali sono le
prospettive di INVA S.p.a."
, la prospettiva è quella di
diventare una società "in house providing" 100% pubblica. Avremo
modo di affrontare questo argomento in maniera articolata, il
collega Frassy e gli altri colleghi potranno partecipare in
commissione e in Consiglio all'analisi della proposta. La
valutazione della quota è 1,3 milioni di euro, il 40% è già stato
valutato, troverete nella proposta di provvedimento le valutazioni
fatte da "Finaosta" utilizzando anche la società "KPMG", che ha
portato a una valutazione di 1,3 milioni di euro la quota di
partecipazione. Ovviamente questo tiene conto del capitale sociale,
delle riserve e di tutti i criteri di valutazione del caso.
Presidente
- La parola al Consigliere Frassy.
Frassy (CdL)
- Nel replicare alla sua risposta, mi
dispiace constatare che non è in aula il suo collega di Giunta,
Assessore La Torre, perché aveva esordito in una maniera che ci
sembrava condivisibile: meno pubblico e più mercato; ogni volta che
vi muovete il pubblico cresce e sparisce il mercato... questo è il
dato drammatico, perché se il pubblico cresce e c'è il mercato,
diciamo va bene, cresciamo tutti, ma qui state, come al solito,
invadendo campi che non c'entrano nulla con l'Amministrazione!
Di "INVA" avremo modo di parlare... però 2 considerazioni:
innanzitutto il riferimento al "decreto Bersani" potrebbe essere
oggetto di altre valutazioni, perché quella norma me la sono
guardata attentamente e riteniamo che comunque queste società
interamente a capitale pubblico o misto, perché questo dice la
norma del "Bersani", hanno il limite di non poter partecipare se
non ai lavori delle amministrazioni che costituiscono. Qui abbiamo
Comune di Aosta, Regione Valle d'Aosta e USL: evviva... se non
altro "INVA" assorbe in mercato pubblico, ma rimane nel mercato
pubblico! Invece voi avete intendimenti forse diversi, non lo so,
chiedo, perché non mi stupirei che alla fine uscisse qualche altro
socio pubblico - ma forse non è così -, per andare a saturare il
mercato privato che, sappiamo, ha come cliente maggioritario il
pubblico.
Sarebbe stato bello che lei, Assessore, avesse proposto al
Consiglio - o senza proporlo al Consiglio, perché forse rientra
nelle vostre competenze - di cedere le quote pubbliche e di
riportare sul mercato "INVA". Dalle stime che lei fa, 1,3 milioni
di euro corrispondente al 40%, il Comune di Aosta, che detiene un
15%, avrebbe forse con qualche altra economia potuto risparmiare ai
cittadini aostani l'addizionale comunale, che andrà a regalare per
il 2007. Nel 2007 i cittadini aostani avranno la sorpresa
dell'addizionale comunale, mi sembra che sia l'unico Comune in
Regione che ha avviato questa discrezionalità e che è negativa, dal
nostro punto di vista; perciò usciva la Regione, usciva il Comune
di Aosta, usciva l'USL e rimandavamo sul libero mercato le
iniziative di informatizzazione.
Prendiamo atto che la strada che avete scelto è la strada
opposta, prendiamo atto che questa vicenda ha dei precedenti e sono
tutti gli appelli e le preoccupazioni del Presidente Caveri sul
disimpegno di "Telecom" dalla Valle d'Aosta, perciò probabilmente
c'è anche un'altra chiave di lettura ed è il fatto di come questa
Regione interessi sempre meno a chi deve fare dell'economia. Questa
è una chiave di lettura che non può non darci preoccupazioni,
perché quando leggiamo che "Telecom" ha ridotto negli anni, in
maniera drastica, il personale, ha chiuso presidi e non investe
più, sapendo che le telecomunicazioni sono il nostro futuro, non
possiamo non esprimere preoccupazione! Non aggiungo altro, perché
avremo modo di approfondire sulla deliberazione che verrà in
Consiglio, i riflessi del ruolo che ha giocato "INVA" nel mercato
valdostano, ma soprattutto del ruolo che ha giocato
nell'informatizzazione della pubblica amministrazione, in
particolare dell'Amministrazione regionale, perché mi sembra che
tutti gli sforzi finanziari che stiamo facendo e reiterando di anno
in anno, non ci diano, ad oggi, delle grandissime soddisfazioni.
Non so se il futuro sarà migliore o peggiore, prendiamo atto che
esce il partner tecnico e non so chi sia il riferimento tecnico di
una società che dovrebbe operare in un settore tecnico, ma che
corre il rischio di essere un giocattolo politico, che passerà fra
le mani sue, quelle del Comune di Aosta, e mi auguro che
l'Assessore Fosson si astenga dal "giocare a fare il piccolo
informatico"!
Presidente
- Non ci sono più i tempi per fare un'altra
interrogazione, per cui sospendo la seduta. I lavori riprenderanno
alle 15,30.
La seduta è tolta.
---
La seduta termina alle ore 12,52.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK