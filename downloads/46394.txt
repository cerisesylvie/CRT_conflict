Consiglio Regionale della Valle d'Aosta - Oggetto del Consiglio n. 2851 del 12 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2851 del 12 ottobre 2023 - Resoconto
OGGETTO N. 2851/XVI - Interpellanza: "Motivi dell'esclusione
di un dipendente dell'Azienda J.B. Festaz dai ringraziamenti
pubblici espressi dal Direttore".
Sammaritani (Vice Presidente) -
Passiamo al punto n. 50
all'ordine del giorno. Per l'esposizione, la parola alla
consigliera Erika Guichardaz.
Guichardaz E. (PCP) -
Chissà se oggi ci capiremo,
Assessore, ci proviamo perché abbiamo due interpellanze,
praticamente una quasi dietro all'altra. Questa volta parliamo
nuovamente di J.B. Festaz ma non ci concentriamo sugli aspetti
riferiti ai servizi offerti gratuitamente alla cooperativa di
Variney, non ci riferiamo ai pazienti dirottati a Variney ma più
propriamente invece ci riferiamo a quello che riguarda la gestione
di quest'azienda. Ricordo che con il consigliere Aggravi noi già
molto tempo fa avevamo chiesto di poter avere delle audizioni
proprio su questo tema in V Commissione perché sia io che lui nel
tempo ci siamo concentrati su aspetti diversi ma che riguardano
quest'azienda ma fino ad oggi non è stato possibile. Torniamo su
questo tema e ritorniamo sulla legge, la 34/2004, che statuisce che
la Casa di riposo venga definita come un ente pubblico, dotato di
autonomia statutaria, patrimoniale, contabile, finanziaria e
gestionale, che deve agire secondo efficacia, efficienza,
economicità e qualità del servizio nel rispetto del pareggio di
bilancio.
Come ben sappiamo, poi ogni ente pubblico adotta all'interno
dell'ente stesso un codice di comportamento sia per i propri
dipendenti che per i propri dirigenti, che vale per le condotte di
chi è effettivamente pagato con dei soldi pubblici e quindi deve
comportarsi secondo regole di decoro, assenza di conflitti di
interessi e che non mettano in qualche modo in cattiva luce l'ente
di appartenenza. Questo in particolar modo a tutto ciò che attiene
al proprio ruolo e ai rapporti dell'azienda, non voglio entrare
certo nelle questioni private personali di ognuno, nelle cene o in
altre cose che chiunque di noi possa fare, ma proprio rispetto
invece a quello che riguarda il ruolo e i rapporti con l'azienda.
Per questo già durante lo scorso Consiglio avevamo posto una
domanda all'Assessore rispetto a un
post
pubblicato che
faceva riferimento a tutti i dipendenti di quell'azienda, in
particolare riferiti a un reparto, mettendo per ognuno di essi i
nomi e i cognomi, dimenticando qualcuno di loro, questo perché - e
mi dispiace che l'Assessore l'altra volta non abbia voluto
rispondere -, oltre a un codice di comportamento, come dicevo,
esiste poi anche tutta una normativa sulla tutela della privacy nei
confronti sia dei pazienti ma anche dei dipendenti. Tutti noi
sappiamo che non è possibile neanche in quest'aula utilizzare i
nomi e i cognomi, ce lo siamo detti più volte, quindi anche noi
cerchiamo sempre di non ferire anche eventi o cose che riguardano
proprio dei dirigenti delle aziende di cui anche la Regione è in
qualche modo coinvolta e non facciamo mai nomi e cognomi degli
stessi. Questo vale non solo all'interno di quest'aula ma vale
anche per tutto ciò che è la comunicazione, quindi anche per quello
che riguarda naturalmente i
social
e tutte le altre forme di
comunicazione.
Quello che noi vogliamo chiedere all'Assessore è se corrisponde
al vero il fatto che siano stati messi i nomi e cognomi dei
dipendenti dell'Azienda e sia stato escluso qualcuno dai
ringraziamenti, quindi se in qualche modo anche l'azienda voglia
riparare a quest'errore, anche perché, come dicevo, nel momento in
cui uno scrive e ricopre una carica pubblica, spesso - e in questo
caso è stato fatto così - poi quei
post
vengono ripresi da
giornali, da agenzie di stampa e quindi, sotto questo punto di
vista, effettivamente, secondo me, bisognerebbe porre una maggiore
attenzione.
Le altre due domande invece sono riferite a una determina che
abbiamo visto del 25 di agosto relativa all'affidamento di molti
incarichi a dipendenti per particolari esigenze; si tratta di
diciotto incarichi, quindici di questi - come ho detto, è una
delibera del 25 di agosto - sono retroattivi al 1° di gennaio e
riguardano il coordinamento del servizio finanziario, il
coordinamento delle risorse umane, la gestione dei progetti
d'investimento di cui sappiamo esserci anche un
project
manager
, la gestione dei turni, il monitoraggio dei servizi,
delle attrezzature, delle esigenze di manutenzione per una cifra
circa di 14.400 euro. Vi è poi anche l'individuazione di una figura
anch'essa retribuita per cinque mesi in questo caso che ha il
compito di relazionare periodicamente al Direttore, al Coordinatore
della struttura dell'azienda rispetto a particolari problemi che
dovessero insorgere per quello che riguarda il personale trasferito
in USL. Visto che anche nell'impegno preso vi era comunque
identificato un ruolo che stava all'interno del comitato di
monitoraggio e che prevedeva queste competenze, vogliamo capire se
questo è lo stesso ruolo identificato in quel protocollo d'intesa o
se si tratta di una nuova figura.
Presidente -
Per la risposta, la parola all'assessore
Marzi.
Marzi (SA) -
Venendo ai quesiti 1 e 2, sentita in merito
l'azienda J.B. Festaz, ci è stato comunicato che il fatto che una
risorsa umana non comparisse nell'elenco dei dipendenti ringraziati
dal Direttore nel suo
post Facebook
è da ricondursi a una
dimenticanza ovviamente di natura privata e non ad altri motivi e
alla quale il Direttore stesso ha poi rimediato con la modifica del
post medesimo pubblicato sulla sua bacheca personale e non
naturalmente su un profilo aziendale.
Riguardo al quesito 3, con riferimento alla determina del
Direttore dell'azienda pubblica J.B. Festaz, citata nelle premesse
dell'iniziativa consiliare relativa all'affidamento a dipendenti di
attività finalizzate a far fronte a particolari esigenze
organizzative o di servizio per l'anno 2023, si dà atto che il
Consiglio di amministrazione non ha avuto alcun ruolo nella
definizione degli incarichi cui si riferisce non rientrando gli
stessi nelle competenze fissate da legge e Statuto per detto organo
aziendale e non è stato messo al corrente preventivamente
all'assunzione e pubblicazione dell'atto medesimo. Il conferimento
degli incarichi in parola è avvenuto all'interno della libertà
operativa assolutamente legittima che la legge e lo Statuto
aziendale attribuiscono alla Direzione. Si tratta di un tipo di
provvedimento comune per le Pubbliche Amministrazioni nelle quali
di anno in anno il Dirigente può affidare ad alcuni dipendenti
attività finalizzate a far fronte a particolari esigenze
organizzative o di servizio.
Per quanto attiene all'ultimo quesito, il Comitato di
monitoraggio di cui all'articolo 20 del protocollo d'intesa, stante
la proficua collaborazione emersa nel corso dei lavori con le parti
coinvolte nelle organizzazioni sindacali, vuole essere la
prosecuzione del tavolo tecnico istituito dall'Assessorato nel
maggio scorso per la definizione del protocollo medesimo. Per il
J.B. Festaz a detto tavolo ha partecipato la delegazione trattante,
composta congiuntamente da Presidente e Direttore, che è deputata
alle trattative con le organizzazioni sindacali. È quindi
verosimile che all'attivazione del Comitato di monitoraggio per
continuità si ripresenti la medesima presenza. La figura di
referente a cui si fa riferimento nel quesito è cosa differente e
nuova, istituita, come si è già detto, dalla Direzione nel suo
provvedimento richiamato.
Considerati i temi richiamati dall'iniziativa consiliare e in
fondo, cogliamo l'occasione per esprimere la soddisfazione che
credo sia espressione dell'intero Consiglio per l'apertura del
Reparto di Neurologia dello scorso 4 ottobre, rispettando quindi la
data come da programma. Vogliamo evidenziare che questo è potuto
avvenire grazie al contributo dell'
équipe
di tutta la
struttura del J.B. Festaz a seguito di un periodo di formazione sul
campo avvenuto in Ospedale durante il mese di settembre. Nel
ribadire l'importanza dell'apertura di tale reparto che si è reso
disponibile grazie alla collaborazione di tutti gli enti coinvolti
e di tutti i dipendenti del J.B. Festaz e di tutto il J.B. Festaz,
è doveroso ringraziare il Dipartimento sanità e salute
dell'Assessorato, l'Azienda USL, la Direzione della struttura e i
sindacati per l'importante lavoro che tutti insieme abbiamo svolto
in piena collaborazione.
Presidente -
Grazie Assessore. La parola alla consigliera
Erika Guichardaz.
Guichardaz E. (PCP) -
Grazie per la risposta che questa
volta è arrivata. Come ben lei conosce i
social
, mettere una
modifica in un secondo tempo non vuol dire riparare a un errore,
perché evidentemente quella persona negli articoli di stampa non è
stata ripresa e non è stata considerata, quindi, sotto questo punto
di vista, credo che anche in questo caso sarebbe meglio fare
attenzione quando si riportano determinati dati.
Rispetto al Consiglio di amministrazione, certo il Consiglio di
amministrazione non ha questo compito, ma ha un compito di
controllo, quindi immagino che, anche rispetto all'assegnazione e
al controllo rispetto ai criteri di assegnazione di incarichi, che
come dico sono retroattivi, quindi dati dal 1° di gennaio, magari
possa in qualche modo buttarvi un occhio. Sinceramente quando lei
parla di particolari esigenze organizzative di servizio, e io leggo
l'affidamento degli incarichi, mi chiedo se, ad esempio, il
monitoraggio delle esigenze di manutenzione delle attrezzature sia
fatto solo da quattro persone o se qualsiasi operatore che lavora
all'interno di quella Casa di riposo effettivamente, nel caso in
cui vedesse un'attrezzatura logorata o in cattivo stato, ne facesse
menzione e lo segnalasse. Ci sono, sotto questo punto di vista,
secondo me, delle esigenze che evidentemente non sono da riferire e
da imputare solo ad alcune persone ma teniamo conto che tutti i
soldi messi all'interno di questa delibera vengono sottratti dal
Fondo Unico Aziendale, dal FUA, e quindi non sono più nelle risorse
disponibili per i vari premi di produzione e se il monitoraggio, ad
esempio, è fatto da tutti i dipendenti, molto probabilmente avrebbe
senso che parte di quei soldi andasse a tutti i dipendenti.
Rispetto alla referente, la ringrazio per la risposta, anche in
questo caso mi sembra che sia quasi un'ingerenza rispetto alle
competenze che hanno le organizzazioni sindacali, che, sotto questo
punto di vista, forse sono le persone che dovrebbero riferire nel
caso di problemi del personale. Sicuramente siamo contenti
dell'apertura del Reparto di Neurologia, anche se attualmente ci
sembra che il personale medico sia molto ridotto, quindi capiremo
se invece in seguito con nuove assunzioni questo reparto possa
funzionare appieno. Ricordiamo però che l'apertura di questo
reparto ha voluto dire l'esternalizzazione delle RSA e dell'UAP e
soprattutto ha voluto dire, però stiamo ancora aspettando i dati
perché, nonostante sia la trasmissione semplicemente di una
convenzione di sette giorni, stanno diventando quasi venti, ci
risulta che si è passati da un minutaggio che avevano le UAP di 107
minuti, a un minutaggio attuale nella struttura di Variney di 72.
Se dovesse confermarsi questa cosa, naturalmente torneremo con
un'iniziativa in Consiglio regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK