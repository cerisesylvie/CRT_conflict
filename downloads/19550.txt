Consiglio Regionale della Valle d'Aosta - Oggetto del Consiglio n. 2705 del 26 giugno 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2705 del 26 giugno 2002 - Resoconto
OGGETTO N. 2705/XI Invito alla Giunta regionale a contrastare le
riforme in campo sanitario predisposte dal Governo. (Reiezione di
mozione)
Mozione Constatato che la politica sanitaria del Governo è
fondata su promesse cui non corrispondono i fatti, in quanto: i
tempi di attesa sono aumentati, i farmaci costano di più, ci sono
nuovi ticket, è sparita la fisioterapia, i servizi di salute
mentale sono stati azzerati, l'assistenza odontoiatrica è stata
sostituita dalle dentiere;
Preso atto dello smantellamento del Servizio Sanitario Nazionale
e della sua sostituzione con un sistema assicurativo, in cui le
cure sono garantite solo in ragione del premio versato, per cui chi
paga di più riceve di più e gli altri sono esclusi dai
benefici;
Visto che il Governo ha deciso di privatizzare gli ospedali
pubblici più importanti ed efficienti del Paese; di tagliare i
fondi per le strutture edilizie sanitarie, per le tecnologie e la
ricerca; di procedere, dopo il ritorno ai ticket e alle tasse, al
taglio dei servizi;
Ritenuto che i valdostani vogliono una sanità di qualità per
tutti e non per pochi; che vogliono certezze e non promesse, in
quanto la loro salute non è in vendita;
Il Consiglio regionale della Valle d'Aosta
- nel denunciare i rischi che corre in tutto il Paese il sistema
sanitario nazionale pubblico;
- convinto che la salute si governa in relazione ai bisogni dei
cittadini e non secondo le leggi di mercato;
- convinto, altresì, che una sanità giusta può essere garantita
solo da un servizio sanitario nazionale, basato sulla solidarietà e
che assicuri l'uguaglianza dei cittadini di fronte alla salute e
alla difesa della vita;
- vista la potestà legislativa della Regione in materia di
politica sanitaria;
Invita
la Giunta della Regione e l'Assessore competente a non dare
seguito alla contro-riforma messa in atto ed imposta dal Governo di
centro-destra.
F.to: Beneforti - Squarzino Secondina - Curtaz
Président
La parole au Conseiller Beneforti.
Beneforti (PVA-cU)
Credevo che il problema della sanità
non interessasse soltanto l'Assessore Vicquéry, ma interessasse
tutta la Giunta. Ringrazio l'Assessore Pastoret che è presente, ma
devo stigmatizzare l'assenza…
(interruzione dell'Assessore Vicquéry, fuori
microfono)
… ma questo è anche troppo forse! Se
manca il numero legale, si può riprendere fra un'ora, non è questo
il problema!
Con questa mozione intendiamo affrontare la politica sanitaria,
che il Governo e il Ministro Sirchia intendono attuare nel nostro
Paese. Non è la prima volta che lo facciamo, ma torniamo
sull'argomento perché devo dire che siamo sempre più preoccupati;
sentiamo il dovere di insistere affinché da parte della Regione non
si segua l'esempio nazionale.
È almeno la terza volta che presentiamo questa richiesta a
questo Consiglio regionale; l'ultima volta l'abbiamo proposta
quando abbiamo chiesto al Consiglio di aderire alla petizione
promossa da 800 mila operatori della sanità, in difesa del servizio
sanitario pubblico. Sulla mozione che presentammo come gruppo, la
maggioranza di questo Consiglio si astenne.
A nostro parere, non colse l'occasione per essere vicina a
quegli operatori della sanità, per sostenerli ed aiutarli nella
difesa della loro azienda, che è il Servizio sanitario nazionale,
per coinvolgerli nella gestione sanitaria, perché ogni riforma
passa - e in modo particolare quella sanitaria - nella misura in
cui riusciamo a coinvolgere gli operatori della sanità, in
particolare la classe medica.
Tutte le riforme devono cercare di coinvolgere gli addetti, ma
noi riteniamo che, in modo particolare per la delicatezza che
riveste il servizio sanitario, debbano essere coinvolti gli
operatori della sanità. In quell'occasione esposi ampiamente ciò
che gli stessi medici ed operatori della sanità rivendicavano.
Dissi anche cosa richiedevano le organizzazioni sindacali
confederali, cosa rivendicavano i cittadini, gli umili, i più
poveri, coloro che non hanno le risorse per potersi curare a
pagamento. Dissi allora cosa rivendicavano le regioni governate dal
Centro-Sinistra. Dissi allora - e lo confermo oggi - che la
politica sanitaria del Governo di Centro-Destra sta trasformando
l'Italia in un paese di esasperati: infatti, alle promesse, anche
suggerite e fatte in campagna elettorale, non corrispondono i
fatti, anzi, da un anno a questa parte, le cose vanno in tutt'altra
direzione.
I tempi di attesa sono aumentati benché Berlusconi avesse detto
che gli stessi non dovevano superare i quindici giorni; se andiamo
a vedere, da tutte le parti i tempi di attesa sono aumentati! I
farmaci costano di più: basta accostarsi ad una farmacia per
rendersi conto di qual è il costo dei farmaci. Ci sono nuovi
ticket, ed è vero, perché io ho dei medicinali che devo prendere
come salvavita, caro amico Ottoz, per i quali oggi devo pagare un
ticket, altrimenti mi danno un altro medicinale.
Si racconta che la responsabilità politica dell'aumento della
spesa farmaceutica ricade sui cittadini, sugli ammalati, che fanno
troppo uso dei medicinali. Ma avete mai visto un ammalato ordinarsi
le medicine? A me non è mai capitato!
La ricetta per l'acquisto dei farmaci la compila il medico, non
l'ammalato; quindi che responsabilità politica può avere
l'ammalato? Se ci sono degli abusi anche da parte dei medici,
punite chi sbaglia, ma non fate ricadere, come si sta facendo, la
responsabilità sulla collettività, su coloro che non ne hanno
colpa!
Dopo le tasse, dopo i ticket, si è passati al taglio dei
servizi, ed è una realtà. In Italia sta scomparendo la fisioterapia
pubblica. I servizi di salute mentale sono stati azzerati.
L'assistenza odontoiatrica è stata sostituita in Italia dalle
dentiere: agli anziani si passano le dentiere! Sta calmo, Lattanzi,
non ti riscaldare troppo, poi ti senti
male…
(interruzione del Vicepresidente Lattanzi, fuori
microfono)
… cari colleghi, si va verso lo
smantellamento del Servizio sanitario nazionale e verso la sua
sostituzione con un sistema assicurativo, in cui le cure sono
garantite solo in ragione del premio versato, per cui chi paga di
più riceve di più e gli altri purtroppo si devono arrangiare,
mentre noi vogliamo - lo vuole la gente - una sanità di qualità ed
efficiente per tutti e non per pochi, non solo per chi può pagarsi
l'assicurazione!
Vogliamo una sanità giusta che può essere garantita solo da un
servizio sanitario nazionale basato sulla solidarietà e che
assicuri l'uguaglianza dei cittadini di fronte alla salute e alla
vita. Diciamolo francamente: la nostra salute non è in vendita!
La nostra gente non vuole fare la fine di "John Q", che nel film
scopre che la sua assicurazione sanitaria non pagherà il trapianto
di cuore di cui ha bisogno il figlio in fin di vita. La nostra
gente vuole certezze, non promesse! Non può accettare gli effetti
perversi di un sistema sanitario quale quello americano, messo in
evidenza nel film, proiettato fra l'altro nei giorni scorsi anche
al cinema Corso di Aosta. Chi ha visto quel film, si rende conto
del perverso sistema che esiste nella sanità americana, e cosa vuol
dire passare da un servizio pubblico ad un servizio
assicurativo!
Il governo di Centro-Destra, inoltre, ha deciso di privatizzare
gli ospedali pubblici più importanti ed efficienti del Paese e ha
tagliato i fondi per le strutture edilizie sanitarie, per le
tecnologie, per la ricerca, facendo ricadere tutte le spese sulle
regioni. Tutto ciò perché? Per il ritorno al passato, per il
ritorno al libero mercato della salute, per il ritorno al
"privato", anche se il "privato" non fa della beneficenza, non
investe nella salute senza avere un tornaconto!
Pertanto, nel denunciare i rischi che corre in tutto il Paese il
sistema sanitario pubblico, nel denunciare la volontà del Governo
di far ricadere sui cittadini la spesa sanitaria, con il rischio di
realizzare ventuno sistemi sanitari, uno diverso dall'altro, nel
nostro Paese; con la convinzione che la salute si governa in
relazione ai bisogni dei cittadini e non secondo le leggi di
mercato, come vuole il Ministro Sirchia; con la convinzione che
l'esclusività del rapporto di lavoro dei medici non mortifica il
medico, non lede la dignità del medico come qualcuno sostiene, anzi
alza il prestigio e la credibilità del medico stesso e del Servizio
sanitario nazionale, e quindi vista la necessità di mantenere -
cosa che non avverrebbe - al centro del servizio sanitario l'uomo,
il cittadino, l'ammalato, occorre migliorare l'esistente per quanto
necessario, eliminando le insufficienze, come da tempo
rivendichiamo.
Non peggioriamo la nostra situazione almeno, non ci prestiamo,
come Valle d'Aosta, a delegittimare quanto è stato fatto con le
riforme dei governi precedenti, non ci prestiamo a colpi di mano
del governo, manteniamo fede alla nostra potestà legislativa in
materia di politica sanitaria, e soprattutto facciamo la scelta da
quale parte stare, perché questo è importante!
Non seguiamo la controriforma sanitaria messa in atto
dall'attuale Governo di Centro-Destra, respingiamo le richieste
delle baronie mediche, ascoltiamo, soprattutto, e facciamo nostre
le richieste contenute nel manifesto degli 800 mila operatori della
sanità, per il diritto ad avere:
- ospedali e ambulatori territoriali specialistici efficienti,
sicuri e gratuiti in tutta Italia, ben dislocati sul territorio e
con modalità di accesso garantite ed uniformi;
- il medico di famiglia e il servizio di guardia medica
garantiti su tutto il territorio senza differenze di accesso;
- l'assistenza infermieristica, adeguata sia in ambito
ospedaliero che nelle strutture territoriali;
- un'assistenza farmaceutica garantita tramite le farmacie con
regole valide in tutta Italia;
- un servizio pubblico di prevenzione sanitaria che garantisca
la qualità e la sicurezza degli alimenti, degli allevamenti e degli
ambienti di vita e di lavoro;
- operatori sanitari sempre più preparati, aggiornati e capaci
di ascoltare e di capire i bisogni dei cittadini.
Questo è quello che rivendicano gli 800 mila operatori della
sanità che stanno raccogliendo le firme, e in Valle d'Aosta, almeno
come movimento del "Partito Popolare", siamo arrivati a oltre 1000
firme.
La raccolta delle firme durerà fino alla fine di luglio e noi
continueremo a raccoglierle, come le raccolgono i medici nei loro
studi, come le raccolgono altri operatori della sanità in altre
parti per mantenere il Servizio sanitario nazionale, e per chiedere
quello che ho letto adesso e che sta scritto nella petizione che
viene sottoscritta dai cittadini, anche valdostani.
Dobbiamo respingere le richieste della Confindustria, che
richiede rigore e tagli. Senza tagli e rigore a pensioni e sanità,
dice il suo presidente, si ferma lo sviluppo e non si diminuiscono
le tasse a carico delle imprese. E lui vuol togliere ai poveri per
dare ai ricchi? Chi garantisce l'ammalato che non ha le risorse per
curarsi? Questo ce lo devono dire! Se, a chi non ha le risorse per
curarsi e per farsi un'assicurazione, si garantisce la possibilità
di curarsi, si proceda pure!
Vorrei poi che mi si dicesse da parte di Confindustria, che
lamenta sempre questo "debito pubblico" che deve essere rivisto e
parla solo di pensioni, se questa spesa pubblica è fatta solo di
pensioni e di sanità, o è fatta anche di ammortizzatori sociali? Le
ore di cassa integrazione chi le crea? I prepensionamenti chi li ha
favoriti? L'indennità di disoccupazione chi la crea?
L'evasione fiscale chi è che la crea? Il lavoro nero e sommerso
chi è che lo crea? Lo creano forse gli ammalati, i pensionati, la
povera gente? O lo creano coloro che oggi rivendicano i tagli alla
sanità e i tagli alle pensioni? Se si riducono i servizi e le
prestazioni sanitarie, le conseguenze ricadono sulla povera gente,
su coloro che non hanno i soldi per potersi curare!
Con l'approvazione di questa mozione, noi dimostriamo, come
Valle d'Aosta, la volontà di cambiare, sì, ma di cambiare in
meglio, per cui dimostriamo di essere coerenti: noi, del gruppo
"Ulivo", abbiamo sempre sostenuto il Servizio sanitario nazionale
pubblico perché convinti che la salute non si governa con il
ritorno al passato, ma in relazione ai bisogni dei cittadini e
della comunità valdostana, mentre voi, della maggioranza, avete
rivendicato la totale autonomia nella gestione della politica
sanitaria, per non dover far fronte alle spese che vengono decise
in altre sedi per nostro conto. Oggi è il momento di dimostrare che
questa era la strada che volevate seguire: con la potestà
legislativa che abbiamo in materia sanitaria, è il momento di
dimostrare che vogliamo salvaguardare questa autonomia! Insieme,
possiamo dire di "no" alla controriforma messa in atto dal Governo,
solo nell'interesse di pochi e a scapito di tanti. Noi abbiamo
interesse che non vada a scapito della popolazione valdostana, come
non deve andare a scapito dei cittadini delle altre regioni
italiane.
Concludo dicendo che la mozione può essere modificata: se lo
ritenete, possiamo sospendere i lavori per concordare un testo
comune. A noi interessa il principio di salvaguardare la nostra
autonomia e la nostra potestà e di non seguire la linea di riforma
nazionale, perché vorrebbe dire non difendere e tutelare gli
interessi dei nostri concittadini: questo, almeno, a nostro
parere.
Président
Si personne ne demande la parole, je déclare
close la discussion générale.
La parole à l'Assesseur à la santé, au bien-être et aux
politiques sociales, Vicquéry.
Vicquéry (UV)
Cercherò di fare una replica breve, perché
non vorrei che il Consiglio regionale diventasse un "repetita non
iùvant" perché, nella seduta del 9 maggio 2002, il Consigliere
Beneforti ha fatto lo stesso intervento che ha testé fatto, e devo
dargli atto della sua assoluta coerenza! Coerenza che, però, non
deve diventare una passione per questa Assemblea! Per questi motivi
do per letta la mia relazione di risposta alla mozione del 9 maggio
2002.
Beneforti
(fuori microfono)
… povera Valle d'Aosta, questo è
vergognoso!
Viérin D.
(fuori microfono)
… lasciatelo finire, così fate il
processo alle intenzioni!
Vicquéry (UV)
Lei, Consigliere Beneforti, dovrebbe avere
almeno il buon gusto di dire le stesse cose che sostiene in questa
Assemblea, anche nelle altre sedi, e di prendere atto, quanto meno,
che tutto quanto lei afferma nelle premesse delle mozioni, in Valle
d'Aosta, non avviene, perché la sfido a presentare un esempio solo
di argomenti che vengono applicati in Valle d'Aosta. Mi dica se in
Valle d'Aosta sono aumentati i tempi di attesa, mi dica se in Valle
d'Aosta i farmaci costano di più, mi dica se in Valle d'Aosta ci
sono nuovi ticket, mi dica se in Valle d'Aosta è sparita la
fisioterapia, mi dica se in Valle d'Aosta i servizi di salute
mentale sono stati azzerati, mi dica se in Valle d'Aosta
l'assistenza odontoiatrica è stata sostituita dalle dentiere, mi
dica se in Valle d'Aosta il sistema assicurativo è stato messo in
piedi, mi dica se in Valle d'Aosta sono stati privatizzati i
servizi pubblici, mi dica tutto quanto lei cita nelle premesse!
Se questa mozione fosse fatta in Parlamento, avrebbe una ragion
d'essere; così, lei, prima di offendersi, deve aspettare le mie
conclusioni, ma è fatta in Valle d'Aosta, la normativa in vigore è
il Piano sociosanitario regionale, che è in vigore dal 2002 fino al
2004, salvo modifiche, abrogazioni, emendamenti in corso del
triennio, e il Piano sociosanitario regionale ribadisce, in tutte
le pagine, l'assoluta volontà dell'Amministrazione regionale di
tutelare il sistema sanitario pubblico e non c'è un'azione, in
Valle d'Aosta, da parte del Governo regionale, che vada in senso
contrario! Le sto dicendo semplicemente questo!
Questa mozione conclude invitando la Giunta regionale a non dare
seguito alla controriforma. Bene, premesso che io non considero in
senso stretto "controriforma" quella che porta avanti il Ministro
Sirchia, perché al di là delle dichiarazioni di principio, molte
delle quali sono assolutamente discutibili, gli atti concreti di
questo Governo non hanno portato ancora alla modifica della
"riforma Bindi".
Il tanto contestato principio del "sistema assicurativo" è un
principio contenuto nei decreti legislativi nn. 502-517, che nelle
sue intenzioni non deve smantellare il servizio pubblico, anzi, al
contrario, deve permettere al servizio pubblico di aggiungere
risorse finanziarie e di dare la possibilità ai cittadini di avere
prestazioni aggiuntive rispetto a quelle dei livelli essenziali di
assistenza.
Qui si gioca la partita: porteremo all'attenzione della Giunta
regionale, entro le prossime settimane, la definizione dei livelli
essenziali di assistenza, da dove si misurerà nuovamente la volontà
della Giunta regionale di mantenere in piedi tutti questi servizi,
al di là dei livelli essenziali. Difendiamo con forza, in tutte le
nostre azioni, quelli che consideriamo due capisaldi del sistema
sanitario pubblico, cioè il principio dell'universalità delle
prestazioni e dell'equità delle prestazioni.
Difendiamo il sistema del rapporto esclusivo, che è stato ed è
uno dei capisaldi della "riforma Bindi", tant'è che ai primari
responsabili di struttura complessa chiediamo che venga mantenuto
il rapporto esclusivo. È discutibile se il rapporto esclusivo debba
essere reversibile o non reversibile, è materia all'attenzione
degli assessori e del ministero ma, sul principio del rapporto
esclusivo, siamo e saremo fermi: non nomineremo primari che
decideranno di svolgere attività part-time nell'ambito del sistema
pubblico.
Siamo d'accordo per l'introduzione nel sistema di modelli di
partnership pubblici privati per la necessità di reperimento di
finanziamenti ulteriori e per sperimentare una maggiore
flessibilità nel contesto operativo. Siamo per aumentare i
finanziamenti nel sistema sanitario, investimenti in conto
capitale; lo dimostriamo con i fatti nel bilancio regionale. Non è
vero che il "Governo Berlusconi" ha tagliato i fondi né sulla parte
corrente, né sulla parte degli investimenti; Consigliere Beneforti,
forse lei ha degli informatori o delle informazioni inesatte, e lei
può sorridere finché vuole, ma deve prendere atto che qui non sto
raccontando favolette: io sono documentato, Consigliere
Beneforti!
Le ripeto che l'accordo dell'8 agosto 2001 ha aumentato i fondi
del Fondo sanitario nazionale rispetto al governo precedente: parlo
di "spese correnti", riconoscendo maggiori finanziamenti e maggiori
richieste da parte delle regioni. Questi sono dati certi,
riconosciuti anche dalla controparte politica. Lei, evidentemente,
fa parte di un settore dell'universo politico ancora diverso, ma
questo è un dato di fatto: l'accordo dell'8 agosto è un dato di
fatto!
Sui finanziamenti in conto capitale l'articolo 20 prevede la
distribuzione, fra pochissimo, di 2500 miliardi alle regioni ed è
forse qui che lei cade nell'equivoco; nell'ambito di questo
finanziamento di 2500 miliardi il ministero ha chiesto di togliere
una parte di questi finanziamenti, per finanziare gli istituti a
carattere scientifico. Questa è la piccola "querelle" che è
intervenuta fra assessori e ministro, che è in fase di conclusione,
perché è stata riservata una parte per il finanziamento degli
istituti a carattere scientifico, ma non è vero che non vengono più
dati finanziamenti per gli investimenti in materia sanitaria.
Ripeto, questi sono dati di fatto, che vengono anche ribaditi da
numerosi documenti; lei, avendo svolto per anni un ruolo di
sindacalismo attivo anche nel settore, essendo stato per molti anni
vicino alla categoria dei medici, dovrebbe conoscere il documento
che le associazioni nazionali ANAAO e ASSOMED, la più grossa
associazione dei medici italiani, ha ultimamente fatto a
conclusione del 19° congresso nazionale, che si è svolto a Matera.
È un documento complesso, è un documento molto interessante, è un
documento che ribadisce la necessità di mantenere in piedi il
Servizio sanitario nazionale, che entra nel merito di molti
argomenti, ma che non parla assolutamente di "controriforma", che
non vuole strumentalizzare posizioni che non vogliamo che siano
strumentalizzate!
Concludo, Consigliere Beneforti, dicendole che, nei fatti,
dimostriamo che stiamo dando applicazione già a quello che viene
definito "federalismo sanitario", con la nostra legislazione
concorrente, che non è ancora competenza primaria, e lei questo
dovrebbe saperlo… ha più volte parlato
"dell'ambito delle competenze", ma quali competenze? Non abbiamo
ancora competenza primaria in materia sanitaria, mi pare che le sia
noto questo, per capire in che ambito ci muoviamo!
Ma nell'ambito delle nostre competenze, noi, stiamo già facendo
delle scelte che vanno nell'assoluta tutela e potenziamento del
servizio pubblico, perché in questi anni abbiamo continuato ad
aumentare servizi e continuiamo ancora, in questi giorni, ad aprire
nuove istituzioni!
Stiamo parlando di agopuntura, stiamo parlando di omeopatia,
abbiamo appena fatto decollare la "Fivet", e tanti altri servizi,
per cui siamo assolutamente in controtendenza rispetto ad alcune
realtà - questo è vero - in cui queste cose che lei cita nella sua
mozione vengono fatte; ma non si può generalizzare!
Visto che siamo in ambito della Regione autonoma Valle d'Aosta,
evidentemente dobbiamo calarci nella nostra realtà, e non mi
permetto di fare il processo alle intenzioni ai colleghi delle
altre regioni, che hanno fatto scelte politiche diverse, perché
questo è "federalismo sanitario", questo significa non fare ventuno
sistemi sanitari regionali, ma questo significa dare la possibilità
alle regioni di fare le scelte politiche autonomamente,
finanziandole autonomamente! Per questo motivo la mozione, in
quanto tale, non può essere accolta; chiediamo di ritirarla: in
caso contrario, ci asterremo.
Concludo, Consigliere Beneforti, invitandola a presentarmi
ufficialmente la petizione degli 800 mila, perché personalmente io
la firmerò. Me la faccia avere, se vuole la firmiamo "in camera
caritatis", se vuole organizziamo una conferenza stampa!
Consigliera Squarzino, se avesse almeno il buon gusto di non far
sentire a me i suggerimenti che fa al Consigliere Beneforti, gliene
sarei grato, invece sento il "refrain" quotidianamente! Le faccio
presente che queste cose le ho già riferite nella seduta del 9
maggio, quando abbiamo respinto la sua mozione che chiedeva al
Consiglio regionale di sottoscrivere quella petizione, perché, come
ho avuto modo di dire, nessuna regione aveva firmato quella
petizione, essendo quella petizione riferita non alle istituzioni,
ma al singolo cittadino.
In quell'occasione ho avuto modo di dire che avrei firmato
quella petizione, visto che se n'è fatto promotore per fini nobili,
perché lei, tutto ciò che fa a livello di petizione, lo fa per fini
nobili, e dobbiamo dargliene atto, sicuramente non sono fini di
"basso elettorato"… la invito a darmi
copia della mozione in modo che possa firmarla. Se ritiene,
organizziamo una conferenza stampa per dare ampiezza e trasparenza
alla manifestazione; se non lo ritiene opportuno, visto che non è
quello il mio obiettivo, la firmerò, o nel suo ufficio, o nel mio
ufficio!
Président
La parole au Conseiller Beneforti.
Beneforti (PVA-cU)
Mi aspettavo sicuramente questa
risposta e non mi illudevo di aver fatto centro con questa mozione,
ma devo dirle anzitutto, Assessore, che la mozione non è rivolta
alla Regione.
Si cita nella premessa ciò che avviene, a nostro avviso, a
livello nazionale e si chiede, nella parte finale, come Valle
d'Aosta, di non adeguarsi a queste iniziative, che possono portare,
se tutte realizzate, ad una controriforma che non abbiamo mai
portato avanti.
Lei, Assessore, ha detto che questa andava bene se presentata al
Parlamento italiano, non va bene in Valle d'Aosta: ma la mozione
non è rivolta alla Valle d'Aosta! Ci sono le ripercussioni di certe
iniziative che vengono prese a livello nazionale, che ricadono
sulla Valle d'Aosta.
Si chiede allora, nella parte finale della mozione, che la
Giunta regionale e l'Assessore competente non diano seguito alla
controriforma messa in atto e imposta dal Governo di Centro-Destra,
perché questa è una "controriforma", noi la consideriamo una
"controriforma" finalizzata a favorire l'assicurazione privata
rispetto all'ente pubblico.
Quando mi sento dire: "per adesso non voglio andare a
sindacare", le dico che nemmeno io voglio andare a sindacare ciò
che altre regioni fanno, a noi interessa la Regione Valle
d'Aosta.
Lei dice che l'ANAAO ha fatto un documento; lo so, anche la
Federazione italiana medici di medicina generale ha fatto una
riunione e ho qui il documento che hanno approvato, ma ribadiscono,
tutti, che bisogna mantenere il Servizio sanitario nazionale e che
la via dell'assicurazione non è opportuna.
Questo è quello che tutti dicono, e di cui si preoccupano;
l'ANAAO fa parte del Comitato solidarietà e salute, di cui fanno
parte anche l'ASSOMED, la Federazione nazionale dell'ordine dei
medici chirurghi, odontoiatri, il SUMAI, ci sono tutte: sono 800
mila operatori della sanità che chiedono questo ed è inutile che me
lo ricordi lei, io la faccio firmare questa petizione, vuole che
non lo sappia?
Parla poi delle spese correnti: mi vuole spiegare quali
contributi saranno dati per finire le opere edilizie
dell'Ospedale…
(interruzione dell'Assessore Vicquéry, fuori
microfono)
… sì, ma mi lasci finire, io non
l'ho interrotta, lei si arrabbia quando la Consigliera Squarzino la
interrompe, allora lasci finire anche me!
Le voglio dire che quando il Ministro Sirchia parla di passare
ai privati gli ospedali, vuol dire che non intende farvi degli
investimenti, altrimenti non li passerebbe ai privati. Le dico come
noi vediamo la questione e quello per cui i nostri Parlamentari
stanno battendosi in Parlamento.
Noi vogliamo che vengano mantenuti in piedi tutti i servizi a
livello nazionale, e se la Valle d'Aosta li ha tenuti in piedi, noi
ne siamo ben lieti, vogliamo che continui a mantenerli in piedi,
che non succeda come avviene a livello nazionale o come sta
accadendo in altre regioni. Guardate bene, non votando questa
mozione però - o astenendosi - ognuno si assume la propria
responsabilità politica di ciò che accade oggi e di quello che
accadrà domani.
Votare questa mozione vuol dire anche difendere la nostra
autonomia, e la nostra autonomia non si può difendere solo a
parole, Assessore, ma è con i fatti che la si difende. Io la
capisco, lei va alle riunioni nazionali, si trova in mezzo a
ventuno regioni, chi la pensa in un modo e chi la pensa in un
altro, me ne rendo conto, l'ho provato anch'io quello che prova lei
oggi, però bisogna sempre tenere alti i nostri propositi e i nostri
principi di difesa della nostra autonomia, e allora, quando si
vuole difendere la nostra autonomia, si prendono le decisioni
conseguenti.
Non votare questa mozione vuol dire creare un danno alla
comunità valdostana sul piano economico e sociale, vuol dire
dipendere da quella minoranza di professionisti che non ha mai
accettato nessuna riforma, vuol dire dipendere da quei settori
economici che premono per l'introduzione delle assicurazioni e di
forme alternative di finanziamento della sanità, vuol dire
dimostrare che la maggioranza di questo Consiglio non ha
approfondito ciò che è in gioco oggi!
Vorrei capire da questa maggioranza, in Consiglio, cosa è stato
approfondito sulla situazione che oggi attraversa la sanità nel
nostro Paese. Certamente, può far comodo non prendere le distanze
dal Ministro Sirchia, può servire a giustificare anche - e non
voglio pensare male - le operazioni che riterrete necessarie d'ora
in avanti, non nell'immediato, metto le mani avanti e mi auguro che
non sia così, dato che in questo anno che ci separa dalle elezioni
nessuno si assume la responsabilità di iniziative impopolari! Ieri
l'ho sentita parlare del bilancio dell'USL e devo dire che mi sono
meravigliato di sentirla parlare in quei termini!
Lei ha letto delle cifre a cui io non credo - glielo dico in
tutta sincerità - e quando arriveremo al consuntivo ce ne
accorgeremo! Perché vede, Assessore, ho qui due
delibere… lei canta sempre con questa
storia dell'USL, ma voi risparmiate sapete dove? Nel taglio dei
servizi: lavanderia, pulizia, eccetera, mentre c'è un'altra
delibera che prevede 277 euro per la clinica privata della
radiologia, per fare le mammografie e dove c'è da aspettare da sei
a otto mesi! Non venga a raccontarci novelle qui, Assessore; in
sei-otto mesi qual è la prevenzione che si mette in atto?
Vicquéry
(fuori microfono)
… quale clinica privata, nome e
cognome… lei è in
malafede…
Beneforti (PVA-cU)
… allora
fa finta di non capire! Glielo rispiego. Si parlava del bilancio,
dove si risparmia, e io le ho detto: "voi risparmiate nel taglio di
certi servizi". Infatti c'è qui una delibera che cita la riduzione
di frequenza di interventi del servizio di pulizia presso presidi
diversi; poi si trova: "approvazione a sanatoria dei progetti
obiettivo mammografia e programma di screening ai tumori
femminili", dove si prevedono 277 milioni, che vanno alla clinica
privata di radiologia del suo ospedale, quella che avete creato con
gli amministrativi dell'INVA e con i medici che avete lasciato
lì.
(interruzione dell'Assessore Vicquéry, fuori
microfono)
… ma non le ho mica scritte io
queste delibere, per lei è tutto falso, allora dice cose false è
falsa la Dottoressa Riccardi che ha fatto la delibera, i funzionari
che l'hanno firmata e che sono responsabili del procedimento: è la
dirigenza che dice cose non vere? Io ho preso dei documenti
ufficiali, e non si metta a ridere, Assessore! Lei prima mi diceva
che le liste di attesa non sono aumentate; allora le prendo un
caso, quello della mammografia, e qui sono state pubblicate anche
delle lettere sul giornale!
Un mio familiare si è recato nell'ufficio per la prenotazione,
gli hanno detto che i tempi vanno dai sei agli otto mesi,
altrimenti, a pagamento, l'esame viene fatto subito, quindi le
liste di attesa sono aumentate anche da noi, perlomeno in certi
settori, in particolare in un settore come questo della
prevenzione, che è uno dei più delicati per la donna.
In sei-otto mesi ci si può accorgere di questo male e anche
morirne! Nel momento in cui si porta avanti un discorso di
prevenzione, bisogna portarlo avanti con efficacia e con senso di
responsabilità. Lei ha risposto ad alcune lettere che le hanno
scritto sul giornale, che non hanno soddisfatto gli
estensori…
(nuova interruzione dell'Assessore Vicquéry, fuori
microfono)
… no, non le ho scritte io,
Assessore, io vengo qui e gliele dico in faccia le cose! No, lei è
in malafede, Assessore, e inganna anche questa maggioranza, che non
approfondisce le cose che devono essere approfondite e che si
astiene perché glielo dice lei di astenersi, perché vorrei
chiedere, a chi conosce la situazione interna dell'Ospedale
regionale, quanti hanno approfondito la questione!
Credono a lei, l'hanno eletta e ci credono, ma non mi venga a
dire che sono in malafede io; no, è in malafede lei, Assessore!
Termino qui, dicendo all'Assessore che noi non ritiriamo la
mozione, la manteniamo, prendiamo
atto…
(nuova interruzione dell'Assessore Vicquéry, fuori
microfono)
… ma se vuol firmare, io la lascio
firmare, noi raccogliamo le firme da tutti, perché vuol dire
impegnarsi a mantenere il Servizio sanitario nazionale. Più firme
ci sono, meglio è, questo deve essere chiaro, non è una finzione
quella che si sta facendo, è per fare in modo che a tutti gli
italiani sia data la possibilità di vivere, di curarsi e di
difendere la propria salute!
Manteniamo pertanto la mozione: chi la vuole votare, la vota;
chi non la vota, si assume la responsabilità di quello che potrà
accadere domani!
Président
La parole à la Conseillère Squarzino
Secondina.
Squarzino (PVA-cU)
Sarò brevissima perché molto è stato
detto.
Vede, Assessore, uno dei motivi per cui abbiamo presentato
questa mozione è proprio perché cominciamo a vedere qua e là dei
segnali di slittamento, di scivolamento, di accoglimento di linee
che a noi non sembrano coerenti con quelle che dovrebbero essere le
linee della sanità.
Porto due esempi: uno, su cui vorrei avere il suo parere e
sapere se siete giunti a decisioni, riguarda l'introduzione del
ticket; le ricordo che in commissione lei ha evidenziato le
difficoltà economiche che ci sono nel settore sanità e ha
evidenziato anche un'ipotesi di introduzione del ticket sui
farmaci. Sarebbe allora interessante capire la Giunta cosa intende
fare in merito.
C'è poi già un dato di fatto, mi sembra una pietra grossa che è
stata posta e che va nella logica della privatizzazione, e lei sa
bene a cosa mi riferisco: penso all'ultima delibera in cui è stato
dato l'avvio al progetto di attivare risorse private per costruire
l'ala nuova dell'Ospedale e per avviare la terza fase di
ristrutturazione dell'intero edificio. Ora, lei sa benissimo che
mettersi su questa strada significa anche dare alla società che
vincerà l'appalto la gestione diretta di tutti i servizi non
medicali, servizi infermieristici compresi, dell'Ospedale. Prendere
questa decisione politica - che non è sua, Assessore, è della
Giunta, è della maggioranza, io mi rendo conto che sono decisioni
politiche che non vengono prese singolarmente, ma collegialmente -
comporta imboccare con decisione la strada delle privatizzazioni
che noi denunciamo come pericolosa per la nostra regione.
Credo che lei mi conferma che tutti i servizi non medicali -
ripeto, servizi infermieristici compresi - saranno gestiti
direttamente da una società privata la quale - è vero - mette dei
soldi per costruire un'ala nuova, ma poi riprenderà questi soldi
attraverso la gestione di servizi non medicali all'interno
dell'Ospedale.
Quale conseguenza avrà la decisione presa dalla Giunta?
Sicuramente, questi privati avranno la precedenza se non
l'esclusiva, rispetto ad altre possibilità di offerta di servizio.
Non ci sarà neanche la possibilità di contrattare in un secondo
momento il prezzo dei servizi resi. Non si sa nemmeno esattamente
per quanto tempo i servizi saranno resi e, quali risorse saranno
necessarie per questo tipo di gestione.
C'è un'altra cosa molto grave, Assessore: anche per quanto
riguarda il "Beauregard", si è deciso di dare in gestione diretta,
compresi i servizi medicali, sessanta posti letto per lungodegenza
e sessanta posti letto per riabilitazione: allora questo non vuol
dire affidare in mano ad un privato centoventi posti letto di un
servizio pubblico?
Questa è una scelta che voi avete già fatto, che questa Giunta
ha già fatto, quindi le nostre non sono falsità, ma sono dati reali
che rispecchiano il vostro agire politico! Non si capisce perché
c'è questo cambiamento di rotta! Ricordo ancora quanto abbiamo
fatto, come Regione, per riacquistare, dall'Ordine Mauriziano,
l'Ospedale, perché doveva essere "cosa pubblica nostra", e noi
siamo ben contenti di averlo fatto e, adesso, cosa facciamo?
Affidiamo ad un privato la stessa struttura che abbiamo
acquisito da un privato, con una differenza enorme: l'Ospedale
Mauriziano era gestito da un privato, da una Fondazione privata il
cui fine precipuo è quello di curare gli ammalati, di gestire gli
ospedali, quindi con un'esperienza in questo senso e con una
finalità di attenzione all'utente.
Adesso invece voi affiderete ad un privato - che non sappiamo
perché, all'improvviso, vuole venire, qui, a fare un servizio in
Valle d'Aosta - la gestione di un pezzo grosso di sanità, cioè
tutto il "Beauregard", e di tutti i servizi all'interno
dell'Ospedale, compresi i medicali, al "Beauregard" e,
infermieristici, all'Ospedale. E' una scelta grave che va
nell'ottica privatistica che noi non condividiamo.
Vorrei ricordare una ricerca recentissima: l'analisi di
quattordici studi diversi realizzati fra il 1982 e il 1995 su
ventiseimila ospedali americani, con un totale di trentotto milioni
di ricoveri, con un'attenzione soprattutto a quelli di
lungodegenza. Tale ricerca dimostra che esiste un rischio
statisticamente significativo più alto di morte negli ospedali
"profit", cioè quelli che si presentano come imprese private che
devono fare utili, rispetto a quelli "non profit" - che ci sono
anche lì - di proprietà di associazioni umanitarie religiose, e via
dicendo.
C'è una differenza di rischio di morte fra i due tipi di
ospedali, nel senso che si muore di più in quelli gestiti da
società "profit" rispetto a quelli gestiti da società "non profit".
Allora noi affideremo, perché questo la Giunta ha deciso, quindi
"voi" affiderete e dovete spiegarlo "voi", anche ai vostri genitori
e ai vostri nonni, che "voi" volete dare in mano a privati, a
società che gestiscono per "profit", per guadagnare e non certo per
beneficenza, l'assistenza e la cura degli anziani o delle persone
in difficoltà o di quelle che hanno bisogno di riabilitazione.
Ho voluto ricordare che comunque questa Giunta ha iniziato una
strada che va verso la privatizzazione, e non va verso la
privatizzazione nei confronti di enti non lucrativi, per i quali -
come abbiamo visto ieri - neanche si pensa di ribassare le tasse, e
chiudo subito la parentesi, ma va nell'ottica della privatizzazione
verso enti lucrativi. Mi chiedo se questa non è una scelta che
contraddice tutta la politica sanitaria che questa Regione ha
attuato.
Président
La parole au Conseiller Frassy, pour
déclaration de vote.
Frassy (FI)
Penso che sia abbastanza scontata la
posizione del gruppo di "Forza Italia" su questa mozione.
Il motivo del mio intervento in dichiarazione di voto non è
tanto per annunciare il voto contrario del nostro gruppo, quanto
per ribadire alcuni aspetti che sono emersi dal dibattito o
dall'illustrazione e per evidenziare alcune contraddizioni fra
quanto è stato scritto e dichiarato dal gruppo ulivista. Penso che
questa mozione abbia la caratteristica di dire certe cose nel suo
testo, e poi nell'essere stata accantonata nell'illustrazione che
ne ha fatto il collega Beneforti. Riteniamo che, in Valle d'Aosta,
si debba distinguere fra quelli che sono i principi indicati dalla
politica sanitaria del nostro Governo e quella che è la gestione
della sanità in Valle d'Aosta.
Diciamo questo perché condividiamo una parte delle
argomentazioni sostenute dal collega Beneforti su alcune
disfunzioni della sanità valdostana; disfunzioni che, a più
riprese, abbiamo avuto modo di denunciare in aula con una serie di
iniziative di tipo ispettivo, interpellanze e interrogazioni, ma
vogliamo evidenziare come da un lato vada messo in massima luce
questo atteggiamento delle scelte politiche che, al momento, non
hanno ancora avuto concretizzazione se non nell'enunciazione di
principi. Anzi, plaudiamo al fatto che l'Assessore Vicquéry si sia
reso consapevole che soltanto un cambiamento di linea politica
possa risollevare le sorti della sanità in generale e, in
particolare, della sanità valdostana.
Voglio evidenziare come l'attuale gestione dell'USL della Valle
d'Aosta, al di là delle affermazioni di principio su ciò che verrà
fatto, che giudicheremo per quello che risulterà, è ancora legata
in maniera pesante alle scelte di sette anni di politica ulivista
nella sanità. Voglio ricordare ai colleghi dell'Ulivo come la
"riforma Bindi" abbia pesantemente e negativamente condizionato la
sanità, ma l'ha condizionata in maniera così negativa che, al di là
di quello che andrà a fare il Ministro Sirchia del "Governo
Berlusconi", lo stesso "Ulivo", con il Ministro Veronesi, ha dovuto
prendere atto del fallimento di quella politica sanitaria.
Lo stesso Veronesi - ancora in era politica ulivista - ha dovuto
porre degli argini ad una riforma che rischiava di mandare allo
sfascio la sanità e allo sfascio i conti pubblici e le risorse
impegnate nella sanità.
Con questa precisazione confermiamo il nostro voto contrario a
questa mozione che parla di politica sanitaria del Governo, che
riteniamo essere l'unica politica sanitaria che oggi ci possa
consentire di uscire dal caos e dal dissesto economico che sta
caratterizzando la sanità in generale, ma anche, in particolare,
quella valdostana.
Président
Je soumets au vote l'objet n° 26:
Conseillers présents: 33
Votants: 8
Pour: 3
Contre: 5
Abstentions: 25 (Agnesod, Bionaz, Borre, Cerise, Charles Teresa,
Comé, Cottino, Cuc, Ferraris, Fiou, Lanièce, Louvin, Martin, Nicco,
Ottoz, Pastoret, Perrin, Perron, Piccolo, Praduroux, Rini, Vallet,
Vicquéry, Viérin D. e Viérin M.)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK