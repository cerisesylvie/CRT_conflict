Consiglio Regionale della Valle d'Aosta - Oggetto del Consiglio n. 772 del 8 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 772 del 8 luglio 2021 - Resoconto
OGGETTO N. 772/XVI - Interpellanza: "Disciplina dell'Albo
delle imprese forestali e degli elenchi degli operatori e
istruttori forestali della Regione".
Bertin (Presidente) -
Punto n. 20. Per l'illustrazione
dell'interpellanza, ha chiesto la parola il consigliere Planaz, ne
ha facoltà.
Planaz (LEGA VDA) -
Questa interpellanza viene a seguito
della deliberazione della Giunta regionale n. 713 in data 21 giugno
2021 relativa alla disciplina dell'Albo delle imprese forestali e
degli elenchi degli operatori e degli istruttori forestali della
Regione autonoma Valle d'Aosta.
Si evidenzia che l'Assessore all'agricoltura e risorse naturali
nel corso della sua riunione di lunedì 21 giugno 2021, su proposta
dell'Assessore stesso, d'intesa con l'Assessore allo sviluppo
economico, formazione e lavoro, ha approvato la disciplina
dell'Albo delle imprese forestali e degli elenchi degli operatori e
degli istruttori forestali della Regione autonoma Valle d'Aosta.
Inoltre sono stati inseriti nel repertorio regionale i profili
professionali regionali di operatore forestale e di istruttore
forestale in abbattimento, allestimento e disbosco e i relativi
standard formativi. Infine, sono state aggiornate le tabelle di
equivalenza tra i corsi professionali in campo forestale realizzati
nei territori del nord Italia.
Vista la particolarità della nostra regione in cui il patrimonio
forestale interessa più del 30 percento dell'intero territorio e
che individua nella filiera del legno una fondamentale fonte di
materia prima e di occupazione utile per il sostegno di strategie
di sviluppo sostenibile; tenuto conto dell'orientamento globale che
vede nelle operazioni di sviluppo sostenibile la condizione per il
mantenimento e la salvaguardia del territorio che determina un
problema di approvvigionamento di legname strutturale per la
filiera europea, che denota altresì l'aumento generalizzato dei
prezzi della materia prima, vorrei dire che, al di là del rinnovo
delle figure, che, secondo me, sono apicali per incominciare ad
attivare una filiera del legno, ci troviamo in un momento
strategico, un'occasione sull'andamento dei prezzi del mercato del
legno a livello mondiale e questo fa sì che ci agevolerebbe ad
attivare una filiera del legno, ma non per questo che per
incominciare... come più volte abbiamo anticipato in quest'aula,
abbiamo presentato iniziative, spendiamo molte risorse pubbliche
per la pulizia, per il taglio dei boschi, poi dopo ci troviamo
bloccati nella vendita e nella messa sul mercato del legno. Questo
io penso che sia un inizio, mi fa piacere che sia stato preso
questo primo
step
, questa prima iniziativa, che va a
indirizzare delle figure professionali che sono in grado di dare
una linea, un mercato, un indirizzo a tutto il nostro bosco, che,
secondo me, è una risorsa importantissima.
Io mi sono informato, le anticipo già, che cos'è l'istruttore
forestale. L'istruttore forestale è un operatore del settore
forestale specializzato con competenze nell'utilizzazione forestale
e nelle tecniche didattiche per il trasferimento del proprio sapere
professionale. Sa organizzare e gestire un cantiere forestale
didattico, utilizzando un linguaggio adeguato ai contenuti delle
istruzioni e alle tipologie degli utenti, conosce le procedure
tecnico-operative di abbattimento, allestimento, concentramento ed
esbosco a strascico riferite a diversi contesti, anche difficili, e
questo la dice lunga. È per questo motivo che ho presentato i due
quesiti: "quante figure di operatore forestale e di istruttore
forestale in abbattimento, allestimento e disbosco esistono
attualmente e quante ulteriori siano necessarie per soddisfare il
fabbisogno della nostra Regione" e se per caso non ce ne siano
ancora "con quali modalità e tempistiche si intendano organizzare i
corsi, il luogo del loro svolgimento e i relativi costi".
Presidente -
Per la risposta, ha chiesto la parola
l'assessore Sapinet.
Sapinet (UV) -
Grazie collega Planaz di questa iniziativa
che ci permette di approfondire la questione sulla filiera legno, i
contenuti della delibera e i suoi sviluppi, quindi un'azione che va
nell'ambito dell'attenzione rivolta alla filiera legno e
all'attività un po' sul rilancio, quindi un primo passo.
Per venire nello specifico e rispondere ai suoi quesiti, veniamo
al primo: "quante figure di operatore forestale e di istruttore
forestale...", eccetera, come previsto dalla delibera la n. 713 del
21 giugno 2021 e sulla base delle imprese iscritte all'Albo
sperimentale transitorio istituito nel progetto Interreg "Informa
plus", in questa prima fase tramite un provvedimento dirigenziale
vengono iscritte d'ufficio all'Albo delle imprese forestali 7
imprese forestali e nei rispettivi elenchi 8 operatori forestali e
5 istruttori forestali - poi al massimo le trasmetterò una copia
della risposta in modo da avere i numeri, è chiaro che questi sono
i numeri ad oggi e siamo al punto di partenza -, 5 istruttori di
cui 2 dipendenti dell'Amministrazione regionale, sono in possesso
di qualificazioni equivalenti a quella di cui al profilo
professionale di "istruttore forestale in abbattimento,
allestimento ed esbosco" di nuova istituzione tramite la delibera
di Giunta regionale in questione, conseguite in Regione Piemonte
nell'ambito del già citato "Informa plus" oppure anteriormente in
Valle d'Aosta. Per quanto noto, al momento esistono in Valle
d'Aosta alcuni soggetti in possesso dei requisiti analoghi, si
parla di 4 o 5 ad oggi che a loro discrezione potranno iscriversi
all'elenco in questione.
Relativamente agli 8 operatori forestali, 3 sono istruttori
forestali come sopra indicato, e quindi con qualifica professionale
superiore a quella di operatore forestale. I restanti 5 sono in
possesso di competenze professionali diversificate rispetto allo
standard formativo modulare per il conseguimento della qualifica di
operatore forestale. Per quanto noto, al momento esistono in Valle
d'Aosta alcuni soggetti in possesso di requisiti analoghi alla
qualifica professionale di operatore forestale, circa 4-5. Il
completamento del percorso formativo per il conseguimento della
qualifica professionale di operatore forestale è quindi
diversificato in base alla situazione formativa individuale.
Per quanto attiene il fabbisogno della nostra Regione ai fini
dello sviluppo della filiera forestale, è sicuramente auspicato un
aumento del numero di operatori formati e di imprese forestali in
possesso dei requisiti, senza tuttavia poter individuare un numero
preciso in quanto lo stesso è regolato dai vari fattori quali
appunto, come ricordava anche lei, l'andamento del mercato del
legname, l'interesse imprenditoriale verso il settore forestale, la
disponibilità all'investimento personale nella formazione forestale
e la dimensione aziendale. È chiaro che qui un lavoro che andrà
fatto è anche quello di mettere in contatto la domanda e
l'offerta.
"Con quali modalità e tempistiche - mi chiedeva - si intendono
organizzare i corsi, il luogo del loro svolgimento e i relativi
costi". Come anche riferito dal Dipartimento politiche del lavoro e
della formazione, i corsi di formazione per le figure professionali
in oggetto possono essere sin da ora proposti su iniziativa delle
agenzie formative e/o delle imprese a beneficio di titolari e/o dei
dipendenti, facendo riferimento all'avviso 21 AA, formazione
continua, attivo sulla pagina istituzionale della Regione al canale
tematico "Lavoro e Fondo sociale europeo". I corsi per operatore
forestale dovranno rispettare gli standard indicati nell'allegato D
con svolgimento in boschi della Regione da individuarsi alle
agenzie formative con il supporto della Struttura Foreste e
sentieristica.
Per i cittadini che, indipendentemente dalla condizione
occupazionale, intendano conseguire la qualificazione di operatore
forestale, è in via di definizione un apposito avviso, approvato in
attuazione della delibera di Giunta n. 835 del 5 luglio 2021 -
lunedì scorso quindi - che approva il programma annuale degli
interventi di politica del lavoro. L'avviso prevede l'erogazione di
voucher
per la formazione e l?aggiornamento di figure
regolamentate, tra le quali è ricompresa quella dell'operatore
forestale. Anche in questo caso la formazione sarà erogata da un
soggetto accreditato in regime privatistico, ovvero non in risposta
a un avviso pubblico, con intervento economico da parte
dell'Amministrazione regionale, a sostegno delle spese di
iscrizione e frequenza sostenute dal partecipante. L'avviso sarà di
prossima emissione, si presume pertanto che la formazione potrà
essere svolta a partire dalle prossime settimane sulla base della
programmazione definita dagli enti di formazione che decideranno
appunto di attivare tale offerta. I costi relativi ai corsi
presentati, in risposta all'avviso 21 AA, sono determinati dal
soggetto che presenta la domanda sulla base e nel rispetto dei
vincoli e delle indicazioni previste dall'avviso stesso. I costi
delle iniziative svolte in regime privatistico sono determinate dal
soggetto che eroga la formazione in linea con i prezzi di mercato.
Il contributo che la Regione, nella forma del voucher, eroga al
soggetto sarà definito dal Dipartimento politiche del lavoro e
della formazione. Occorre ancora precisare che il costo di ogni
modulo potrà essere diverso in relazione alla durata, al numero dei
partecipanti previsti in ragione del rapporto ovviamente
allievo-istruttore. Minor urgenza riveste invece la formazione per
istruttore professionale in abbattimento, allestimento ed esbosco
con programmazione successiva. In tal senso si rende noto che, ad
esempio, nell'ottica della collaborazione tra Regioni, un addetto
del settore residente in Valle d'Aosta sta svolgendo un corso
analogo in Lombardia nell'ambito del progetto "For.Italy" a
finanziamento nazionale. Ecco che qui anche ci stiamo confrontando
con le Regioni limitrofe proprio al fine di collaborare in questo
ambito.
Presidente -
Per la replica, ha chiesto la parola il
consigliere Planaz.
Planaz (LEGA VDA) -
Grazie Assessore. Allora, se ho
capito bene, l'operatore forestale può seguire i corsi nella nostra
regione a seconda di quanti partecipanti e di quante persone
abbiano l'esigenza, invece per l'istruttore professionale al
momento abbiamo, se ho ben capito, solo 1 addetto che sta seguendo
un corso e abbiamo 5 istruttori forestali in tutta la regione? Se
io mi metto a leggere cosa serve la figura di istruttore forestale
nella nostra regione, mi viene male a pensare che ce ne siano solo
5 e 1 che sta frequentando il corso e le spiego anche perché:
perché se noi andiamo a leggere a cosa serve un operatore del
settore forestale, io penso che prima veniva rappresentato... era
un'altra figura sottolineata da un'altra figura che faceva questo
lavoro, perché se io devo cominciare a fare un intervento in un
terreno impervio, su un bosco o qualunque intervento devo fare sul
territorio, penso che siano le cose principali... un caposquadra
deve dire al resto della sua squadra cosa deve fare, ma se noi in
tutta la regione abbiamo solo 5 di queste figure professionali...
le leggi, da quanto ho letto nella delibera, sono leggi che... un
adeguamento di una figura professionale a livello nazionale che
serve per andare a dare delle linee guida a tutti quelli che
lavorano nel settore forestale... io non voglio essere critico ma
mi sembra che 5 figure siano alquanto poche.
Lei poi mi ha detto che i costi di formazione sia per i privati,
ma anche per i dipendenti regionali sono a carico del dipendente o
di chi esegue il corso. Forse non è per questo motivo che non è
abbastanza incentivato? Questo
voucher
che andiamo a erogare
per la formazione di queste persone è sufficiente per il tempo che
seguono questi corsi? Perché io mi metto al posto di un
imprenditore che deve seguire dei corsi che perde tempo nella sua
azienda e non può lavorare, ma deve spendere del tempo, che a volte
è importantissimo per il funzionamento della sua attività perché
manca già una figura abbastanza professionale su un cantiere e deve
assentarsi per andare a qualificarsi, per poter poi magari accedere
a degli appalti o tutta una serie di cose anche in sicurezza visto
che è un lavoro che non è che si può fare così dall'oggi al domani,
bisogna avere una manualità e un'esperienza... Non è che non siano
abbastanza incentivate queste figure visto che la consistenza
boschiva nel nostro territorio è importante, mantenere il bosco,
mantenerlo pulito? È importante avere una figura che sappia
indicare dove indirizzare il legname che viene tagliato, abbattuto:
se per biomasse, per lavorazione, perché alla fine l'istruttore
professionale serve a questo da quello che ho capito. Mi sembra che
5 persone, salvo che non siano dei bionici, siano un po' pochine. È
una figura che bisogna avere e poi ci sono delle figure con una
professionalità minore che riescono a fare lo stesso lavoro, però
io penso che se dobbiamo adeguarci a delle leggi nazionali, e in
più ci sono dei progetti formativi forse anche finanziati a livello
europeo, sarebbe un'opportunità avere delle figure professionali di
questo tipo maggiori per dare una risposta migliore sul cantiere al
momento; a mio avviso, una persona di questo tipo dovrebbe essere
presente ogni giorno su un cantiere per dare le linee guida a tutto
il resto della squadra.
Mi fa piacere che si è già mosso e che si va in una direzione
che è già stata presa da altre Regioni prima di noi, ieri abbiamo
parlato tutto il giorno di idrogeno, sembrava un'idea arrivata
dalla Luna, ci sono Regioni che è dal 2014 che hanno presentato
progetti di questo tipo, noi arriviamo oggi e sembra che cadiamo
dalle nuvole. Succede ogni tanto che siamo gli ultimi, ma proprio
sempre essere gli ultimi e poi neanche sapere che linee dare... mi
fa un po' dispiacere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK