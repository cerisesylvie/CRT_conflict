Consiglio Regionale della Valle d'Aosta - Oggetto del Consiglio n. 3310 del 21 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3310 del 21 febbraio 2024 - Resoconto
OGGETTO N. 3310/XVI - Interrogazione: "Informazioni in merito
alle fasi 4 e 5 del progetto di ampliamento e ristrutturazione
dell'Ospedale Parini".
Bertin (Presidente) -
Punto n. 21. Risponde l'assessore
Marzi.
Marzi (SA) -
La prima domanda è: "come siano state
quantificate le cifre in premessa contenute nelle delibere di
Giunta regionale n. 719/2013 e n. 1180/2021 e facenti riferimento
alle fasi 4 e 5". Gli importi indicati nelle due delibere citate
sono stati quantificati in sede di redazione della progettazione
preliminare complessiva, approvata con la delibera di Giunta
regionale 1512/2012, che approva lo schema d'intesa tra la Regione
e il Comune di Aosta, nonché la progettazione preliminare relativa
a tutto il complesso del nuovo Ospedale Parini, quindi alle fasi 3,
4 e 5. La delibera di Giunta 719/2013 a cui lei fa riferimento, che
quindi è successiva a quella del 2012 di approvazione del progetto
preliminare dell'intero complesso del nuovo Parini, approva il
programma pluriennale 2013-2019 e il programma biennale 2013-2014
di attività e di spesa dell'allora società COUP S.r.l. che
ammontava a euro 150.634.000 che, di fatto, erano già previsti
nella delibera 1512/2012. Questi erano comprensivi di 15 milioni di
euro oggetto di questa sua interrogazione per l'estensione del
programma alla quinta fase. Pertanto tutto il nuovo Ospedale Parini
è sempre stato valutato nel suo complesso sia allora che oggi.
Con riferimento alla delibera del 2021, sempre da lei
richiamata, è anzitutto importante evidenziare che nel frattempo
sono trascorsi otto anni dal 2013 al 2021: in tale lasso temporale,
come è noto, importanti ritrovamenti archeologici del 2015 hanno
richiesto di procedere con una variante complessiva della
progettazione. Più precisamente quindi la delibera di Giunta
1180/2021 approva il mandato alla società SIV al fine di procedere
alla variante della progettazione definitiva ed esecutiva della
fase 3 e del progetto preliminare delle fasi 4 e 5. L'importo di
euro 25.450.000 che lei ci chiede, indicato nelle premesse di tale
ultima delibera, quindi la 1180/2021, fa riferimento a una
quantificazione effettuata sulla base del piano operativo
strategico triennale 2021-2023 della SIV: più precisamente concerne
l'importo ripreso dalla tabella 3, riportato in allegato al
suddetto piano operativo, la quale si riferisce unicamente alla
fase 3. Le due cifre sulle quali l'iniziativa porta l'attenzione
relativa a due delibere così lontane nel tempo, come abbiamo
evidenziato, confermano che esiste un progetto preliminare generale
complessivo approvato con delibera 1512/2012 relativo alle fasi 3,
4 e 5 in cui ribadiamo "Risultava e risulta suddiviso
l'intervento", quindi di tutto il complesso del nuovo Ospedale
Parini.
Venendo alla domanda n. 2: "se queste - con riferimento
all'ultimo bilancio di previsione approvato, quindi le due cifre
che lei cita - siano presenti tra gli stanziamenti finanziari
destinati al progetto di ampliamento e ristrutturazione
dell'Ospedale Parini". Il completamento della fase 3 e la variante
del progetto preliminare delle fasi 4 e 5 trovano copertura
finanziaria complessiva nel bilancio regionale. Gli importi
riportati nel testo dell'interrogazione rientravano già
nell'autorizzazione complessiva di spesa per la realizzazione del
nuovo presidio ospedaliero Parini vigente al momento
dell'approvazione delle delibere stesse. Tale autorizzazione
complessiva è stata approvata con specifiche legge regionali e nel
tempo ha subito diverse rimodulazioni, sempre disposte con leggi
regionali.
Venendo alla domanda n. 3: "se l'attività di revisione del
progetto di fattibilità tecnica ed economica delle fasi 4 e 5 possa
determinare anche l'eventuale non fattibilità tecnica e/o non
convenienza alla prosecuzione delle medesime". La revisione del
progetto di fattibilità tecnica ed economica, l'ex progetto
preliminare delle fasi 4 e 5, già approvato sempre con la delibera
1512/2012, ha come obiettivo di trovare le soluzioni tecniche più
adeguate a procedere anche con le fasi 4 e 5 per completare tutto
il nuovo complesso del nuovo Parini. Tali fattibilità sono state,
tra l'altro, confermate sia nella valutazione costi-benefici
previsti dall'articolo 14 della legge regionale 12/2018, sia nel
masterplan
prodotto e fornito alle strutture competenti.
Venendo poi alla domanda n. 4: "quali effetti determinerebbe,
nell'ambito dell'individuazione dei servizi ospedalieri
complessivi, l'eventuale non realizzazione delle fasi 4 e 5". La
realizzazione delle fasi 4 e 5 è necessaria per completare la
riorganizzazione complessiva dei servizi sanitari nell'ambito
dell'unico complesso ospedaliero Parini e per realizzare quello che
quindi tecnicamente viene richiamato il piano di unificazione dei
servizi per acuti. Con tali fasi troveranno quindi collocazione
definitiva i servizi del materno infantile e della psichiatria,
nonché i relativi servizi complementari, quali il
day
hospital
, i servizi ambulatoriali e laboratori diversi, ovvero
sia quei servizi a minore intensità assistenziale.
Presidente -
La parola al consigliere Aggravi per la
replica.
Aggravi (RV) -
Parto dal fondo e le chiederei gentilmente
anche la possibilità di avere copia della risposta perché ho preso
alcuni punti principalmente per la replica e la ringrazio già
anticipatamente.
Parto dal fondo nel senso che la risposta alla domanda n. 4 di
fatto ci consente, almeno consente a chi ha presentato
quest'interrogazione di meglio comprendere quelli che sono stati
dei momenti un po' concitati nello scorso Consiglio relativamente a
una mozione presentata da altri gruppi sul tema dell'Ospedale.
Sostanzialmente tutte le fasi devono essere completate per
raggiungere l'obiettivo che ci si è dati nel 2012, sintetizzo per
semplicità.
Sulla domanda n. 3 io lo puntualizzo e lo sottolineo ancora - ma
questa è una posizione totalmente personale - che un'analisi
costi-benefici completa doveva considerare tutti gli scenari,
quindi io difendo... perché anche dal punto di vista politico
quello che è diventato l'articolo 14, che era l'articolo 15 nella
prima versione del bilancio, era un'analisi costi-benefici completa
perché prevedeva anche uno scenario alternativo, che era quello
della realizzazione di una nuova struttura al di fuori dei sedimi
oggi considerati. Non è stata fatta quella scelta e quindi
ovviamente io dico che, a mio giudizio, è un'analisi costi-benefici
parziale, ma ne prendo atto.
Sulla risposta n. 2 invece mi riservo di fare ulteriori
valutazioni, perché lei in sintesi mi dice che le fasi 3 4 5 sono
coperte nell'ambito degli stanziamenti al bilancio regionale, poi
c'è la nota vicenda delle rimodulazioni che nel tempo...
(intervento dell'assessore Marzi fuori microfono)
...
ecco, allora vede che ho fatto bene a chiederle la
risposta? Perché non è chiaro questo passaggio...
(intervento dell'assessore Marzi fuori microfono)
...abbia pazienza però, se dal 2012 uno ricostruisce gli
stanziamenti, io ho provato a farli e viene, oltre che al mal di
testa, la disperazione, perché uno stanzia delle cifre e poi queste
cifre spariscono per delle scelte che sono state utilizzate per
altro...
(intervento dell'assessore Marzi fuori microfono)
...sì, ma dal 2012 in avanti diciamo che il bambino è bello che
cresciuto. Io le ho chiesto proprio la copia perché...
(intervento dell'assessore Marzi fuori microfono)
...no, io l'ho fatto da solo nella mia cameretta e mi sono fatto
i calcoli. Non mi sono fatto influenzare da nessun altro perché
sono testone, vengo da Courmayeur e quindi faccio le cose da
solo.
Detto questo, su questo passaggio si direbbe nel mio mondo: "È
il passaggio
tricky
di tutta la storia", perché le
rimodulazioni fanno un po' perdere il senso delle cifre oggetto del
contendere, perché dal 2012 in avanti la situazione è cambiata
notevolmente.
Su quello che riguarda poi invece la risposta n. 1, io le faccio
notare in particolare un passaggio che io ho trovato
particolarmente strano, nella risposta che lei mi ha dato ho
trovato una spiegazione ma la trovo ulteriormente strana, non so se
è una questione di forma ma ha un senso di sostanza. Nella
1180/2021 l'importo dei 25.450.000 euro viene inserito nella parte
iniziale, quindi prima del deliberato - poi se vuole, glielo faccio
anche vedere in maniera diretta -, nell'ambito degli interventi
relativi all'anno 2023 e viene collegato come importo complessivo
al punto relativo alla fase quattro. Per quello quindi io ho citato
quel passaggio e non ho citato il passaggio successivo. Dalla
lettura complessiva della delibera di Giunta è leggermente - lo
dico perché io sono sempre moderato come lei sa - fuorviante,
quindi, secondo me, nell'economia complessiva della delibera
rischia di dare un'informazione non corretta se ho ascoltato bene
la risposta che mi sembrava abbastanza chiara sul punto n. 1.
Detto questo, mi riservo, soprattutto sui contenuti della
risposta n. 2, di fare ulteriori approfondimenti che partiranno
sicuramente dalla risposta che cortesemente lei mi ha fornito,
perché, ripeto, al di là di altre iniziative o di qualsiasi altra
iniziativa di natura più o meno politica che vengono condotte,
almeno per quello che mi riguarda, l'obiettivo è fare chiarezza,
comprendere e soprattutto leggere le carte e leggere i numeri,
perché soprattutto su temi di questo tipo, che sono estremamente
delicati, non soltanto per la parte amministrativa ma anche per gli
effetti che hanno sulla popolazione, è giusto avere le idee chiare
e il contenuto tecnico ci deve essere.
Presidente -
La parola all'assessore Marzi, un minuto,
per una precisazione.
Marzi (SA) -
Per dirle che le ho già inviato la
risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK