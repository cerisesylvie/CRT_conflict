Consiglio Regionale della Valle d'Aosta - Oggetto del Consiglio n. 1688 del 21 dicembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1688 del 21 dicembre 2005 - Resoconto
OGGETTO N. 1688/XII - Reiezione della proposta di legge:
"Disposizioni per incrementare la raccolta differenziata dei
rifiuti in Valle d'Aosta. Modificazioni alla legge regionale 16
agosto 1982, n. 37 (Norme per lo smaltimento dei rifiuti
solidi)".
Articolo 1
(Sostituzione dell'articolo 4)
1. L'articolo 4 della legge regionale 16 agosto 1982, n. 37
(Norme per lo smaltimento dei rifiuti solidi), è sostituito dal
seguente:
"Articolo 4
(Criteri di conferimento e smaltimento)
1. Lo smaltimento dei rifiuti urbani e assimilati, nonché dei
rifiuti speciali di cui all'articolo 2, comma primo, numero 2),
lettera a), deve assicurare, nel quadro delle finalità di cui
all'articolo 1, il recupero dei materiali valorizzabili ed il loro
utilizzo a fini economici. A tale scopo, il conferimento dei
rifiuti deve essere il più possibile differenziato.".
Articolo 2
(Modificazioni dell'articolo 6)
1. La lettera d) del primo comma dell'articolo 6 della l.r.
37/1982 è abrogata.
2. Dopo il terzo comma dell'articolo 6 della l.r. 37/1982 è
aggiunto il seguente:
"3bis. I regolamenti determinano la tariffa per coprire i
costi relativi al servizio di raccolta e smaltimento dei rifiuti
urbani. Tale tariffa deve coprire i costi relativi alla gestione
dei rifiuti urbani prodotti da chiunque sul territorio occupi o
conduca locali o aree scoperte ad uso privato. La tariffa è
composta da una quota base determinata in relazione ai costi di
raccolta e smaltimento dei rifiuti urbani e da una quota rapportata
alla quantità di rifiuti effettivamente conferiti ed al loro
livello di differenziazione. Le modalità per l'applicazione della
tariffa sono disciplinate con deliberazione della Giunta
regionale.
3. Dopo il comma 3bis dell'articolo 6 della l.r. 37/1982,
introdotto dal comma 2, è aggiunto il seguente:
"3ter. I regolamenti possono prevedere una riduzione della
tariffa, fino al 30 per cento della quota base, per le utenze che
non conferiscono alla raccolta rifiuti organici e/o vegetali, dal
momento che riutilizzano tali materie per il compostaggio
domestico, di vicinato o di zona.".
Articolo 3
(Entrata in vigore)
1. La presente legge entrerà in vigore un anno dopo la sua
pubblicazione sul Bollettino ufficiale della Regione.
Président - La parole au Conseiller Riccarand.
Riccarand (Arc-VA) - Ovviamente la discussione su questa
proposta di legge è strettamente connessa con il dibattito che poi
faremo sulle mozioni ai 2 punti successivi dell'ordine del giorno,
una mozione presentata dal nostro gruppo e un'altra presentata da
due Capigruppo di maggioranza e due Capigruppo di minoranza, che
riguardano tutte la stessa tematica. Si tratta quindi di un
dibattito - quello che faremo oggi - che ha una rilevanza politica
significativa e da cui scaturiranno delle scelte e delle votazioni
che daranno degli indirizzi politici, non sicuramente definitivi,
ma che già indicheranno se si vuole percorrere una strada o se si
vuole andare in una direzione diversa.
La proposta di legge che abbiamo presentato si compone di pochi
articoli, è una proposta di legge molto scarna, ma è una proposta
molto innovativa e particolarmente incisiva. Se diventasse legge
della Regione Valle d'Aosta, questa proposta determinerebbe un
cambiamento radicale nella gestione del sistema dei rifiuti in
Valle d'Aosta avviando a soluzione il problema dei rifiuti, che
invece è sempre più grave nella nostra Regione. È evidente - e la
stessa mozione presentata dai Capigruppo della maggioranza che
discuteremo dopo lo dimostra - che il sistema attuale non funziona.
È un sistema tutto appiattito sulla normativa nazionale, in cui una
questione di rilevante importanza ambientale, ma anche con ricadute
economiche di notevole portata, viene gestita a livello regionale,
ripetendo modelli di carattere nazionale senza alcuna innovazione e
senza alcuna originalità e - direi - applicandoli forse nel
peggiore dei modi. Abbiamo una bassa percentuale di raccolta
differenziata, quindi di recupero di materiale; abbiamo, viceversa,
dei grandi quantitativi di materiali che vanno a finire nella
discarica regionale di Brissogne, discarica la quale, a sua volta,
è vicina all'esaurimento (si possono calcolare 6-7-8 anni), è
comunque vicina ad un tempo oltre il quale non potrà più essere
riempita.
A nostro avviso, rispetto a questo sistema che non funziona,
esiste una soluzione e la soluzione che indichiamo convintamente,
che pensiamo sia la soluzione reale nell'interesse della
popolazione, facilmente gestibile, ecologicamente sostenibile, si
chiama: "raccolta differenziata spinta". Siamo convinti - oltre che
di poterlo dimostrare in qualsiasi sede - che in Valle d'Aosta si
può arrivare all'80% di raccolta differenziata dei rifiuti, quindi
all'80% del recupero dei materiali che attualmente vengono definiti
"rifiuti"; lo diciamo sulla scorta di esperienze molto innovative
che si sono sviluppate in gran parte in Italia, in particolare nel
nord Italia in questi ultimi anni. Abbiamo ormai decine di Comuni
che sono oltre l'80% di raccolta differenziata in Italia, abbiamo
oltre 100 Comuni che sono ad oltre 70% di raccolta differenziata e
più di una decina sono nel Canavese, quindi una realtà molto vicino
a noi; ci sono una decina di Province - parliamo non di ambiti
comunali, ma di ambiti di molte centinaia di migliaia di abitanti,
a volte di milioni - che sono oltre il 50% di raccolta
differenziata; ci sono 2 Regioni nel nord Italia, Veneto e
Lombardia, che sono oltre il 40% come media regionale: questi sono
i dati. In Provincia di Treviso, il "Consorzio Priula", che
gestisce i rifiuti di diversi Comuni per un totale di 220 mila
abitanti, è da diversi anni a una media del 75% di raccolta
differenziata.
Allora, se questa è la realtà e sta migliorando, anno dopo anno,
molto rapidamente, perché in Valle d'Aosta non si può fare come si
fa in Provincia di Treviso, come si sta facendo in altre Province e
Comuni italiani? Secondo noi, non solo si può fare, ma si può fare
anche meglio, perché la nostra è una realtà in cui c'è ancora una
parte agricola molto importante, quindi il discorso dell'organico
si può facilmente risolvere; è una realtà piccola, ma con un forte
presidio di enti locali, 74 Comuni, quindi con una presenza molto
forte e capillare sul territorio; è una realtà in cui ci sono dei
mezzi a disposizione, abbiamo competenze organizzative,
amministrative, legislative; abbiamo tutte le condizioni, non solo
per fare come fanno i migliori in Italia, ma per fare meglio dei
migliori, quindi di andare anche oltre!
Poniamoci l'obiettivo: l'80% è un obiettivo oggi realistico che
si può raggiungere in pochi anni, sulla base di poche scelte che
devono essere fatte e le scelte sono solo due. La prima scelta è
una diversa organizzazione della raccolta: la raccolta dei rifiuti,
come l'abbiamo conosciuta negli ultimi due decenni, basata sui
cassonetti stradali su cui si buttava dentro tutto, è finita; del
resto anche la città di Aosta sta andando in una direzione diversa,
seppure gradualmente. Il sistema dei cassonetti stradali ha fatto
il suo tempo, ora si va verso una raccolta differenziata,
attraverso un sistema in molti casi del "porta a porta", ma non è
obbligatorio fare il "porta a porta", si possono seguire anche
altri sistemi con dei contenitori differenziati zona per zona, ma
non più cassonetti stradali con i rifiuti indifferenziati. Una
diversa organizzazione, quindi, dei sistemi di raccolta, che si sta
affermando in tutto il nord Italia, che richiede un maggiore senso
civico, una maggiore responsabilizzazione e una maggiore
partecipazione dei cittadini: questo è un elemento di difficoltà,
ma dal punto di vista dell'organizzazione si può fare. Le
esperienze che si stanno facendo a centinaia e migliaia, dicono che
le risposte delle popolazioni sono molto positive, che si può fare
e che la gente è contenta di farlo ed è tanto più contenta se a
questo discorso organizzativo abbiniamo un discorso tariffario, un
discorso finanziario.
Questo è il secondo punto su cui bisogna cambiare e su cui
interviene la nostra proposta di legge: bisogna cambiare il sistema
di pagamento di questo servizio. Non è più accettabile l'attuale
sistema per cui il cittadino paga in base ai metri quadrati della
sua abitazione, la "TARSU" è basata su questo principio. Allora che
un cittadino conferisca molti o pochi rifiuti, che differenzi molto
o nulla, paga sempre in base ai metri quadrati: questo è un sistema
che non incentiva né il conferimento separato, né la riduzione dei
rifiuti, non incentiva un comportamento virtuoso, tant'è vero che
per superare questo sistema, fin dal 1997 con il "decreto Ronchi",
è stato introdotto il principio della tariffa che si basa su 2
quote: una quota fissa che tutti devono pagare e una quota
variabile in proporzione ai quantitativi di indifferenziata che
ogni utente conferisce.
La tariffa in Valle d'Aosta non si applica, continuiamo ad
applicare la "TARSU", continuiamo a far pagare ai cittadini in base
ai metri quadrati, continuiamo a far pagare in modo molto salato
questo servizio, sempre più caro, mentre con la tariffa sarebbe
possibile modificare radicalmente l'impostazione. Chiaramente
possiamo già adesso applicare la tariffa sulla base del "decreto
Ronchi", ma la proposta che facciamo nella legge è molto più
innovativa, ed è quella di introdurre una tariffa che ha gli stessi
principi del "decreto Ronchi", quindi le 2 quote, fissa e
variabile, ma applicate con una connotazione locale, con una
modulazione fatta con deliberazione di Giunta, con modalità
applicative scelte in modo adatto alla nostra realtà. Riteniamo che
su questo punto sia importante usare le competenze legislative che
abbiamo come Regione, invece siamo paurosamente indietro. La nostra
legge regionale sulla gestione dei rifiuti risale al 1982, dopo di
allora non si è più legiferato; è una legge del tutto superata dal
"decreto Ronchi" che non produce più effetti, per questo diciamo
che bisogna innovare.
Allora proponiamo, con l'articolo 1, di modificare la vecchia
normativa che prevedeva solo 4 tipologie di prodotti da raccogliere
in modo differenziato, allargando notevolmente la raccolta
differenziata; il conferimento dei rifiuti deve essere il più
possibile differenziato, facciamo un'affermazione di principio
senza limitarsi a 4 tipologie come avviene adesso. All'articolo 2
introduciamo la tariffa regionale, basata sui principi del "decreto
Ronchi", ma modulata con provvedimento della Giunta a seconda di
una serie di scelte che verranno fatte a livello locale.
È stato osservato in Commissione: "Questa tariffa regionale
possiamo introdurla, non è in contrasto con il "decreto Ronchi""...
no, è coerente e del resto abbiamo un precedente; la Provincia di
Bolzano nel 1999, 2 anni dopo il "decreto Ronchi", ha modificato la
sua legge quadro sui rifiuti che risaliva al 1973 ed ha introdotto
il principio di una tariffa di carattere provinciale, in cui i
criteri e i parametri vengono definiti da un regolamento approvato
dalla Giunta provinciale. Lo stesso principio lo possiamo applicare
noi: possiamo prevedere una tariffa sui rifiuti basata sul "sistema
binario" del "decreto Ronchi", introdotto con legge, disciplinato
con provvedimento della Giunta regionale. È un sistema che ci può
permettere di fare un salto di qualità nell'organizzazione del
servizio di raccolta dei rifiuti, andando a premiare i cittadini
che hanno un comportamento virtuoso, che conferiscono i rifiuti in
modo altamente differenziato; possiamo farlo, ne abbiamo le
competenze, direi che dovremmo farlo per usare le nostre competenze
autonomistiche e non essere rinunciatari e non continuare a dire
che bisogna applicare, "tout court", una normativa di carattere
nazionale.
Sempre all'articolo 2, comma 3, la nostra proposta di legge
propone che venga prevista - e la proponiamo in legge - una
riduzione della tariffa per i cittadini che non gravano sul
servizio di raccolta pubblico per quanto riguarda la materia
organica. In molte realtà della Valle si può fare compostaggio
domestico, compostaggio di vicinato, compostaggio di zona, senza
gravare sulla raccolta pubblica dell'organico e questo
permetterebbe un grosso risparmio, sia ai cittadini, sia a chi
gestisce lo smaltimento di questi rifiuti: questo, del resto, già
viene fatto in molte realtà comunali italiane, dove hanno
introdotto il sistema tariffario, quindi lo possiamo fare noi e lo
possiamo prevedere in legge; ci permetterebbe inoltre di risolvere
il problema dell'organico, che rappresenta la percentuale più alta
fra le diverse merceologie dei rifiuti che abbiamo in Italia e
anche in Valle d'Aosta.
L'articolo 3 prevede che la nuova normativa entri in vigore dopo
un anno dalla pubblicazione sul Bollettino ufficiale della Regione.
Abbiamo previsto una scadenza così lunga perché ci rendiamo conto
che queste nuove regole modificano radicalmente il sistema attuale,
quindi richiedono che da parte dei Comuni ci siano delle
contrattazioni nuove con le società che gestiscono il servizio,
richiedono modificazioni nel sistema tariffario, ci deve essere il
tempo per organizzarsi; per questo prevediamo che la legge aspetti
un anno per dare i suoi effetti, in modo che ci si possa
organizzare adeguatamente senza andare in contrasto con la legge
stessa... una tardiva entrata in vigore per permettere a tutti di
adeguarsi.
Credo di avere illustrato il significato di questa proposta e il
contenuto degli articoli di questa proposta di legge. Volevo prima
di concludere fare due osservazioni ancora sul parere relativo a
questa proposta di legge, formulato dal "CPEL": questo parere - a
firma del suo Presidente -, pervenuto il 21 novembre, è fortemente
censurabile, in quanto dimostra che chi lo ha scritto non ha una
conoscenza adeguata della materia, è un parere pieno di errori, di
falsità. Ci sorprende che gli enti locali, di fronte a una proposta
che andava nel loro interesse, si esprimano - non so per quali
motivazioni - con un parere negativo "condito" di clamorose
falsità. Faccio un esempio, la lettera del "CPEL" dice:
"Si è
evidenziato come la proposta di legge dell'Arcobaleno sia stata
impostata come modificazione della legge regionale del 16 agosto
1982, che trovava il suo fondamento giuridico nel DPR 10 settembre
1982, n. 915".
Come fa una legge regionale del 16 agosto 1982 a trovare il suo
fondamento giuridico in un DPR che sarebbe stato esaminato il mese
dopo addirittura dall'entrata in vigore della legge? Per scrivere
delle cose del genere bisogna non rendersi conto di quello che si
scrive... a parte il fatto che una legge regionale è sempre
superiore a un DPR, ma che poi possa trovare il suo fondamento
giuridico in un decreto che esce successivamente... questo credo
che sia il massimo che si possa scrivere! Dopodiché aggiunge la
lettera:
"Per tale motivo non si ritiene possano sussistere
ancora gli elementi di supporto della norma regionale di cui
trattasi"... m
a quali elementi di supporto! Quando mai una
legge regionale deve trovare elementi di supporto in decreti a
carattere nazionale! Ma questo è il modo di ragionare dei nostri
enti locali, di amministratori che dovrebbero essere autonomisti,
che dovrebbero preoccuparsi di utilizzare le competenze che
abbiamo, invece di dire: non possiamo perché c'è un decreto su cui
ci dobbiamo adeguare?... Che poi non è vero! Non solo: qui si dice
che la proposta che facciamo sulla tariffa sarebbe in contrasto con
il "decreto Ronchi", in particolare che le modalità di
determinazione della tariffa sarebbero già definite con il DPR n.
158/1999.
Anzitutto la nostra proposta non è in contrasto con il "decreto
Ronchi", assolutamente, è in linea; in secondo luogo, dire che è la
Giunta che ne stabilisce le modalità... non si può dire? Ma allora
la Provincia di Bolzano non lo poteva fare neanche lei, eppure lo
ha fatto! E se lo hanno fatto loro, perché non lo possiamo fare
noi? Poi c'è un'altra cosa clamorosa in questo parere del "CPEL",
dove ci si scaglia contro la proposta che facciamo di sconto, di
riduzione ai cittadini che non gravano sul servizio pubblico per il
conferimento dell'organico, dicendo che questa cosa non va bene,
perché questo penalizzerebbe gli utenti che abitano in Comuni posti
al di sopra degli 800 metri, che troverebbero serie difficoltà ad
effettuare il compostaggio domestico: questo non è assolutamente
vero e trovo strano che il "CPEL" non sia informato che il Comune
di La Salle, che è ben oltre gli 800 metri, ha appena avviato una
sperimentazione finanziata con fondi europei sul compostaggio,
proprio perché lo può fare sul territorio! E trovo strano che non
sappiano, ad esempio, che in Alto Adige il principale centro di
compostaggio della Provincia di Bolzano si trova nel Comune di
Aldino, a 1200 metri di altezza! Quindi è falsa questa cosa, del
resto sappiamo tutti che nei Paesi nordici si fa tranquillamente il
compostaggio, anche se il clima è più freddo! Quindi un parere
"condito" di falsità, di errori, di valutazioni completamente
infondate, di sottovalutazione delle nostre competenze, che ci
lascia molto amareggiati e ci sorprende che sia stato espresso un
parere di questo genere!
Noi chiediamo, con questa proposta di legge, che la Regione usi
le proprie competenze legislative, metta mano a una legge del 1982,
ormai obsoleta, che però rimane legge della Valle d'Aosta;
chiediamo che ci sia una normativa innovativa che ci permetta di
gestire meglio questo problema dei rifiuti. Siamo convinti che con
un'innovazione organizzativa e legislativa la Valle d'Aosta possa,
in meno di 2 anni, arrivare al 60-70% di raccolta differenziata e,
in 3 anni, arrivare all'80% di raccolta differenziata. Proponiamo
quindi, con questi pochi articoli, una innovazione radicale del
sistema di gestione dei rifiuti in Valle d'Aosta e pensiamo che sia
una strada praticabile, una strada che si deve percorrere, che
possa essere una soluzione estremamente valida per il nostro
territorio e per la nostra comunità.
Président - Je déclare ouverte la discussion générale. Je
rappelle qu'il y a un avis contraire de la IIIe Commission ainsi
qu'un avis négatif de la part du "CPEL".
La parole au Conseiller Tibaldi.
Tibaldi (CdL) - Faccio alcune brevi considerazioni e, nel
contempo, pongo alcuni quesiti al gruppo "Arcobaleno" in merito
alla proposta di legge che oggi esaminiamo.
La premessa è che anche da parte nostra, in quest'aula e non
solo, sia necessario provvedere a un migliore smaltimento dei
rifiuti in Val d'Aosta, ai fini di una tutela e una salvaguardia
più ampia dell'ambiente e delle persone; però, guardando questa
proposta di legge e ascoltando la relazione dei proponenti, mi
sorgono alcuni dubbi.
Diceva il relatore che il sistema di raccolta dei rifiuti è un
sistema tutto appiattito su una norma nazionale. Ora, la norma
nazionale che disciplina il settore è il "decreto Ronchi" del '97,
quindi la Valle d'Aosta è vero ha una legge superata che risale
all'82, e si sarebbe appiattita su una norma, il "decreto Ronchi",
che sarebbe stato licenziato 8 anni fa dall'allora "Governo Prodi".
C'è da dire che nel '97 fra gli Assessori competenti in materia
c'era anche l'Assessore Riccarand... forse non si occupava di
rifiuti, ma penso che avesse voce in capitolo per intervenire
tempestivamente in materia!
Seconda considerazione: la soluzione indicata dal vostro gruppo
è quella della "raccolta differenziata spinta", ovvero che in Val
d'Aosta si può arrivare a un 80% di raccolta differenziata,
traguardo ben distante rispetto ai livelli attuali di
differenziazione dei rifiuti. Vorremmo capire quali sono le
modalità, i tempi, la stima anche dei costi per realizzare un
progetto di questo tipo, perché è un progetto indubbiamente
ambizioso, utile alla comunità valdostana, però non si evince né
dalla legge, né dalla relazione che avete fatto, quali sono le
tappe, gli strumenti che intendete utilizzare per arrivare al
conseguimento di questi risultati. Se l'esempio è quello di Aosta,
siamo preoccupati! La raccolta "porta a porta" è un caos, sulla
raccolta "porta a porta" nel centro urbano, se si fa un giro per la
città, si sente solo una ridda di critiche perché sono spaventati
tutti quanti, cittadini e commercianti; ogni mezz'ora deve passare
un mezzo per raccogliere un tipo di rifiuto, è una sperimentazione,
non dico che sia una soluzione, ma vorremmo capire quali sono le
vostre idee un poco più precise in merito!
Il collega Riccarand ci ha "sciorinato" il novero delle
amministrazioni particolarmente adempienti a livello nazionale con
i Comuni modello che riescono a differenziare un'ampia parte dei
rifiuti prodotti sul loro territorio, però vorremmo sapere se
vogliamo imitare questi Comuni, quanto ci costa... è vero che qui
si applica la "TARSU", che in questi ultimi anni è cresciuta
esponenzialmente per tutti i cittadini, non solo per gli Aostani.
Mi sembra che, di fatto, i livelli di raccolta differenziata siano
cresciuti proporzionalmente rispetto alla crescita delle tasse
pagate dai cittadini per lo smaltimento di questi rifiuti. Allora,
se oggi proponete con questa legge un'organizzazione di raccolta
molto più complessa, secondo un modello più articolato con
strumenti e modalità che forse sarebbe più opportuno approfondire e
capire, immagino quanto devono pagare i cittadini per conseguire
questo risultato!
Visto che il collega Riccarand ci dice che con la tariffa si
potrebbe modificare radicalmente l'impostazione, noi chiediamo
esplicitamente di sapere se i cittadini, a fronte del loro impegno
nella differenziazione della spazzatura, riescono ad avere anche
uno sgravio per quanto riguarda le tariffe pagate. Mi sembra
importante questo argomento, perché nell'articolato di questa legge
non si fa riferimento a una stima degli impegni finanziari, e per i
Comuni, e per i cittadini che, di tasca loro, devono contribuire ai
costi di esercizio dello smaltimento, dicevo, l'aspetto finanziario
è in questa legge del tutto ignorato, quindi ritengo che sia
opportuno da parte dei proponenti dare delle spiegazioni che qui
non appaiono.
Président - La parole au Conseiller Salzone.
Salzone (FA) - Solo per fare due brevissime considerazioni sul
disegno di legge presentato dal gruppo "Arcobaleno".
Anzitutto voglio dire che questo disegno di legge ha il pregio
di risvegliare le coscienze sul senso civico che una comunità deve
avere. È facile sostenere che, dove c'è una capacità di fare una
"raccolta differenziata spinta", si stimola l'alto senso civico di
una comunità. L'altro aspetto positivo - lo si vede dallo stesso
ordine del giorno di oggi - è quello di richiamare le coscienze su
questo tema e si evidenzia, dall'altra parte, una difficoltà di
questa maggioranza su detto tema, ed è per quello che noi, come
"Fédération", abbiamo votato quella risoluzione che poi andremo a
discutere successivamente, perché è un tema di cui si parla sempre,
ma non si riesce a capire qual è la scelta precisa che questo
Governo ha deciso di fare; per cui si discute sempre di questo
argomento, ma non si sa, alla fine, dove si vuole arrivare!
Io credo che questo disegno di legge abbia questo aspetto
positivo: quello educativo, per elevare questo senso civico a cui
facevo riferimento prima, ma poi, io che ho partecipato alle
riunioni della Commissione... non sono certo io che devo rispondere
al Consigliere Tibaldi. A me pare di capire che con questo disegno
di legge - poi eventualmente mi si smentirà - si riducono le spese,
cioè qui si passa da una tassa, la "TARSU", a una tariffa che
prevede una riduzione delle spese. Mi pare di ricordare che i
Comuni abbiano, nell'insieme della "TARSU" una serie di voci che
non hanno nulla a che vedere con lo smaltimento rifiuti: mi
riferisco, ad esempio, allo smaltimento della neve. Questo è il
secondo punto positivo.
Mi fa poi specie questo parere del "CPEL", che è a mio avviso -
aspetto poi una replica dell'Assessore per capire - pieno di
inesattezze, ma dal quale anche pare che traspaia una contrarietà
ideologica sul problema e questo non credo che faccia bene alle
amministrazioni comunali, che dovrebbero essere loro, in prima
battuta, a spingere l'amministrazione a risolvere il problema dello
smaltimento dei rifiuti.
Ripeto quanto detto in Commissione: su questo disegno di legge
mi asterrò, anche perché credo che bisognerà sviluppare meglio il
problema e capire se ci sono tutte le possibilità di arrivare a
quella percentuale a cui il Consigliere Riccarand faceva
riferimento prima, quell'80% che tutti i Comuni e le Regioni
auspicano. Non so, intravedendo quasi un disagio nella risposta del
"CPEL", come si possa arrivare a queste percentuali - che il
Consigliere Riccarand auspica, ma che io stesso e tutti dobbiamo
auspicare - quando c'è una contrarietà quasi netta, ideologica,
come dicevo prima! Mi auguro che con la discussione che avverrà
dopo, sulla mozione, si abbiano maggiori chiarimenti, si capisca
una volta per tutte dove questa Amministrazione vuole arrivare,
perché il punto è capire alla fine dove vogliamo metterli, i
rifiuti! Si possono raccogliere, o smaltire, o incenerire, o farci
un mucchio di cose, ma alla fine bisogna capire dove devono
andare!
Termino dicendo che qui il gruppo "Arcobaleno" ha presentato
questo disegno di legge anticipando il Governo, che ha comunque
delle difficoltà a dare una risposta precisa su questo argomento,
quindi mi auguro che sia un momento di riflessione in più e che
induca tutti a fare una scelta finalmente definitiva su un problema
che si trascina e che ci vede, in percentuale, come raccolta
differenziata, agli ultimi posti in una Regione che dovrebbe essere
ai primi!
Président - Il n'y a pas d'autres collègues qui souhaitent
intervenir? Je ferme la discussion générale.
La parole à l'Assesseur au territoire, à l'environnement et aux
ouvrages publics, Cerise.
Cerise (UV) - Brevemente, più che altro per tranquillizzare
qualche collega che forse non ha ben chiaro il quadro della
situazione e attribuisce al Governo una certa incertezza.
Amico Salzone, non ci sono incertezze, noi le idee le abbiamo
chiare, sappiamo dove vogliamo andare e, soprattutto, sappiamo cosa
non vogliamo fare! Quello che non vogliamo fare è l'approvazione di
leggi come queste, che sono prima di tutto illegittime, perché si
va a modificare una legge del 1982 che non ha alcun presupposto
giuridico per stare in piedi, che è una legge che vuole solo creare
della confusione in un contesto che, invece, sta gradualmente
trovando un suo assetto, facendo dei progressi encomiabili... poi,
quando parleremo di altre cose, faremo anche qualche considerazione
di carattere generale.
Intanto questa legge, come emerge dall'illustrazione del collega
Riccarand, è fuori tema e io capisco benissimo l'irritazione degli
enti locali di fronte a questa proposta, perché qui invadiamo una
loro competenza, in questo momento! Abbiamo fatto un piano, abbiamo
detto: "riorganizzatevi in ambito di Comunità montana,
riorganizzatevi in ambito del Comune di Aosta per quanto riguarda
tutta la filosofia della raccolta, partendo con il presupposto che
dovete massimizzare la raccolta differenziata", e non è vero,
Consigliere Riccarand, che si fa ancora con i cassonetti! Se si va
in giro per i Comuni della Valle o per il Comune di Aosta, si vede
che, di giorno in giorno, si moltiplicano i cassonetti
differenziati, ci sono i cassonetti per il vetro, per la
plastica... adesso siamo con il "porta a porta" che voi avevate
auspicato come il "toccasana"... ma pare che il "toccasana" non si
sia visto, che adesso si scaraventano sacchetti di rifiuti dalle
finestre e si trova immondizia di qua e di là!
L'unica cosa che portano proposte come questa è quella di creare
della confusione; quando una macchina si mette in moto e quando
questa macchina sta andando verso la giusta direzione, andare a
fare dei colpi di accelerazione o di sterzo, cambiare brutalmente
di marcia, significa andare fuori strada! Io continuo a vedere,
perché mi aggiorno costantemente, che c'è una corsa da parte delle
Comunità montane e dei Comuni per rilevare la raccolta
indifferenziata, proprio in quell'ottica, senza forzature, senza
ideologie, senza far diventare i rifiuti come una specie di
"rosario" da dire tutti i giorni! I rifiuti sono rifiuti e vanno
trattati come tali!
Allora io sono qui per dire che siamo a fianco dei Comuni in
questa opera, per aiutarli ad attuare un piano che adesso comincia
a camminare. Leggi come queste non servono, salvo per peggiorare la
situazione, almeno sotto 2 aspetti. La prima è la questione che si
va a promettere ai cittadini: "guardate, se fate così, pagherete
meno"! Il che non è vero, perché la raccolta differenziata ha dei
costi esponenziali e voi lo sapete molto bene; là dove si è
verticalizzata la raccolta differenziata si sono esponenzialmente
aumentati i costi e questo lo dovete dire, perché vi prendete, voi,
la responsabilità! Non è così! Guardate che il Comune di Aosta
prima spendeva "X"... adesso volete sapere cosa spende? Siamo quasi
a 400 lire/kg con la raccolta differenziata e il "porta a porta".
Come si fa a dire: "salvo una piccola cosa...", perché si dice:
"abbattiamo le tariffe"... ma chi paga la differenza di questi
costi? Prima si viene qui, si fa dello scandalismo: spese di
gestione, spese correnti, la Regione che fa la carità, la Regione
che sostiene tutte le miserie di questo mondo... allora dite che
vorreste che la Regione sostenesse anche la miseria dei rifiuti! Si
dice: "non pagate, tanto poi qualcuno pagherà"... è così! Chiedo
pertanto alla maggioranza di esprimere un voto di astensione su
questa legge.
C'è anche un'altra cosa che non è stata detta: la legge quadro
sui rifiuti regionali l'avevamo pronta, io ho preso questo impegno
in Commissione e questa legge è stata fatta. C'è un particolare: il
Governo nazionale ha proposto una riforma quadro delle norme
ambientali che, se va in applicazione, buona parte di quello che
abbiamo fatto finora rischia di essere tempo perso, compreso le
raccolte differenziate... Allora ho mandato una lettera al
Presidente della III Commissione, per correttezza, per informare
che ho pronto il disegno di legge, ma sto aspettando che il Governo
si decida, visto che si è aperto un grosso contenzioso con le
Regioni, ad emanare o meno questi decreti, per vedere - magari
assieme a noi - cosa deve fare. E anche qui - mi permetta, collega
Riccarand - non è che le competenze dello Stato, quando fanno
comodo, si evocano e, quando non fanno comodo, si negano, perché
lei sa che in materia ambientale noi abbiamo una competenza che è
del tutto complementare, ma le direttrici sono quelle dello Stato,
tant'è vero che il "decreto Ronchi" non è che le Regioni - compresa
la Provincia di Bolzano - hanno potuto evitare di applicarlo!
Voglio capire se quella riduzione della tariffa, togliendo quella
voce - sulla quale peraltro sono d'accordo e lo abbiamo previsto
anche noi - è stata una svista piuttosto che una concessione o una
conquista da parte della Provincia di Trento, come succede; per
esempio, a noi hanno impugnato un articolo di una legge sui lavori
pubblici che ad un'altra Regione invece hanno approvato, per cui a
volte lo Stato non si accorge di certe "gaffes"...
(interruzione del Consigliere Riccarand, fuori
microfono)
... ho capito, tenteremo anche questo, ma lei sa bene che il
rispetto del "decreto Ronchi", come di altri decreti, non è una
cosa... possiamo fare degli adattamenti in sede locale, su questo
lavoreremo, ma non è così automatico"
Chiedo pertanto di rispettare le competenze dei Comuni,
rispettare gli atti che questo Consiglio regionale si è dato con il
piano regionale dei rifiuti, di andare avanti e, quando proporremo
una legge seria - non una legge tipo questa, che è fatta solo per
fare un po' di confusione -, faremo le riflessioni che devono
essere fatte, politiche, serie ed organiche!
Président - La parole au Conseiller Riccarand.
Riccarand (Arc-VA) - Le argomentazioni dell'Assessore sono molto
discutibili; come si fa a dire che è una legge per fare dello
scandalismo, una proposta che facciamo, che ha un carattere
fortemente tecnico... mi rendo conto che è un problema da addetti
ai lavori, ma è una proposta di legge che va sotto aspetti
prettamente giuridici? Non c'è alcun scandalismo, c'è un tentativo
e una convinzione, da parte nostra, di proporre un cambiamento su
un nodo fondamentale per gestire tutta la partita dei rifiuti,
perché siamo convinti che la "questione soldi", quello che pagano
gli utenti, sia la questione chiave per capire tutto quanto, per
gestire tutto quanto.
Siccome pensiamo che su tale questione della tariffa possiamo
intervenire, non è una svista il motivo per cui Bolzano ha potuto
legiferare, ha potuto applicare una tariffa provinciale: perché
Bolzano ha legiferato 2 anni dopo il "decreto Ronchi", facendo una
normativa che è coerente con il "decreto Ronchi", così come la
nostra proposta è coerente, non è in contrasto con il "decreto
Ronchi", ma è coerente; soltanto che le diamo un'applicazione di
carattere regionale, come loro le danno un'applicazione di
carattere provinciale, e lasciamo le maglie sufficientemente larghe
perché la Giunta provinciale di Bolzano e la Giunta regionale della
Valle d'Aosta possano gestire come meglio credono queste maglie! E
che questo sia necessario lo ha già detto il collega Salzone,
perché lo abbiamo già discusso in Commissione, abbiamo fatto notare
come nella "TARSU" attuale i cittadini, pagando a metro quadrato,
pagano non solo la raccolta e lo smaltimento rifiuti, ma pagano
altri servizi comunali che nulla hanno a che fare! Allora questi
servizi vanno depurati dal discorso dei rifiuti perché non
c'entrano con il discorso dei rifiuti! Allora, con la tariffa,
questa azione di depurazione si può fare e sicuramente questo
incide sui costi.
Lei dice che la raccolta differenziata costa di più: è vero,
costa di più l'organizzazione del Comune per raccogliere, ma costa
molto di meno lo smaltimento! Un conto è smaltire in discarica o
smaltire anche all'inceneritore fuori dalla Valle d'Aosta, un conto
è consegnare ai consorzi, di cui una parte addirittura
rimborsano... quindi bisogna fare il conto su tutto!
Complessivamente la nostra valutazione è che il cittadino
virtuoso, che è premiato, paga di meno se conferisce molto in modo
differenziato, ci guadagna: questo diventa un incentivo; del resto,
siamo stati, come delegazione della III Commissione, a Torre
Bordone, Comune che fa l'82% di raccolta differenziata, e lì ci
hanno spiegato come la leva tariffaria sia stata fondamentale per
arrivare a quel risultato e i cittadini di Torre Bordone sono
contenti, perché pagano meno di altri cittadini della zona, in
quanto loro sono a delle percentuali molto alte. È un Comune in
Provincia di Bergamo: una grossa città, mi sembra di 10mila
abitanti, quindi non è una realtà piccola.
Qui affrontiamo un nodo fondamentale per gestire tutta questa
situazione. Il problema è la volontà politica. Lei dice: "non ci
sono incertezze, noi sappiamo dove andare"; purtroppo ho capito
anch'io che sapete dove andare, ma voi andate nella direzione
sbagliata, perché per voi, l'unico obiettivo rispetto alla raccolta
differenziata, è quello di rispettare il 35% di legge! Ma questo
non è un obiettivo che ci può permettere di risolvere e gestire
correttamente... se il suo orizzonte è quello, certo, andate avanti
per questa strada, magari fra 4-5 anni si arriverà al 35%... ma
comunque è un obiettivo minimo!
Nel "Canavese"... 2004... Comune di Pavone: 93%; Borgofranco:
78%; Montalenghe: 79%; Montalto: 79%; Quagliuzzo: 89%; Salerano:
80%... questi sono i dati del 2004! Città di Ivrea (una realtà non
molto distante da Aosta): 64%...
(interruzione dell'Assessore Cerise, fuori microfono)
... c'entra la Regione, perché la Regione non è vero che - come
dice lei - è a fianco dei Comuni; la Regione sta frenando i Comuni,
perché ci sono tanti Comuni in Valle d'Aosta che hanno chiesto
interventi sul compostaggio e voi non date loro alcun supporto,
tant'è vero che partono da soli, con delle sperimentazioni, diversi
Comuni...
(nuova interruzione dell'Assessore Cerise, fuori
microfono)
... la politica della Regione è una "zavorra" sulle iniziative
dei Comuni, che sarebbero molto più avanti se soltanto voi li
supportaste, questa è la realtà! Quando noi critichiamo il "CPEL",
non critichiamo i Comuni, critichiamo questo organismo che ha
espresso questo parere che è inqualificabile come ignoranza della
materia...
(nuova interruzione dell'Assessore Cerise, fuori
microfono)
... non è così! Siamo pronti a fare un dibattito in qualsiasi
sede su questo!
Con questa proposta non andiamo a sconvolgere alcuna
organizzazione del servizio, ma andiamo a proporre degli strumenti
che permettono di migliorare, perché se i Comuni avessero la
possibilità d'introdurre una tariffa di questo tipo, modulata su
base regionale, sicuramente questo ci fa fare un balzo in avanti di
almeno 20-30 punti percentuali, in solo un anno, della raccolta
differenziata.
Chiedeva il Consigliere Tibaldi... la tempistica: qui non è che
si tratta di introdurre delle innovazioni che richiedono tecnologia
e impianti... sono innovazioni molto semplici. Il Comune di Torre
Bordone, dove siamo andati in delegazione come III Commissione, ha
fatto una cosa semplicissima: oltre ai contenitori distinti per il
vetro, la carta... ha dato a tutti i cittadini dei sacchi con lo
stemma del Comune in cui si mettono i rifiuti indifferenziati, però
questi sacchi i cittadini li pagano, chi vuole più sacchi li paga,
quindi il rifiuto indifferenziato, quello che non può essere
recuperato viene pagato in più... questa è la tecnologia
semplicissima che hanno usato. Altre realtà hanno usato un sistema
che sono dei contenitori con il "transponder computerizzato", che
tutte le volte che viene versato dalla macchina che passa, segnala
che l'utente ha conferito un certo quantitativo. Quindi si può
andare da sistemi molto semplici - il sacco a perdere, che però si
paga da parte dei cittadini per il rifiuto indifferenziato - a
sistemi molto più sofisticati, ma è un problema di organizzazione
del servizio, non è un problema che richiede dei costi
particolari!
Nel "Canavese", da quando hanno introdotto una nuova
organizzazione dei servizi, hanno fatto un incremento della
raccolta differenziata di circa 30%, hanno raddoppiato nel giro di
meno di un anno. Quindi siamo in grado, in Valle d'Aosta, con la
nostra realtà, sicuramente di arrivare in brevissimo tempo al
60-70% e, nel giro di 3 anni, di arrivare all'80%... questo è
fattibilissimo, però bisogna crederci! È chiaro che se questo
obiettivo non viene condiviso, si vuole mantenere una raccolta
differenziata a un basso livello, a questo non si arriverà mai!
Penso che su questa partita... anche in III Commissione si è
cominciato ad approfondire e a ragionare... ci rendiamo conto che
siamo molto indietro, siamo l'ultima fra le Regioni dell'arco
alpino per raccolta differenziata, siamo gli ultimi dal punto di
vista legislativo, perché non si può dire dal 1982 non abbiamo più
innovato perché c'era la normativa nazionale... la normativa
nazionale va interpretata ed applicata rispetto alla nostra realtà,
quindi ci aspettiamo che ci sia questo rinnovamento risolutivo.
La nostra proposta non è una legge radicalmente nuova, va ad
aggredire solo alcuni aspetti, ma sono gli aspetti centrali, quindi
riteniamo che questa abbia un grosso valore e un grosso significato
e la proponiamo, in quanto tale, al voto del Consiglio.
Président - Nous passons à examiner le texte.
Sur l'article 1er la parole à l'Assesseur au territoire, à
l'environnement et aux ouvrages publics, Cerise.
Cerise (UV) - Solo per ribadire la richiesta di astensione su
questo disegno di legge e fare presente che le ultime
considerazioni del collega Riccarand vanno nella direzione di
confermare quello che è stato detto: che questa è una competenza
dei Comuni, i quali hanno tutti gli strumenti per andare avanti.
Noi li sosteniamo nelle forme e nelle misure che sono previste e,
eventualmente, anche con un disegno di legge regionale, che sia un
disegno di legge organico e non questa legge che è del tutto
inconcludente!
Président - La parole au Conseiller Curtaz.
Curtaz (Arc-VA) - Per annunciare il nostro voto favorevole.
Volevo fare una domanda, per soddisfare una mia curiosità,
all'Assessore Cerise: visto che insiste che è competenza comunale,
che quindi la Regione non avrebbe motivo di intervenire... come si
concilia questa affermazione con il fatto che lei propone una legge
"regionale"?
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Lo avevo spiegato bene in Commissione, lo avevo
detto anche in maniera piuttosto convincente, almeno credevo di
averlo fatto... Questa materia ha diverse componenti: quando
parliamo di "rifiuti" parliamo di "rifiuti domestici", di "rifiuti
speciali", di "inerti", di "una serie di rifiuti", quelli più o
meno "tossici", "non tossici"...
Ci troviamo di fronte a un quadro legislativo che, pur essendo
esaustivo nelle sue linee direttrici, dimostra di avere alcune
mancanze. Il disegno di legge che abbiamo elaborato va nella
direzione di colmare questi vuoti, pur non andando in contrasto con
queste norme statuali, ma più che altro - direi ancora - con le
indicazioni delle direttive comunitarie, in maniera da poterle
adattare in sede locale: questo è il disegno di legge ed è un
disegno di legge che conterrà una quarantina di articoli. In questo
ambito andremo a prendere in considerazione anche l'aspetto del
compostaggio, ma in una maniera più organica che non qui, perché,
collega Riccarand, quando mi parla di certe realtà sembra che non
sappia... allora, a questo punto, mi permetto di ribaltare la cosa
sul termine di "ignoranza", come lei ha fatto nei confronti degli
enti locali, ma credo che non sia così!
L'umido del rifiuto della Valle d'Aosta è del 17%;lei mi citava
dei Comuni in cui l'umido si attesta ad oltre il 30-35%. La
questione della Provincia di Bolzano - lo sa molto bene - è che
quella differenza riguarda sì e no il 5%. La Provincia di Bolzano
ha detto: "quando la tariffa copre il 90% delle spese, la
consideriamo come esaustiva". Allora non sono delle grandi
innovazioni queste! Quando abbiamo portato via il nostro rifiuto al
17%, lo aggiungiamo al 35% arriviamo al 52%, per aver fatto
sostanzialmente una cosa che non è che da un punto di vista della
complessità del problema è risolutiva! Ci "riempiamo la bocca" con
il dire: "abbiamo il 52% di raccolta differenziata", ma questa
differenza non è da un punto di vista della materia, di per sé, una
grande scoperta! Avessimo il 30% di umido sarebbe diverso, perché
andremmo al 64%.
Allora vede che, alla fine, bisogna sempre fare i confronti e
avere i piedi sulla terra, non lavorando sempre con questa
ideologia e dati che sono buttati lì, perché qui fate gli
scandalizzati per quanto riguarda la raccolta differenziata, ma...
dove va a finire il 50% di quello che si differenzia? Soprattutto
in quelle Regioni che hanno raggiunto certe percentuali... finisce
nei termovalorizzatori e viene pagato come combustibile! Allora
cerchiamo di non fare gli ipocriti, andiamo avanti come stiamo
andando avanti che, secondo me, è un modo intelligente, razionale e
corretto e rispettoso anche della capacità degli enti locali di
organizzarsi!
Ribadisco l'opportunità di astenersi su questa legge; credo di
aver risposto anche al collega Curtaz.
Président - La parole au Conseiller Riccarand.
Riccarand (Arc-VA) - Ovviamente, nel confermare il voto
favorevole del nostro gruppo sul primo articolo della proposta di
legge... però, anche queste affermazioni dell'Assessore... non
possono essere lasciate senza una breve replica!
Lei dice che il 17% è poco e quindi non vale la pena; il 17% è
comunque la categoria merceologica più consistente della "torta"
dei rifiuti, siamo a livello del vetro e della carta, quindi il 17%
non è una frazione irrilevante! Ma attenzione... perché è basso il
17% in Valle d'Aosta? Non perché non ci siano i rifiuti, perché i
rifiuti organici da noi sono più alti, ma il 17% è perché già molte
utenze recuperano nel "compost" domestico l'organico, perché in
campagna questo si fa normalmente! È per questo che abbiamo una
percentuale così bassa, altrimenti la percentuale sarebbe come in
tutte le altre parti... attorno al 30%! Questo 17% che adesso va a
finire in discarica, si può recuperare facendo del buon "compost".
Certo, non bisogna fare del pessimo "compost" che non è
utilizzabile, ma là dove ci sono delle aziende specializzate che
realizzano il "compost" e lo vendono anche all'estero... però,
certamente, bisogna fare del buon "compost". Secondo noi è
fondamentale che si faccia la raccolta differenziata dell'organico
e nell'esperienza del Comune di Aosta quello che è sbagliato è che
non si raccoglie separatamente l'organico, questo è il grosso
deficit di quel sistema di raccolta!
L'altra osservazione che lei ripete tutte le volte - e che non è
accettabile - è che lei continua a dirci che non serve fare la
raccolta differenziata, perché tanto va a finire tutto
nell'inceneritore: questa cosa lei non la può dire, perché
significa dire che i consorzi che raccolgono questi prodotti
differenziati sono dei delinquenti! Questo non è vero, ci potranno
essere anche le situazioni in cui questo succede, ma sicuramente
questo non è accettabile e credo che la Valle d'Aosta, se ha fatto
dei contratti con dei consorzi e si vanta di aver fatto dei
contratti con tutti i consorzi, credo che controlli che questi
prodotti non vadano a finire nell'incenerimento, ma vadano a finire
al recupero e alla valorizzazione! Questo discorso, lei, non lo può
più fare, Assessore, perché tutte le volte lo tira fuori per
argomentare: che "tanto non serve a niente"... non è così, perché
su tutta una serie di prodotti l'Italia importa dall'estero materie
prime, in quanto non ne ha abbastanza, compresa anche la carta,
compreso il cartone, compresa la plastica, quindi c'è bisogno di
queste materie per riutilizzarle nei cicli produttivi! Non si può
fare del "terrorismo" e dire: "si raccoglie e poi va a finire tutto
in discarica o nell'inceneritore"... perché non è così!
Presidente - Se non vi sono altri interventi, pongo in votazione
l'articolo 1:
Consiglieri presenti: 30
Votanti e favorevoli: 3
Astenuti: 27 (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Frassy, Isabellon, Lavoyer,
Marguerettaz, Nicco, Perrin, Perron, Praduroux, Rini, Salzone,
Sandri, Stacchetti, Tibaldi, Vicquéry, Viérin Adriana, Viérin
Laurent, Viérin Marco)
Il Consiglio non approva.
Presidente - Vi ricordo che, ai sensi dell'articolo 77, comma 2
del Regolamento interno, qualora non venisse approvato il primo
articolo l'intera proposta si intende respinta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK