Consiglio Regionale della Valle d'Aosta - Oggetto del Consiglio n. 1117 del 21 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1117 del 21 novembre 2019 - Resoconto
OGGETTO N. 1117/XV - Interpellanza: "Sospensione del corso
per l'attribuzione della qualifica di guardia ecologica".
Rini (Presidente) -
Punto
23 all'ordine del
giorno. Per l'illustrazione, la parola alla collega Pulz.
Pulz (ADU VDA) -
Questa interpellanza richiama
l'attenzione pubblica sulle guardie ecologiche. Chi sono queste
figure? Si tratta di cittadini che mettono volontariamente a
disposizione il loro tempo, allo scopo di tutelare un territorio.
Quindi, svolgono gratuitamente un servizio di tutela all'ambiente,
in qualità di pubblici ufficiali e con funzioni di polizia
amministrativa. Per diventare guardie ecologiche, oltre a una serie
di requisiti di base, è necessario partecipare a un corso di
formazione e superare un esame abilitante. È poi previsto l'obbligo
di prestare un certo numero di ore di servizio al mese.
Le guardie ecologiche sono attive in molte regioni italiane:
Piemonte, Liguria Lombardia, a Bolzano, Emilia-Romagna, Toscana,
Umbria, Marche, Abruzzo, Molise. Campania, Puglia, Basilicata e
Calabria; credo che l'elenco sia completo salvo aggiornamenti
dell'ultima ora e il tutto è regolamentato da leggi regionali. Pur
prevedendo le medesime funzioni, le modalità organizzative
regionali di questo servizio di vigilanza ecologica presentano
notevoli differenze da una regione all'altra. Generalmente le
guardie ecologiche sono alle dipendenze delle amministrazioni
locali, come succede per esempio in Piemonte e in Lombardia, dove
sono integrate nei parchi regionali, nelle comunità montane, nei
comuni, eccetera. In altri casi sono costituite in associazioni di
volontariato provinciali, convenzionate con gli enti pubblici, come
è il caso della regione Emilia-Romagna.
Istituire le figure di guardie ecologiche diventa sempre più
pressante per mettere gli enti locali in condizione di ottenere
ulteriori strumenti a supporto dell'attività di tutela e di
controllo del territorio, delle buone pratiche ambientali e di
contrasto al fenomeno di abbandono dei rifiuti, soprattutto in
un'ottica di progressivo passaggio, ottica di cui abbiamo parlato
tante volte, da tassa a tariffa, secondo la logica, cui peraltro ci
invita l'Europa, che chi più chi inquina più paga.
Devo confessare pubblicamente che parlo con profondo
coinvolgimento delle guardie ecologiche, figura che mi rimanda
immediatamente alla mia infanzia - lo voglio raccontare
all'Assessore - alla mia maestra di scuola elementare che solo i
meno giovani possono ricordare, la mitica maestra Pierina Blanc di
Valpelline, che raccontava a noi bambini, con la bocca aperta dallo
stupore e dall'ammirazione, che lei aveva preso il patentino di
guardia della natura per difendere il vecchio larice di 500 anni,
che si trova ancora oggi a Prarayer, oltre la diga di Place Moulin,
di cui sono figlia come il collega Restano. C'era infatti sempre
qualcuno che importunava questo imponente larice, finché un giorno
dei turisti avevano acceso un fuoco alle sue radici e lei, la
nostra mitica maestra, aveva dato loro una multa tremenda. Ci
diceva: "la natura va protetta, bambini, perché è la vostra casa e
un giorno sarà la casa dei vostri figli" e noi tutti in classe
sognavamo di fare la guardia della natura. La mia cultura
ambientalista e tante altre scelte fondamentali le ho maturate
allora, proprio grazie all'indimenticabile maestra Pierina Blanc
della Valpelline, che mi onoro di ricordare in quest'assemblea.
Correva l'anno scolastico - perché sono carampana effettivamente
- 1978-1979, ma c'è da chiedersi come siamo messi, ahimè,
quarant'anni dopo in Valle d'Aosta. Nel febbraio del 2017, succede
che il Comune di Aosta invia all'Amministrazione regionale una nota
a firma congiunta del sindaco e del comandante del corpo associato
di polizia locale di Aosta, Saint-Pierre e Sarre, la cosiddetta
Police de la Plaine. Il Comune intendeva infatti avviare le
procedure finalizzate all'attribuzione della qualifica generica di
guardia ecologica a dipendenti comunali, inquadrati nell'area
dirigenziale competente in materia ambientale. In seguito il Comune
di Aosta avviava il corso di concerto con altri comuni,
ottemperando oltretutto alle richieste del Dipartimento territorio
ambiente della Regione, con l'offrire gratuitamente l'apporto del
proprio personale per lo svolgimento di alcune docenze per tutti i
comuni valdostani. Ma a un certo punto succede che arriva una nota
da parte della nota (scusate il gioco di parole) dirigente dello
stesso dipartimento regionale, quello dove ha messo radici forse un
po' troppo profonde, ci permettiamo di dire, e chiedeva di
sospendere l'iniziativa, al fine di procedere a organizzarla con
modalità differenti e ampliare la possibile platea di interesse. Il
Consiglio comunale di Aosta, nel novembre del 2017 con una delibera
sollecitava la definizione è la risoluzione dei problemi che
stavano rallentando questa iniziativa, volta ad arrivare
all'attribuzione della qualifica di guardia ecologica. Non succede
però nulla, passano quasi due anni, finché a fine agosto 2019,
l'Assessore all'ambiente del Comune di Aosta richiede per
l'ennesima volta all'Assessorato regionale all'ambiente se ci sono
novità in merito.
Questa lettera non ha ancora ottenuto risposta, però sappiamo di
lettere e cartoline che arrivano pure cinquant'anni dopo. Quindi,
si può pure ipotizzare che si sia trattato di un ritardo delle
Poste e magari arriverà. Ma il Comune di Aosta scalpita e a
settembre una consigliera testa calda, perché noi di ADU siamo
fatti tutti un po' così, che trova esagerato questo ritardo di
oltre due anni, presenta un'interrogazione, con cui si chiedono
notizie circa questo corso, però neanche questa interrogazione
ottiene risposta dagli uffici regionali competenti.
Allora, a questo punto ci riproviamo, perché c'è il detto "chi
la dura la vince" e interpelliamo il Governo regionale per
conoscere: uno, le motivazioni di questa richiesta del 2017 di
sospensione del corso; due, le ragioni della mancata attivazione
dello stesso, dopo due anni; tre, le intenzioni riguardanti la
problematica in oggetto e in particolare, qualora la Regione non
fosse più interessata - adesso lo scopriremo - la possibilità di
delegare le autorità di Sub ATO che ne facciano richiesta, in modo
che gli enti locali possano organizzare il corso di guardia
ecologica in autonomia.
Presidente -
Per la risposta, la parola all'assessore
Chatrian.
Chatrian (AV) -
Cercherò di essere un po' pratico e forse
un po' diretto, collega, sui quesiti che lei ha posto. Non so se
partire dal fondo per dare una risposta un po' chiara subito e non
farci portare fuori strada volutamente, ma prima qualche premessa
penso sia d'obbligo.
Il Comune fa richiesta con nota del 24 febbraio 2017 ed è il
perfezionamento di un'intesa tra l'autorità di ATO e l'autorità Sub
ATO, per l'attivazione di un corso formativo propedeutico
all'istituzione della figura di operatore ecologico. La Regione,
con nota a firma congiunta del comandante del corpo e del dirigente
della struttura, ha riscontrato facendo presente che tale intesa
non fosse necessaria, in quanto il Comune di Aosta avrebbe potuto
attivare autonomamente l'iniziativa, senza alcuna espressione di
parere da parte della Regione, sia perché rientra nell'autonomia
totale dei Sub ATO promuovere la presenza di tali figure e
provvedere alla loro formazione, sia perché la formazione avrebbe
dovuto essere eseguita da un organismo accreditato alla formazione
professionale. Le due strutture regionali avevano comunque dato la
loro totale disponibilità a effettuare nelle materie di competenza
delle ore di lezione ai corsi eventualmente organizzati, se
richiesto, a titolo gratuito. Non so se sto andando troppo
veloce?
Con la nota sopra richiamata, inoltre, la Regione evidenziava
l'opportunità di valutare la possibilità di ipotizzare un percorso
formativo che potesse accogliere anche altri Sub ATO, che avevano
manifestato la stessa intenzione. Tale scambio di comunicazione non
ha avuto un successivo seguito, anche a causa di problematiche
connesse con il coordinamento delle attività delle guardie
ecologiche con il personale avente la qualifica di ufficiale di
polizia giudiziaria operante nei comuni, per la corretta
applicazione delle procedure di eventuale sanzionamento,
problematica questa di competenza degli enti locali.
Termino, premesso quanto ho cercato di esplicitare, dicendo che
il Comune di Aosta ha la totale facoltà di attivare autonomamente
e/o in collaborazione anche con gli altri Sub ATO di gestione dei
rifiuti, un percorso formativo dedicato alla figura di operatore
ecologico, senza alcuna autorizzazione o delega preventiva della
Regione. Penso di essere stato abbastanza chiaro, quindi prego la
collega di poter dare corso e gambe anche ai suoi colleghi in
consiglio comunale.
Presidente -
Per la replica la parola alla collega
Pulz.
Pulz (ADU VDA) -
La ringraziamo di cuore, Assessore, per
questa sua risposta precisa, chiara e anche ritmata in modo giusto
- non deve preoccuparsi di essere più lento, perché io sono veloce!
- e anche per questa risposta che lascia ben sperare il Comune di
Aosta, che quindi nella sua totale autonomia - lo abbiamo detto e
lo ribadiamo, così non ci sono più dubbi - potrà procedere, come
anche altri Sub ATO interessati.
Noi crediamo che le guardie ecologiche siano davvero figure
importanti da inserire velocemente, al fine di tutelare sempre di
più il nostro ambiente, che ne ha un gran bisogno. Ci vogliono
quindi persone formate
ad hoc
e, ci permettiamo di dire,
magari anche retribuite, perché le istituzioni tendono già
abbastanza a sfruttare il volontariato che copre i colpevoli vuoti
delle stesse. Quindi noi ci auguriamo adesso che queste soluzioni,
che sono arrivate con grande chiarezza, possano essere messe in
atto al più presto da parte del Comune di Aosta e di altri comuni
interessati, per evitare di perdere altro tempo prezioso, sulla
scia dei comuni e delle regioni più virtuose in questo ambito, a
cui possiamo guardare per trovare soluzioni rapide ed efficaci.
Grazie, Assessore e grazie a tutti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK