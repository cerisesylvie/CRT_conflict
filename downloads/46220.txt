Consiglio Regionale della Valle d'Aosta - Oggetto del Consiglio n. 2680 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2680 del 25 luglio 2023 - Resoconto
OGGETTO N. 2680/XVI - Interpellanza: "Rispetto degli impegni
contrattuali per la gestione della struttura socio-sanitaria di
Variney".
Bertin (Presidente) -
Punto n. 58. Illustra la
consigliera Erika Guichardaz.
Guichardaz E. (PCP) -
Torniamo a parlare di un tema di
cui praticamente stiamo quasi monopolizzando il Consiglio vista la
chiusura anche durante la discussione del piano della salute: è
normale tutto questo e credo che non sarà nemmeno l'ultima. Abbiamo
ancora due interpellanze del nostro gruppo e una del gruppo Lega e,
a seguito delle risposte che mi darà adesso l'assessore Marzi,
molto probabilmente ne prevediamo già alcune nel mese di settembre.
Questo perché le risposte sono sempre state molto vaghe, anche
quando le domande erano puntuali. Quindi quali sono le domande
rispetto a quest'interpellanza? Si vogliono conoscere: "le novità
rispetto all'intesa per il trasferimento del personale
infermieristico e delle OSS presso il Reparto di Neurologia e per
lo spostamento dei medici attualmente in servizio presso l'RSA e
l'UAP del J.B. Festaz, con particolare riferimento anche ai criteri
adottati sia nella scelta del personale da trasferire, sia nella
garanzia del trattamento economico di questi dipendenti, a partire,
ad esempio, dal mantenimento dei turni notturni del personale OSS".
Abbiamo appreso che ieri è passata la delibera di Giunta rispetto
all'intesa tra Regione, USL e J.B. Festaz, ma questa mattina non
era ancora disponibile e quindi questa potrà forse essere anche
l'occasione perché l'Assessore espliciti alcune delle richieste
puntuali avanzate dalle organizzazioni sindacali, dai dipendenti e
da noi nelle nostre varie iniziative per capire se quell'intesa le
riporta. Ricordiamo che nel piano progetto si prevedeva
quest'accordo già il 31 ottobre 2022, quindi direi che siamo in
notevole ritardo. Sotto questo punto di vista, poi vedremo se
quell'intesa ha dato delle risposte anche rispetto a quelle
criticità che evidenziavo, quindi alla questione della formazione,
dei tempi di apertura dei reparti, della gestione delle assenze, di
tutto quanto era stato evidenziato nel tempo dalle organizzazioni
sindacali.
Con la seconda domanda invece si chiede all'Assessore "se vi
siano stati negli anni delle mobilità intercompartimentali di
personale dal J.B. Festaz presso altri enti del comparto", quindi
capire se questa era una possibilità percorribile che non è stata
presa in considerazione o se invece questo non è mai avvenuto.
Si vuole inoltre conoscere "la data o la programmazione
specifica rispetto ai trasferimenti dei pazienti in RSA e UAP";
anche su questo avevamo avuto rassicurazioni di protocolli fatti
proprio per agevolare i trasferimenti ma, nonostante i diversi
accessi agli atti, a questi protocolli non abbiamo mai avuto
accesso. Noi quindi chiediamo se ci sono novità rispetto a questo
tema.
Come quarta domanda chiediamo "se gli impegni contrattuali per
la gestione della struttura di Variney..." sono stati rispettati
sia rispetto al numero dei ricoverati, sia per quello che riguarda
il reparto di UAP che dovrebbe prevedere un'integrazione, tutto ciò
anche con riferimento a quanto ci era stato detto in seguito ad
altre iniziative ispettive portate avanti dal nostro gruppo,
qualora questo non sia avvenuto, chiediamo come si intenda
procedere.
Presidente -
Risponde l'assessore Marzi.
Marzi (SA) -
Ieri la Giunta regionale ha approvato il
progetto di interesse specifico tra la Regione, l'Azienda USL e
l'Azienda J.B. Festaz frutto del lavoro del tavolo tecnico
appositamente costituito dall'Assessorato per concretizzare quanto
abbiamo sempre detto in Consiglio, cioè individuare lo strumento
amministrativo corretto che poteva permettere di dare riscontro
alle richieste manifestate dal personale del J.B. Festaz, che aveva
chiesto di restare a lavorare insieme nello stesso reparto di
assegnazione temporanea all'Ospedale Parini, tornando sempre
insieme al successivo rientro al J.B. Festaz a conclusione dei
lavori del nuovo Ospedale di comunità.
Con la delibera si è approvato anche il relativo schema di
protocollo d'intesa per l'assegnazione temporanea del personale del
J.B. Festaz presso l'Azienda USL durante il periodo dei lavori per
la realizzazione dell'Ospedale di comunità. Prima di essere
approvata in Giunta, la proposta è stata condivisa nel tavolo di
lavoro ed è stata presentata ai lavoratori coinvolti nell'incontro
organizzato congiuntamente il 14 luglio scorso presso il J.B.
Festaz. Nel corso dell'incontro, con la presenza tra gli altri del
Presidente del J.B. Festaz, del Direttore generale dell'USL e del
sottoscritto, sono stati forniti ai lavoratori gli elementi
necessari per meglio chiarire i dubbi e le perplessità ancora
presenti. I documenti approvati sono il risultato di un importante
e proficuo lavoro coordinato dall'Assessorato e compiuto dal tavolo
tecnico in cui le organizzazioni sindacali hanno svolto un
importante ruolo attivo e propositivo nell'individuare, insieme a
Regione e Azienda, le migliori modalità possibili di assegnazione
temporanea e trattamento a tutela del personale.
In data 20 luglio, nel corso di una riunione tra J.B. Festaz e
Organizzazioni sindacali, sono già stati concordati inoltre i
criteri di scelta da adottare nel caso si verifichi una
disponibilità di personale superiore rispetto al fabbisogno e la
Direzione del J.B. Festaz e le parti sindacali hanno quindi
concordato e sottoscritto i due criteri.
Relativamente ai turni notturni, il personale che sarà
trasferito, essendo dedicato alla gestione di un reparto
ospedaliero, effettuerà il servizio sui tre turni, compreso quello
notturno, come già riferito. Nel periodo di svolgimento dei lavori
per l'Ospedale di comunità, i medici di medicina generale
attualmente operanti presso i nuclei di RSA e UAP potranno essere
utilmente reimpiegati su altri servizi dell'area territoriale
dell'Azienda USL, anche questo già riferito, o presso altre
strutture residenziali che ne presenteranno necessità. Lo scorso 24
maggio questo tema è stato oggetto di esame da parte del Comitato
aziendale dei medici di medicina generale competente per
l'applicazione degli accordi integrativi regionali, con valutazione
sulle soluzioni alternative da proporre ai medici attualmente
impiegati appunto presso il nucleo RSA e UAP del J.B. Festaz.
Proprio su tale aspetto ieri, tra l'altro, abbiamo approvato anche
una delibera di Giunta con un'estensione delle ore di attività dei
tre medici di struttura attualmente operanti presso la RSA-UAP
della Casa di riposo J.B. Festaz al fine di accompagnare il
trasferimento di assistiti di quest'ultima presso la struttura di
Variney nell'ambito dei lavori di realizzazione dell'Ospedale di
comunità, a maggior ragione per il mese di agosto, proprio per
prevedere il passaggio poi da settembre degli infermieri e delle
OSS al Parini.
Riguardo alle mobilità di personale della struttura del J.B.
Festaz verso l'Azienda USL e verso gli Enti del comparto unico
risultano esservi state alcune mobilità di personale avvenute su
specifica richiesta del personale stesso; tutti i casi però si sono
configurati come mobilità e quindi trasferimento con cessione del
contratto individuazione del lavoro all'Amministrazione di
destinazione. Questa è la fattispecie. Il contesto della sua
domanda quindi è completamente diverso in questo caso da quello che
stiamo facendo al J.B. Festaz e soprattutto non avrebbe consentito
alle operatrici di poter andare tutte e tornare tutte assieme, cosa
che è stata ampiamente spiegata.
La programmazione dei trasferimenti dei pazienti dai nuclei
RSA-UAP alla struttura di Variney è in via di definizione e si
concretizzerà nel mese di agosto. Le attività svolte da parte della
struttura del J.B. Festaz vedranno anche le necessarie e
preliminari comunicazioni ai familiari e la sottoscrizione del
protocollo sanitario per assicurare lo spostamento, come già più
volte riferito in Consiglio.
Con riferimento agli impegni contrattuali per la gestione della
struttura di Variney, la gestione dei contratti è seguita da un RUP
e dai direttori di esecuzione dei contratti dell'Azienda USL che
garantiscono il rispetto degli impegni contrattuali previsti nei
bandi di gara anche attraverso l'applicazione di penali, ove
previsto. La struttura ad oggi presenta la piena occupazione dei
posti letto e, rispetto ai dati da lei richiesti, al 1° di aprile i
pazienti erano quattordici, al 1° maggio quindici e al 1° giugno
venti. L'unica cosa sulla quale tengo a fare una puntualizzazione
finale è legata al fatto che, indipendentemente dal fatto che io e
lei ci confrontiamo qui in Consiglio, quello che io ho messo nella
risposta sono degli atti di Giunta regionale. Io posso capire che
politicamente lei dica che questi atti non sono chiari ma
evidentemente, se sono diventati tali, queste erano cose che si
potevano fare e hanno anche ricevuto il
placet
dovuto.
Presidente -
Replica la consigliera Erika Guichardaz.
Guichardaz E. (PCP) -
Come da lei sottolineato, quegli
atti sono stati fatti ieri e quindi io, non avendo comunque la
sfera di cristallo, ovviamente non ho potuto leggerli oggi. La mia
non è una puntualizzazione nei suoi confronti ma semplicemente
faccio rilevare che questa è una cosa che era prevista per il 31
ottobre ed è stata deliberata il 24 luglio. Tra l'altro, non stiamo
parlando di una questione secondaria perché si tratta di
trasferimento di personale e di pazienti che in alcuni casi sono in
coma o stato vegetativo, cioè non possono essere considerati dei
pacchetti postali.
Mi fa piacere sapere che dal 1° settembre pazienti questi
pazienti verranno spostati; c'è una delibera del 16 giugno con cui
si mettono 100 mila euro per l'impianto di produzione di ossigeno
medicale a Variney: evidentemente non solo non era previsto
nell'appalto la questione dell'UAP, ma neanche il fatto che la
struttura poteva accogliere quei malati.
Rispetto a quando vedremo l'intesa -- perché, come ho detto, non
è ancora accessibile - rispetto a quello che io ho letto, quindi
quello che lei ha presentato il 14 di luglio, ciò che mi stupisce è
sentir dire che c'è un accordo con le Organizzazioni sindacali
visto che, essendo un'intesa, le Organizzazioni sindacali non hanno
ancora sottoscritto quel documento. Vedremo quanto dicono nei vari
verbali del tavolo, non vorrei che fosse stato assolto solo
l'obbligo informativo, che è cosa ben diversa dalla condivisione di
un documento.
Rispetto a quel documento, sottolineo alcune cose, secondo me,
preoccupanti; innanzitutto manca un riferimento al contratto di
rientro in ospedale di comunità. Abbiamo più volte visto
esternalizzazioni lampo; nel documento che io ho visto - poi magari
non è quello che è andato in Giunta - non abbiamo la garanzia che
si torni in un ospedale di comunità che non sarà esternalizzato,
dopodiché sulla formazione si è restati molto vaghi e non vi sono
notizie sui tempi e sulle tipologie.
Sulle assenze non troviamo nulla e nemmeno sulla recessione
rispetto al protocollo, la libertà del lavoratore è pari a zero
perché si parla solo di modifiche di recessione possibile per
modifiche al protocollo, quindi se c'è qualcosa di tipo
organizzativo o altri aspetti non contenuti nell'intesa, il
lavoratore non è libero di recedere.
Sui turni notturni anche c'è scritto: "prevedibilmente su tre
turni", non è data certezza dei tre turni. Evidentemente questa è
stata una modifica e leggeremo che non ci sarà più quel
"prevedibilmente" ma è definito che sono sui tre turni.
Rispetto ai medici, capiamo ancora oggi che non si sa il loro
destino; sicuramente verranno piazzati altrove ma, ad oggi, quello
che ancora lei ci ha ribadito è che non si sa dove.
Sulla questione della mobilità intercompartimentale è molto
interessante quello che ci ha detto: basterebbe che una di quelle
dipendenti chiedesse di poter accedere alla mobilità
intercompartimentale; quindi, come altri hanno avuto accesso a
quella tipologia, molto probabilmente potranno accedervi anche le
persone che non vogliono stare con tutte le loro amiche ma che
magari vedono nella loro professione qualcosa di diverso che
potrebbe essere valorizzato magari altrove che non nel reparto di
Neuro. Su questo faremo degli accessi agli atti e ci torneremo nel
mese di settembre perché discriminazioni e disparità di trattamento
per noi sono non motivi che ci lasciano perplessi, ma che
condanniamo profondamente. Apprendo ancora che non è stata data
alcuna informazione ai parenti e, ripeto, stiamo parlando anche di
pazienti in coma e in stato vegetativo; se ci fosse mia figlia in
uno di quei letti, molto probabilmente non sarei così tranquilla
non sapendo ancora, il 25 di luglio, cosa succederà il 1° di
settembre.
Rispetto alla questione di Variney, lei ci ha dato i dati: al 1°
giugno si parlava di venti posti, l'appalto ne prevedeva trentuno.
Direi che non è stato adempiuto quanto promesso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK