Consiglio Regionale della Valle d'Aosta - Oggetto del Consiglio n. 250 del 20 dicembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 250 del 20 dicembre 2018 - Resoconto
OGGETTO N. 250/XV - Interpellanza: "Predisposizione di linee
guida per lo svolgimento da parte di soggetti pubblici o privati di
servizi di assistenza in favore di minori".
Rini (Presidente) -
Punto 17 all'ordine del giorno. La
parola al consigliere Cognetta per l'illustrazione.
Cognetta (MOUV') -
Questa interpellanza, presentata
anch'essa ormai quasi un mese fa (il 26 ottobre), prende spunto da
una mozione approvata in questo Consiglio il 27 ottobre 2017,
quindi stiamo parlando di un anno abbondante ormai. Quella mozione
cercava di fare una sintesi, che è avvenuta in quest'Aula, rispetto
a un problema che affligge spesso le situazioni di separazione tra
coniugi. Cosa accade, non sempre, ma abbastanza spesso? Nelle
separazioni, soprattutto quelle non consensuali, accade che si
scateni una lotta per l'affidamento dei figli, oppure per questioni
di tipo economico. Accade che i servizi che sono normalmente
deputati a dirimere le questioni e a valutare a chi assegnare e a
chi non assegnare, svolgano un lavoro di indagine all'interno dei
coniugi che si separano, per definire e per aiutare poi l'autorità
giudiziaria a dare una sentenza di separazione e a spiegare quali
sono i vicoli di questa stessa sentenza. Spesso però alcuni
genitori lamentano il fatto che non c'è trasparenza né parità di
giudizio rispetto al lavoro fatto dagli assistenti sociali. Questo
non è un giudizio espresso da me, ma è un'istanza portata avanti da
chi si trova in questa incresciosa situazione.
Dopo una serie di approfondimenti, venne presentata da me nel
Consiglio regionale del 7 e 8 novembre questa mozione, che
impegnava il Governo regionale a emanare delle linee guida, dove
sostanzialmente si sarebbe definito il procedimento corretto per
gestire questi incontri tra genitori e assistenti sociali, ma
soprattutto per mettere tutti sullo stesso piano. A seguito di
questa prima mozione, approvata con la sola astensione del collega
Contoz, l'anno successivo ai primi di gennaio chiesi all'allora
assessore Bertschy di dare conto di questa mozione, di vedere
esattamente a che punto era e lui mi rispose che questo obiettivo,
cioè creare queste linee guida, sarebbe divenuto un obiettivo
dirigenziale per l'anno in corso e, di conseguenza, avremmo avuto
queste famose linee guida, chiaramente non nella passata
legislatura ma in questa. Io dissi: ben venga, poi magari, prima di
approvarle, le valutiamo in Commissione per capire se questa cosa
qui si riesce a farla maniera condivisa e poi portiamo avanti
questo lavoro.
Ci fu la nuova maggioranza e il nuovo Governo. Chiesi più volte
ai predecessori dell'attuale Assessore qual era la situazione e a
che punto saremmo arrivati. A questo punto, capito che non si
capiva bene a che punto si arrivava, il 26 ottobre presentai questa
interpellanza, che chiede se queste linee ci sono o non ci sono e,
se ci sono, quando arrivano in Commissione, così possiamo
cominciare a valutarle? Credo che, passato un anno e avendo dato un
obiettivo dirigenziale, anche se è vero che gli obiettivi
dirigenziale non sono sempre centrati, perché non si arriva mai al
100 percento dell'obiettivo, ma in genere ci si ferma sul 70
percento, però spero che in quel 70 percento ci sia anche questo e,
di conseguenza, attendo con ansia di sapere a che punto siamo.
Visto che ho cercato di saperlo, ma non ci sono riuscito, adesso,
se finalmente riusciamo a venirne a capo, a me farebbe piacere. La
pregherei, neo Assessore, di fare un piccolo passo avanti rispetto
alla situazione precedente che ho subito nella passata maggioranza
e di arrivare a un testo che finalmente riusciamo a portare
avanti.
Dalle ore 10:55 assume la presidenza il vicepresidente
Rollandin
.
Rollandin (Presidente) -
La parola all'assessore Baccega
per la risposta.
Baccega (UV) -
È una vicenda che anche dall'Assessorato
all'edilizia residenziale pubblica, in particolare all'ERP, abbiamo
vissuto con grande attenzione, in quanto proprio le separazioni
coniugali generavano un maggiore costo per la collettività,
relativamente a situazioni di forte contrasto tra i coniugi che si
separavano. In questo lungo iter che lei ha evidenziato, confermo
quello che ha detto il collega Bertschy che l'obiettivo
dirigenziale era stato assegnato alle strutture competenti e che
questo obiettivo doveva completarsi entro il 30 novembre 2018.
Vale anche la pena riassumere che cosa determinava l'obiettivo:
due ambiti di intervento relativi all'area della tutela dei minori,
a cui sono chiamati gli operatori dei servizi sociosanitari nelle
situazioni interessate dagli organi giudiziari e quindi
in
primis
la valutazione delle situazioni familiari in riscontro
alle richieste di indagini psicosociali e poi il trattamento delle
situazioni familiari in ottemperanza ai diversi mandati disposti a
tutela dei minori, quindi il monitoraggio, il sostegno, il
controllo e l'affido ai servizi. È stato un lavoro complesso,
delicato e che ha richiesto molti approfondimenti.
Allo stato attuale si è giunti alla definizione dell'attività
del nucleo psicosociale di valutazione, la cui fase di
sperimentazione è stata approvata dalla Giunta regionale con
delibera n. 1463 del 23 novembre scorso e sono state già avanzate
le richieste per allocare il servizio in spazi ritenuti idonei e
già a disposizione dell'Amministrazione regionale. Inoltre gli
uffici preposti hanno concluso la redazione delle linee guida
-questa è sicuramente una notizia positiva - di concerto con gli
altri soggetti istituzionali coinvolti, in particolare con il
Servizio di psicologia afferente all'azienda USL, ma anche a
seguito del confronto e della collaborazione del Servizio sanitario
di psicologia e del Dipartimento di salute mentale dell'azienda
USL, oltre che degli uffici dell'Avvocatura regionale. Tuttavia
prima di essere portato all'attenzione della Giunta - in questo
caso, se c'era l'impegno di andare in Commissione, io sarò ben
lieto di venire in quella sede - il documento finale necessita
ancora di un confronto che è già stato calendarizzato per il 28
dicembre 2018 con i referenti degli organi giudiziari, quindi il
Presidente del Tribunale, la Procura della Repubblica, la Procura
della Repubblica presso il Tribunale dei minorenni di Torino e,
considerate le molteplici interrelazioni previste dalle linee
guida, tra questi e l'Amministrazione regionale. Quindi c'è un
forte coinvolgimento.
In conclusione devo dire che il percorso è stato fatto e siamo
all'ultimo chilometro; lei aveva sollecitato il Governo fin dal
2018, siamo in dirittura d'arrivo.
Presidente -
La parola al consigliere Cognetta per la
replica.
Cognetta (MOUV') -
Assessore, mi fa piacere che il lavoro
sia stato fatto e che siamo quasi in dirittura d'arrivo. Se mi
permette un paio di suggerimenti che le do adesso e che magari
possono risolvere in anticipo delle questioni che poi andremmo a
discutere dopo; il che non sarebbe bello. Innanzitutto credo che
oltre agli organi giudiziari vada anche ascoltato in maniera
formale l'Ordine degli avvocati, perché so benissimo che anche loro
hanno delle perplessità o, meglio, dei dubbi su come avviene
attualmente lo sviluppo della separazione e delle interazioni.
Quindi, se fosse possibile ascoltare anche loro, sarebbe d'uopo;
ovviamente se loro sono disposti, ma immagino di sì. Poi, se fosse
possibile anche ascoltare le associazioni genitoriali, perché
giustamente anche loro sono parte in causa e prima di arrivare a un
testo che poi noi politici, ancorché poco pratici della materia,
dovremo in qualche modo approvare, sarebbe opportuno farlo vedere a
tutte le parti, onde evitare che poi prendiamo posizioni diverse a
seconda di chi ci dà delle sollecitazioni. Quindi se per cortesia
può aggiungere questi due passaggi, sarebbe cosa opportuna.
La ringrazio per il lavoro svolto. Penso che a questo punto, se
mi darà copia, quando sarà il momento darà copia a tutti, ci
permetterà di risolvere alla fine questa annosa questione. Se
potesse poi magari accennare anche ai tempi, così magari evito di
farle tra un mesetto un altro
rappel
, perché se no diventa
fastidioso sia per me che per lei.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK