Consiglio Regionale della Valle d'Aosta - Oggetto del Consiglio n. 2324 del 21 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2324 del 21 marzo 2012 - Resoconto
OGGETTO N. 2324/XIII - Disegno di legge: "Adeguamento del
bilancio di previsione per il triennio 2012/2014 agli obiettivi
complessivi di politica economica e di contenimento della spesa
pubblica previsti dal decreto-legge 6 dicembre 2011, n. 201
(Disposizioni urgenti per la crescita, l'equità e il consolidamento
dei conti pubblici), convertito, con modificazioni, dalla legge 22
dicembre 2011, n. 214. Modificazioni di leggi regionali.".
Articolo 1
(Modalità di iscrizione in bilancio delle somme relative al
concorso della Regione agli obiettivi complessivi di politica
economica e di contenimento della spesa pubblica)
1. Impregiudicati gli effetti derivanti dall'eventuale
accoglimento del ricorso promosso dalla Regione ai sensi
dell'articolo 127, comma secondo, della Costituzione per la
dichiarazione di illegittimità costituzionale dell'articolo 28,
comma 3, del decreto-legge 6 dicembre 2011, n. 201 (Disposizioni
urgenti per la crescita, l'equità e il consolidamento dei conti
pubblici), convertito, con modificazioni, dalla legge 22 dicembre
2011, n. 214, per l'adeguamento agli obiettivi complessivi di
finanza pubblica ivi indicati è iscritto nella parte I dello stato
di previsione delle spese del bilancio di previsione della Regione
per il triennio 2012/2014 uno stanziamento pari ad annui euro
41.777.000 nell'U.P.B. di nuova istituzione 1.15.02.13 (Concorso
della Regione al riequilibrio della finanza pubblica).
Articolo 2
(Modalità di iscrizione in bilancio delle somme relative al
concorso dei Comuni della Valle d'Aosta agli obiettivi complessivi
di politica economica e di contenimento della spesa
pubblica)
1. Alle condizioni e per le finalità di cui all'articolo 1, è
iscritto nella parte I dello stato di previsione delle spese del
bilancio di previsione della Regione per il triennio 2012/2014 uno
stanziamento, per l'anno 2012, pari a euro 7.000.000 nell'U.P.B. di
nuova istituzione 1.4.02.18 (Concorso dei Comuni della Valle
d'Aosta al riequilibrio della finanza pubblica).
2. Per gli anni successivi al 2012, le risorse necessarie per
il raggiungimento delle finalità di cui all'articolo 1 sono
individuate nell'ambito degli interventi regionali in materia di
finanza locale determinati ai sensi dell'articolo 25 della legge
regionale 20 novembre 1995, n. 48 (Interventi regionali in materia
di finanza locale).
Articolo 3
(Modificazioni all'allegato A alla legge regionale 13
dicembre 2011, n. 30, e alle correlate disposizioni
legislative)
1. In deroga a quanto previsto dalla l.r. 48/1995, i
trasferimenti finanziari con vincolo settoriale di destinazione
individuati nell'allegato A alla legge regionale 13 dicembre 2011,
n. 30 (Legge finanziaria per gli anni 2012/2014), e le correlate
disposizioni previste da leggi regionali sono modificati come
risulta dall'allegato A alla presente legge e dal presente
articolo.
2. L'autorizzazione di spesa di cui alla legge regionale 1°
giugno 2007 n. 13 (Nuove disposizioni in materia di obbligo di
costruzione del manto di copertura in lose di pietra e disciplina
dei relativi benefici economici. Modificazioni alla legge regionale
27 maggio 1994, n. 18), determinata in euro 2.400.000 per l'anno
2012 dall'articolo 27, comma 3, della l.r. 30/2011, è rideterminata
in euro 1.900.000 (UPB 1.4.2.23 Interventi d'investimento di
finanza locale con vincolo di destinazione per l'assetto e la
tutela del territorio - parz.).
3. Dopo il comma 2 dell'articolo 14 della legge regionale 18
aprile 2008, n. 18 (Interventi regionali per lo sviluppo dello sci
nordico), è inserito il seguente:
"2bis. A decorrere dall'anno 2012, al finanziamento dei
contributi di cui alla presente legge si provvede mediante risorse
derivanti da trasferimenti con vincolo settoriale di destinazione
di cui al titolo V della legge regionale 20 novembre 1995, n. 48
(Interventi regionali in materia di finanza locale).".
4. Per le finalità di cui alla l.r. 18/2008, è autorizzata la
spesa di euro 500.000 per l'anno 2012 (UPB 1.4.2.17 Interventi
correnti di finanza locale con vincolo di destinazione nel settore
del turismo e impianti a fune). Per gli anni successivi, gli
stanziamenti sono individuati secondo le modalità di cui
all'articolo 25, comma 3, della l.r. 48/1995.
5. Dopo il comma 2 dell'articolo 1bis della legge regionale
12 luglio 1996, n. 16 (Programmazione, organizzazione e gestione
del sistema informativo regionale. Ulteriori modificazioni alla
legge regionale 17 agosto 1987, n. 81 (Costituzione di una Società
per azioni nel settore dello sviluppo dell'informatica), già
modificata dalla legge regionale 1° luglio 1994, n. 32. Abrogazione
di norme), è inserito il seguente:
"2bis. A decorrere dall'anno 2012, al finanziamento delle
spese volte all'esercizio in forma associata di funzioni, servizi
ed interventi in materia informatica e telematica di cui al comma 1
si provvede mediante risorse derivanti da trasferimenti con vincolo
settoriale di destinazione di cui al titolo V della legge regionale
20 novembre 1995, n. 48 (Interventi regionali in materia di finanza
locale).".
6. Per le finalità di cui all'articolo 1bis, comma 2bis,
della l.r. 16/1996, aggiunto dal comma 5 del presente articolo, è
autorizzata la spesa di euro 949.000 per l'anno 2012 (UPB 1.4.2.10
Interventi correnti di finanza locale con vincolo di destinazione
nel settore dei servizi generali e dello sviluppo economico). Per
gli anni successivi, gli stanziamenti sono individuati secondo le
modalità di cui all'articolo 25, comma 3, della l.r.
48/1995.
7. Dopo il comma 4 dell'articolo 11 della legge regionale 26
maggio 1993, n. 39 (Norme per la costituzione del Sistema
Informativo Territoriale regionale (S.I.T.R.)), è inserito il
seguente:
"4bis. A decorrere dall'anno 2012, al finanziamento degli
oneri di cui alla presente legge si provvede mediante risorse
derivanti da trasferimenti con vincolo settoriale di destinazione
di cui al titolo V della legge regionale 20 novembre 1995, n. 48
(Interventi regionali in materia di finanza locale).".
8. Per le finalità di cui alla l.r. 39/1993, è autorizzata la
spesa di euro 770.000 per l'anno 2012 (UPB 1.4.2.10 Interventi
correnti di finanza locale con vincolo di destinazione nel settore
dei servizi generali e dello sviluppo economico; UPB 1.4.2.20
Interventi d'investimento di finanza locale con vincolo di
destinazione per lo sviluppo economico). Per gli anni successivi,
gli stanziamenti sono individuati secondo le modalità di cui
all'articolo 25, comma 3, della l.r. 48/1995.
Articolo 4
(Programmi di investimento oggetto di cofinanziamento
comunitario e statale)
1. La quota aggiuntiva di risorse regionali per l'attuazione
degli interventi definiti nell'ambito del Programma operativo
competitività regionale 2007/2013, già determinata dall'articolo
50, comma 3, lettera b), della l.r. 30/2011 in euro 14.215.474 per
il triennio 2012/2014, di cui euro 3.814.104 per il 2012, euro
4.271.370 per il 2013 e euro 6.130.000 per il 2014, è rideterminata
per il medesimo triennio in complessivi euro 13.215.474 di cui euro
3.314.104 per il 2012, euro 3.771.370 per il 2013 e euro 6.130.000
per il 2014 (UPB 1.11.9.20 Programma competitività regionale
2007/2013 - parz.).
Articolo 5
(Autorizzazioni di maggiori o minori spese recate da leggi
regionali)
1. Le autorizzazioni di spesa recate da leggi regionali, come
determinate dalla l.r. 30/2011, sono modificate, per il triennio
2012/2014, nella misura indicata nell'allegato B.
Articolo 6
(Variazioni allo stato di previsione della spesa)
1. Allo stato di previsione delle spese del bilancio di
previsione della Regione per il triennio 2012/2014 sono apportate
le seguenti variazioni, come indicate, in diminuzione,
nell'allegato C e, in aumento, nell'allegato D:
a) in diminuzione
anno 2012 euro 50.996.000;
anno 2013 euro 44.046.000;
anno 2014 euro 45.046.000;
b) in aumento
anno 2012 euro 50.996.000;
anno 2013 euro 44.046.000;
anno 2014 euro 45.046.000.
Articolo 7
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Allegati
(omissis)
Presidente
- La parola al relatore, Consigliere
Rosset.
Rosset (UV)
- Grazie Presidente.
Nelle more della decisione concernente il ricorso promosso dalla
Regione ai sensi dell'articolo 127, comma 2), della Costituzione
per la dichiarazione di illegittimità costituzionale dell'articolo
28 comma 3, del decreto-legge n. 201 del 6 dicembre 2011, il
presente disegno di legge attua disposizioni per adeguare il
bilancio di previsione 2012/2014 agli obiettivi di contenimento
della finanza pubblica posti a carico della Regione e dei comuni
valdostani dal disegno di legge n. 201/2011. L'articolo 28, comma
3, del decreto-legge 6 dicembre 2011, n. 201, "Disposizioni urgenti
per la crescita, l'equità e il consolidamento dei conti pubblici.
Modifiche a disposizioni legislative", prevede che le Regioni a
Statuto speciale e le Province autonome di Trento e Bolzano
assicurino, a decorrere dall'anno 2012, un concorso alla finanza
pubblica di euro 860.000.000 annui. Sempre lo stesso articolo
prevede che con le medesime procedure le Regioni e le Province
autonome che hanno la competenza sulla finanza locale assicurino, a
decorrere dall'anno 2012, un concorso alla finanza pubblica di
60.000.000 di euro da parte dei Comuni ricadenti nel proprio
territorio. Per la Regione gli importi accantonati sono pari a
41.800.000 di euro per la quota regionale e a 7.000.000 per la
quota dei Comuni.
Sono stati, quello attuale e quello passato, anni assai convulsi
per le ricadute sulla nostra Valle sia della generale crisi
economica finanziaria, ed anche per le conseguenze sul nostro
riparto fiscale della politica di rigore e di tagli. Questi
avvenimenti sono stati, in tutta evidenza, nei passaggi di una
crisi politica sfociata con un Governo tecnico, scanditi da tappe
forzate, convulse e difficili per l'Italia. Lo stato di emergenza e
di generate preoccupazione non è ancora finito e non nascondo qui,
immagino interpretando un pensiero unanime dei colleghi, la mia
viva e persistente preoccupazione.
La Valle d'Aosta è inserita in un contesto italiano europeo e
mondiale che non consente un grande ottimismo e ci obbliga a
smisurati sforzi di razionalizzazione ed economie, come mai ci si
sarebbe aspettati di dover fare. Non si tratta di drammatizzare, ma
non sarebbe logico minimizzare, e neppure strumentalizzare gli
eventi che ci obbligano a condividere le azioni difficili a
salvaguardia della nostra comunità. In questo, cioè nella logica
"lacrime e sangue" delle diverse finanziarie del Governo
Berlusconi, prima, e del Governo Monti, dopo, le ripercussioni sul
nostro ordinamento finanziario sono evidenti e quella di cui ci
occupiamo oggi è una sorta di ulteriore coda che grava sulla nostra
autonomia speciale, a dispetto delle nuove norme di attuazione
sull'ordinamento finanziario. II contenimento della spesa pubblica
regionale è un processo che non si può eludere, ne siamo consci; ma
non possiamo negare che sono enormi i sacrifici che ci sono stati
proporzionalmente richiesti ed è bene dirlo qui, forte e chiaro,
per le implicazioni sulla nostra autonomia a tutti i livelli di
governo.
Nell'esame del disegno di legge mi soffermo, in particolare,
sugli effetti di questa manovra per Funzione obiettivo, al fine di
fornire ragione di come sono state recuperate le risorse. Per
quanto riguarda la Regione, i principali settori che sono stati
rideterminati sono stati (leggo): per funzione e funzionamento
degli organi istituzionali 300.000 euro; personale 825.000; servizi
generali 4.728.000; istruzione primaria e secondaria 620.000;
istruzione universitaria 540.000; cultura e sport 2.770.000;
politiche sociali 1.000.000; sviluppo economico regionale
8.500.000; infrastrutture per mobilità e reti 11.126.000; governo
del territorio 2.100.000; fondi di riserva e globali 9.268.000, per
un totale di 41.777.000. Nell'ambito della finanza locale le
risorse sono state attinte dalle unità previsionali di base
intestate agli
Interventi correnti di finanza locale con vincolo
di destinazione nel settore dei trasporti
ed agli
Interventi
di investimento di finanza locale con vincolo di destinazione per
l'assetto e la tutela del territorio
: questo si evince
dall'analisi sia dell'articolo 3, sia dall'allegato A. In altre
parole, nulla è stato tolto dai trasferimenti ai comuni senza
vincolo.
Il disegno di legge si compone di sette articoli. I primi due
autorizzano l'iscrizione di due nuove unità previsionali di base
finalizzate al concorso della Regione al riequilibrio della finanza
pubblica, ed al concorso dei Comuni della Valle d'Aosta sempre per
il riequilibrio della finanza pubblica. L'articolo 4 ridetermina
l'autorizzazione di spesa relativa al Programma operativo
competitività regionale 2007/2013, riducendo di circa un milione di
euro il cosiddetto "overbooking", ovvero quella parte di
cofinanziamento aggiuntivo a carico del bilancio regionale.
L'articolo 5 modifica le autorizzazioni di spesa disposte da leggi
regionali specifiche e dalla legge finanziaria per gli anni
2012/2014. L'articolo 6 dispone, riepilogando complessivamente, le
variazioni allo stato di previsione della spesa del bilancio di
previsione per il triennio 2012/2014. Infine l'articolo 7 reca la
dichiarazione d' urgenza. Tutte le rimodulazioni del disegno di
legge n. 180 sono state studiate con lo scopo di minimizzare gli
effetti sul livello dei servizi.
Concludendo, aggiungerei ancora, incidentalmente, che la
confusione di materie degli ultimi decreti-legge attentano anche ad
altri aspetti del nostro ordinamento regionale. Non solo dunque un
problema di soldi, che sono fondamentali, ma anche di poteri e
competenze che vengono posti in discussione dal neo centralismo
statale ed è questo, secondo me, l'aspetto più grave e
preoccupante. Grazie.
Presidente
- La discussione generale è aperta.
La parola al Consigliere Louvin.
Louvin (ALPE)
- Grazie Presidente.
Tanto la relazione tecnica al disegno di legge n. 180, quanto la
relazione che ha presentato il relatore, esordiscono con
l'espressione "nelle more"; siamo in una condizione di attesa
almeno dichiarata per quanto riguarda l'impugnativa che la Regione
ha presentato per l'illegittimità costituzionale di quell'articolo
del decreto "salva-Italia", che ha operato d'autorità una riduzione
cospicua delle risorse sui nostri bilanci.
Quando si parlò degli effetti del "salva-Italia" sul nostro
bilancio, ricorderanno i colleghi che la proposta di ALPE era stata
quella di prendersi il tempo di fare già la rimodulazione in sede
di adozione del bilancio. Ragioni diverse, poi, hanno fatto optare
la maggioranza per un'adozione del bilancio ed un ritorno sullo
stesso a posteriori, ma vorrei ricordare che stiamo parlando di un
decreto che vede scendere le risorse disponibili nella nostra
Regione di 50.000.000 di euro, sopra al 3 percento del bilancio
regionale complessivo. È una compressione non di poco momento,
tenuto conto anche dei pregressi e degli altri interventi, che
hanno fortemente ridotto le nostre disponibilità finanziarie.
Credo che sarebbe naif immaginare la possibilità che, anche
attraverso l'impugnativa costituzionale, si arrivi a ritrovare un
diverso equilibrio finanziario; i dati che abbiamo sul tavolo in
una congiuntura come questa non ci permettono le più rosee
speranze, quindi è doveroso ragionare in questo momento nei termini
della rimodulazione del bilancio regionale. È un'operazione che, in
verità, avremmo sperato condotta in modo diverso; il disegno di
legge n. 180 è molto asciutto, non viene spesa una parola nella sua
relazione tecnica, né mi pare che abbia aggiunto molto da questo
punto di vista la relazione del relatore sulle ragioni per le quali
si va ad incidere su un settore piuttosto che sull'altro.
Il collega Rosset, molto diligentemente, ha presentato una
tabella di cifre dicendo che sono stati tolti tanti milioni su
questi capitoli, ma una spiegazione di come si va ad operare con il
coltello nel ridurre, in qualche caso anche in modo cospicuo,
alcuni capitoli del nostro bilancio, l'abbiamo solo intravista
dalla relazione e dalle spiegazioni che ha dato il Presidente in
commissione. Quindi questa "tosatura" del nostro bilancio dovrebbe
richiedere comunque un approfondimento maggiore; cerchiamo di farlo
insieme al collega Chatrian, che mi aiuterà in questo ruolo
rispetto ad alcuni temi particolari che ha maggiormente
approfondito: questo sarà il frutto dell'approfondimento che ha
fatto il gruppo di ALPE sull'impostazione di questo disegno di
legge.
Intanto dobbiamo dire che le riduzioni di spesa complessive sul
trattamento economico del personale, in particolare di quello
regionale, ci sembrano nell'ordine del sostenibile e che sono
quindi delle economie che non dovrebbero avere delle ripercussioni
significative sul funzionamento della macchina regionale nel
complesso. Qualche dubbio in più lo abbiamo per quanto riguarda la
riduzione degli stanziamenti sul personale assunto con contratto di
tipo privatistico, tanto nel settore delle risorse naturali, dove
spariscono 100.000 euro, quanto dei lavori pubblici, dove la
diminuzione è di 200.000. Qui stiamo parlando di un settore del
quale siamo spesso ad occuparci, non ultimo questa mattina sotto
altro profilo, e ci preoccupa che si sia intervenuti su questo
versante con ulteriori compressioni.
Dove invece l'abbassamento delle risorse è molto significativo,
e raggiunge - complessivamente valutato - quasi il 40 percento
degli investimenti, è il sistema informatico regionale, dove
abbiamo quasi 3.000.000 di euro in meno nell'anno in corso per le
spese di informatizzazione degli assessorati e di adeguamento
tecnologico delle sedi, dove riduciamo anche di 2.145.000 euro i
progetti e le sperimentazioni in ambito informatico e telematico,
con una caduta di due terzi dell'investimento in questo campo. Si
può dire che gli investimenti di sperimentazione possono attendere,
ma sono dati significativi che vanno portati all'attenzione per una
valutazione di ordine generale. Si aggiunge a questo la riduzione
di 900.000 euro nelle spese di gestione delle infrastrutture
informatiche e telematiche della Regione, che mi sembra possa
rientrare nella parziale compensazione che abbiamo di 1.800.000
euro, che si spostano verso il sistema informativo territoriale ed
il finanziamento all'INVA. Una compensazione - ripeto - che è molto
al di sotto del tenore complessivo del ritaglio, e qui si introduce
una valutazione di ordine politico da parte nostra, relativa a
questo quesito: crediamo in una Regione a forte capacità di
innovazione tecnologica...sosteniamo questa innovazione, oppure no?
E se questa svolta la leggiamo anche in parallelo con la
riorganizzazione regionale della dirigenza, con le scelte fatte in
ordine alla soppressione di determinati costi all'interno della
dirigenza regionale in questo settore, abbiamo la sensazione che la
Giunta creda poco in questa prospettiva.
Il Presidente Rosset ha minimizzato gli effetti sui servizi,
bisognerebbe capire cosa si intende per "minimizzazione degli
effetti sui servizi": sui servizi sociali sicuramente, perché sono
un campo che non è stato toccato dal punto di vista della manovra
finanziaria, ma sulla qualità dei servizi, sulla svolta che la
Regione potrebbe imprimere in questo modo di fare
un'amministrazione maggiormente efficace e rapida, vicina anche al
cittadino nell'accesso ai servizi, è dato dubitare per l'effetto di
queste compressioni.
Abbiamo una riduzione anche in materia di tetti in lose - sarà
più approfondito in questo il collega Chatrian - e su questo ci
limitiamo ad osservare che sono due anni che ad ogni adozione di
bilancio, abbiamo sempre, nell'approfondimento della legge
finanziaria, sostenuto la necessità di rivedere a fondo questa
normativa. Ci si arriva per la coda, per la parte economica invece
che anticipando, con un disegno innovatore, una politica che ha
dato effetti positivi nel tempo, ma che da anni ormai risulta
essere un evidente appesantimento. Quindi ci dovremmo rallegrare di
essere ascoltati, ma qui il taglio alle risorse non è ancora
compensato da un orizzonte chiaro per quanto riguarda la
riconversione di questo settore.
Dove invece vorremmo aprire un discorso più problematico è su un
settore che non sembra quantitativamente colpito da molte riduzioni
di stanziamento, stando almeno alla ricostruzione che ne ha fatto
il Presidente Rosset, che ha indicato un calo quantitativamente
limitato, ma significativo, ed è il settore della scuola. Qui
abbiamo delle ripercussioni negative che toccano trasferimenti di
fondi in parte corrente per il funzionamento delle istituzioni
scolastiche, meno 10 percento. Le cifre in sé non sono roboanti e
non fanno sussultare, ma le nostre scuole non stanno in condizioni
particolarmente floride. Il 10 percento nella disponibilità per
attività poi di manutenzione ordinaria non sembrano essere una di
quelle voci particolarmente significative; invece si incide in modo
ancora più significativo sull'acquisto di beni di investimento da
parte delle scuole per un 20 percento in meno, e la nota, a nostro
avviso in assoluto più dolente, è l'ulteriore riduzione delle
disponibilità nel diritto allo studio.
Il nostro gruppo ha già portato all'attenzione del Consiglio
l'insufficienza di questi fondi, abbiamo avuto decine e decine di
valdostani che, pur avendo delle condizioni molto modeste, si sono
visti pregiudicare la possibilità di avere il sostegno al diritto
allo studio - parliamo di istruzione dell'obbligo -, pertanto la
riduzione di un ulteriore 10 percento su delle disponibilità già
insufficienti ci sembra una scelta deprecabile.
Della riduzione dei trasferimenti agli enti universitari abbiamo
già discusso questa mattina, non ci dilungheremo oltre, vedremo poi
a posteriori nel nuovo bilancio di gestione che varerà la Giunta
dove si andrà a colpire di più. Vedremo anche cosa si colpirà
nell'edilizia sportiva; su questo invitiamo ad avere molta
attenzione a non pestare il tasto dell'edilizia scolastica
sportiva, in particolare delle palestre, perché ce lo siamo detto,
è stata anche discussa una petizione in questa sede, riteniamo che
questo sia un settore di vistosa sofferenza dove la riduzione di
stanziamenti potrebbe essere significativa. Mentre abbiamo
condiviso nei principi la scelta a suo tempo fatta di stringere la
manopola per quanto riguarda gli impianti sportivi troppo
disseminati, chiediamo che sull'edilizia sportiva scolastica ci sia
la massima attenzione. Se ci verranno assicurazioni, tanto meglio,
ma vogliamo mettere fortemente l'accento su questo aspetto.
Una considerazione sulla questione della ricerca e dello
sviluppo, dove si opera un trasferimento dell'incidenza dei
5.000.000 di euro che abbiamo in questo momento e che non avremo
più nel bilancio regionale verso i fondi di Finaosta. Questa è
l'esplicitazione del discorso del cosiddetto "doppio bilancio":
dove non facciamo fronte con i soldi della Regione, andiamo a
pescare sui fondi Finaosta e lì si trovano sempre i soldi
necessari. Questa è una problematica che abbiamo sollevato
ampiamente, che continuiamo a considerare un momento di particolare
opacità della nostra finanza regionale, perché i soldi appaiono
sempre quando si vanno a cercare da qualche parte, ma quando il
collega Rigo presenta un disegno di legge per poche migliaia di
euro...tutti fermi, non ci sono mai! Qui si sono trovati al volo,
evviva! 5.000.000 di euro, per parare in qualche modo il colpo.
Trasporti pubblici: abbiamo cercato di fare una riaggregazione
dei dati in nostro possesso, spariscono 500.000 euro nelle spese
per contratti di servizio del trasporto pubblico con autobus e
servizi integrativi di rilevanza regionale; nell'intero segmento
degli interventi per i trasporti pubblici la scure si abbatte per
2.847.000 euro, che a nostro avviso è una cifra molto rilevante e
che ribadisce la disaffezione che ha il Governo regionale nei
confronti di un settore. Un settore che in tempi di crisi della
mobilità individuale dovrebbe essere invece curato con una
particolare attenzione.
Dove andranno le diminuzioni di 520.000 euro sottratti alla
gestione dello sviluppo del trasporto ferroviario? Andranno ad
aggiungersi alla politica di abbandono del ramo ferroviario, che si
sta propugnando con assoluta costanza da parte di questo Governo.
Altro discorso è quello dei servizi aerei, che per l'insieme della
comunità hanno un'incidenza molto più relativa, ma è stato detto
bene e si è battuta con vigore stamani la collega Fontana a questo
riguardo, mettiamo una croce sopra anche per quest'anno alla
riattivazione della linea Aosta/Roma, che era l'unica linea di
particolare utilità che funzionava in questi anni. Sono ormai anni
che si rinvia la sua attivazione, l'ultimo spostamento è a fine
anno; in realtà non sarà a fine anno, sarà ad inizio dell'anno
prossimo, perché per quest'anno ci sono più che 4 euro sul capitolo
di pertinenza, quindi c'è un prosciugamento totale della risorsa
disponibile per questi contratti di servizio.
L'ambiente ha già dato fino alle lacrime al momento
dell'approvazione degli ultimi due bilanci regionali, ma si trova
di far sparire ancora 320.000 euro per interventi di tutela,
recupero e valorizzazione dell'ambiente e del paesaggio. A noi
sembra che possano essere colpite in particolare le reti locali di
distribuzione del gas, la distribuzione di carburanti alternativi
di minore impatto ambientale ed i trasferimenti all'ARPAT, da come
leggiamo l'applicazione del bilancio regionale al bilancio di
gestione, e non troviamo particolare logica. Comunque sia, se c'era
un settore che ci pareva avere dato fino oltre il possibile era
questo, e a questo vengono sottratti però 180.000 euro, il 15
percento dello stanziamento iniziale, dal piano regionale di
gestione dei rifiuti. Anche questo non mi pare che nei tempi che
stiamo attraversando sia una garanzia particolare. Stamani abbiamo
affrontato la problematica del servizio idrico integrato, si è
detto dei ritardi cospicui che abbiamo come enti pubblici regionali
e di comunità, ma la diminuzione di 6.250.000 euro al finanziamento
del programma di intervento nei servizi idrici segna un grave
ritardo nella realizzazione di opere di primaria importanza, in
particolare nella depurazione delle acque.
Siamo forse noiosi, ma a noi pare doveroso mettere sul tavolo le
questioni e non limitarci a fare i ragionieri delle grandi cifre.
Qui ci sono delle ricadute, naturalmente possono essere lette e
spiegate e forse anche corrette, ma abbiate la cortesia di seguire
il nostro pensiero. La nostra considerazione è che ci sia proceduto
nel complesso con un approccio troppo sbrigativo, non con una
logica di insieme che andasse ad alleggerire la spesa gestionale
nei settori dove può essere ancora ridondante, ma andando a colpire
dei settori delicati, in particolare l'istruzione ed i trasporti
che ci sembrano molto significativi da questo punto di vista.
In sostanza, la nostra impressione è che la Giunta si sia tolta
il fastidio in modo rapido, perché c'era forse stata una
sopravalutazione di alcuni capitoli di bilancio al momento della
sua adozione - è tecnica del bilancio tenere un po' di larghezza
per fare le opportune rimodulazioni in corso d'anno -, ma qui
sorprende la possibilità di aver giocato a fisarmonica in modo così
ampio su alcuni capitoli. Manca una direttrice di marcia, di
riconversione del bilancio regionale da quello strumento che noi
auspichiamo come leva di trasformazione qualitativa della Regione,
per rimanere sostanzialmente modello distributivo di risorse
fondamentalmente ancorato a logiche antiche e, in larga parte,
superate.
Presidente
- La parola al Consigliere Lattanzi.
Lattanzi (PdL)
- Grazie Presidente.
Collega Louvin, l'ho ascoltata con grande attenzione, non ero
fra quelli che faceva brusio, ho ascoltato perché il tema è
delicato ed importante. Probabilmente è l'inizio di un processo,
perché come dimostra il documento nell'allegato C, non stiamo solo
approntando un ridimensionamento del nostro bilancio di 50.000.000
di euro per il 2012, ma stiamo anche ragionando su come affrontare
il 2013 e il 2014 con tagli dell'ordine dei 44 e 45.000.000 di
euro.
È evidente che la festa è finita, è altrettanto evidente che
questi sono tagli che nessuna maggioranza, né nessun Governo,
avrebbe piacere di portare in un'aula, ma voglio ricordare
l'origine di questi tagli. Ci sono stati chiesti da un decreto
"salva-Italia", che dobbiamo decidere politicamente se dobbiamo
condividere, come abbiamo sempre sostenuto, nel concetto della
solidarietà al nostro paese o se dobbiamo ragionare come quelli che
dicono che il nostro paese finisce a Pont-Saint-Martin. Siccome mi
è parso sempre di capire da tutti i banchi di quest'aula che, pur
riconoscendo la nostra autonomia, l'esclusività
dell'autodeterminazione delle nostre scelte - e su questo siamo
ancora oggi stati in alcuni documenti tutti convinti, destra,
sinistra, centro, forze autonomiste -, è importante mantenere un
quadro di compattezza per la difesa delle nostre prerogative, e
credo che il primo esempio di autodeterminazione sia la possibilità
che abbiamo avuto di determinare i tagli della nostra spesa.
È evidente che, per quanto ci riguarda, avere un bilancio che in
alcuni capitoli di spesa potevamo aver mantenuto con una certa
ricchezza, certamente ci ha favorito in un momento in cui bisogna
fare dei ridimensionamenti. Ma mi permetta il collega Louvin di non
accettare la logica di fare l'elenco della spesa, dicendo che su
ogni voce di bilancio, là dove si è tagliato, la maggioranza non ha
più voglia di avere attenzione rispetto agli argomenti! Vorrei
citarne solo alcuni, perché è paradossale quello che ho sentito! Se
tagliamo 2.900.000 agli investimenti per il sistema informatico
regionale non saremmo più interessati a far sviluppare il nostro
sistema informatico, oppure se tagliamo 140.000 euro per il diritto
allo studio universitario, non saremmo più interessati a sostenere
i nostri studenti, oppure tagliare 5.000.000 nel settore
dell'industria non saremmo più interessati a dedicare un'attenzione
particolare allo sviluppo e all'economia in questa Regione! Questo
approccio, collega Louvin, è da rifiutare, noi lo rifiutiamo prima
di tutto perché è bene che si sappia che, quando ti arriva la
cambiale da pagare, tu vai a prendere i soldi nella cassa ed il
metodo che è stato utilizzato è che sono stati coinvolti gli
Assessori con i loro dirigenti a partecipare in termini di
indicazioni, là dove era opportuno, dove c'era - come dice lui -
"abbondanza di capitoli". Capitoli che forse in quest'annata
potevano non essere spesi, in parte corrente, piuttosto che in
risorse che potevano essere spostate ad anni successivi, oppure a
risorse che potevamo permetterci di spendere, ma che ci siamo
permessi anche di non spendere. Abbiamo messo in piedi una
struttura di confronto per ogni singola unità di spesa, e questo
non significa aver tolto le risorse per aver tolto l'attenzione, ma
significa che, ahimè!, abbiamo dovuto togliere delle risorse!
Abbiamo anche fatto alcune scelte di tipo politico; sono stati,
nonostante i tagli, mantenuti importanti gli investimenti nelle
scuole, sia per quanto riguarda l'edilizia che per quanto riguarda
i contenuti della scuola; nella sanità non ci sono tagli drastici,
certo anche alla sanità è stato chiesto uno sforzo di
riorganizzazione che è in atto, con l'obiettivo non di vedere cosa
possiamo risparmiare quest'anno, ma di comprendere che c'è una
tendenza in atto, da qui ai prossimi anni, che ci fa guardare con
maggiore sobrietà, che quello che forse qualche anno fa ci potevamo
permettere, oggi non solo non possiamo più permettercelo, ma
dobbiamo fargli creare valore. Quindi nella sanità abbiamo
mantenuto investimenti importanti. Nei servizi sociali, sento qui
continue interpellanze, risoluzioni, mozioni, ordini del giorno,
ogni volta che si viene a conoscere di situazioni di disagio, per
sapere come la Giunta fa fronte a questi impegni, e noi, ogni
volta, nelle discussioni sul bilancio siamo a stanziare decine di
milioni che oggettivamente in altre Regioni non hanno l'opportunità
di permettersi! Che tutto questo poi funzioni come ognuno di noi
desidera, questo fa parte del dibattito politico; non mi voglio
dimenticare i 13 anni nei quali ho detto che i bilanci, a mio
avviso, dovevano avere una fisionomia diversa, di maggiore
sobrietà, di maggiori investimenti e di maggiore creazione di
valore, che è quello che il mio gruppo continua a fare anche nel
suo ruolo di maggioranza. Perché non abbiamo cambiato idee, abbiamo
cambiato lo strumento, dall'opposizione siamo passati in
maggioranza perché la politica permette di cambiare gli strumenti,
e ci siamo permessi, anche nella condizione di decidere sui bilanci
di previsione e sui bilanci consuntivi, di mantenere un indirizzo
che oggi - non si può non riconoscere - è cambiato.
Se oggi qualcuno non riconosce che non solo per i tagli, ma per
volontà politica l'indirizzo di queste decisioni
politico-finanziario è cambiato, allora entriamo nella logica del
"teatrino della politica", che ci sta e lo conosco. Però l'onestà
intellettuale dovrebbe riconoscere che è giusto che ci sia
un'opposizione che oggi dica che su tutte le voci di bilancio che
sono state tagliate ed allegate in maniera trasparente fin da
subito in commissione, ai commissari ed alla pubblica opinione,
perché come sempre, poi, alle volte arriva anche ai media prima che
arrivi ai commissari...le voci di spesa che oggi possiamo
riorganizzare sotto l'aspetto finanziario, sono ancora voci che
possiamo permetterci di riorganizzare mantenendo un livello
accettabile della popolazione, riconosciuto come mi pare di
sentire, ed è evidente che vanno fatte delle scelte. Oggi possiamo
ancora fare delle scelte che non sono legate a togliere qualcosa a
qualcuno, ma a spostare risorse dai capitoli sensibili a quelli che
una volta erano sensibili ed oggi possiamo permetterci di non farli
essere più sensibili, perché comunque le scelte vanno fatte!
Parlando di 50.000.000, devo dire che quando è arrivata la
notizia che la finanziaria ci aveva indicato queste cifre, avevamo
espresso molte preoccupazioni su come poter affrontare. Va
riconosciuto al Presidente, peraltro in queste settimane anche nel
suo ruolo di Assessore alle finanze ad interim, di avere fatto un
lavoro di cesello, che poi questo sia perfetto è chiaro che non lo
potremmo riconoscere mai, se non ai posteri, quando si ricorderà
negli anni 2012-13-14 una serie di finanziarie nazionali che
impongono alle Regioni dei risparmi drastici e anche a quelle che
hanno più risorse come noi. Noi, che avevamo fino a qualche mese fa
centinaia di milioni di avanzo di amministrazione, e oggi, invece,
parliamo di tenere in piedi un sistema, affrontando due tematiche:
tenere in piedi un sistema e puntare sulla crescita, che è la sfida
dell'oggi anche del nostro paese, ma per quanto ci riguarda è una
sfida che dobbiamo riuscire a vincere. E lo dobbiamo fare con chi
ha voglia di mettersi attorno ad un tavolo e condividere queste
cose.
Siccome vedo che il collega Chatrian è iscritto a parlare dopo
di me, dopo aver ascoltato il collega Louvin che ci ha fatto
l'elenco dei tagli dicendo che, siccome tagliamo lì non abbiamo più
attenzione, ed è un approccio questo che io rifiuto, perché non
esiste che il collega Louvin venga a dire: siccome tagliamo
5.000.000 qua o 3.000.000 là, la maggioranza non ha attenzione su
quel settore... No! la maggioranza ha fatto un'analisi tecnica
delle risorse in posta ed ha tolto dove si poteva togliere; è
chiaro che ci sono dietro delle decisioni politiche! Ci sono due
decisioni politiche di grande rilievo: una è il mantenimento dei
servizi nella scuola, nella sanità, nei servizi sociali, un costo
per la comunità importante, che mi pare che la comunità apprezzi;
l'altro è purtroppo per voi, ma voi farete meglio sicuramente di
noi quando lo farete voi, quello di mantenere gli investimenti
importanti. Certo, qualche investimento ha dovuto essere rivisto,
ma gli investimenti strategici, quelle che in forme keynesiane
possono darci almeno l'idea che questa Regione possa trascinarsi
fuori da una crisi, che evidentemente non può risolvere da sola,
perché siamo in un contesto economico europeo e di sofferenza anche
italiana per cui se l'Europa va male, l'Italia va male, la Valle
d'Aosta va bene sotto l'aspetto economico! Ma abbiamo ritenuto
politicamente rilevante mantenere, seppure con sacrificio, gli
investimenti strategici; diceva prima Louvin sull'aeroporto abbiamo
tolto la posta, ma sull'aeroporto la posta la potremmo anche
lasciare se risolvessimo il contenzioso con chi oggi non ce lo
restituisce, perché se n'è appropriato, oltre al fatto che abbiamo
tutto l'aeroporto che è da finire, per cui auspichiamo che alla
fine dei lavori della nuova aerostazione si possa risolvere il
contenzioso e la Regione possa riavere in gestione quell'aeroporto
sul quale abbiamo fatto investimenti molto importanti!
Sulla ferrovia, sulla quale vengono presentate interpellanze
tutti i giorni, condividiamo il disagio, sono stanchi i pendolari,
sono stanchi gli amministratori ed è stanca la popolazione di
sentirsi dire che questa ferrovia è un problema! Ma per la ferrovia
abbiamo dei decreti attuativi del Governo Berlusconi che aveva dato
una serie di norme di attuazione di cessione della ferrovia
valdostana; se oggi abbiamo i ministeri che tengono ferme le norme
di attuazione, dobbiamo continuare nella nostra "moral
suasion"...ma più di tanto, se non ci mandano la ferrovia, come
facciamo a metterci i soldi? Siamo perfino in imbarazzo a guardare
il bene di un altro sul nostro territorio, che viene non gestito
perché hanno chiuso i rubinetti, ma se la proprietà è loro diventa
difficile per noi risolvere il problema della ferrovia!
Abbiamo aggiunto gli investimenti sulle funivie, sono trasporti
per il turismo, è una scommessa importante iniziata qualche anno
fa, per la verità, ma che oggi viene potenziata perché sul turismo
facciamo una scommessa di valore. Magari fra dieci anni ci
accorgeremo che abbiamo sbagliato, avremo i turisti che vanno da
un'altra parte, mentre noi pensiamo che, se vogliamo far venire qui
i turisti con tutti gli investimenti in termini di attrazione, di
marketing, di campagne di promozione molto mirate - come è stato
spiegato in queste settimane dagli addetti degli Assessorati per
quanto riguarda il marketing non generico, ma puntuale -, non
dobbiamo far loro trovare gli skilift o le seggiovie che cominciano
ad avere la necessità di essere riqualificate. Mi risulta che i
turisti che vengono in Valle d'Aosta apprezzino la qualità dei
nostri impianti e che nella prospettiva di ulteriori miglioramenti,
che saranno ancora migliorati sotto l'aspetto della gestione quando
ci sarà un'unica cabina di gestione di tutti gli impianti e con la
funivia del Monte Bianco, che sarà un fiore all'occhiello per la
Valle d'Aosta e per l'Europa per quanto riguarda il turismo
mondiale... Noi crediamo che quegli investimenti abbiano un
significato, se si crede in una prospettiva economica di tipo
turistico.
Non abbandoniamo le imprese, sulle imprese abbiamo fatto
sacrifici, manteniamo gli impegni sulle imprese, sugli artigiani,
sui commercianti. È chiaro che se uno commenta l'elenco dei
50.000.000, dovrebbe commentare l'elenco dei 1.400.000.000 che
lasciamo investiti nei settori in cui abbiamo deciso di lasciarli
investiti.
Se poi chiedete se al Popolo della Libertà l'intero bilancio -
ma anche alla Stella Alpina ed all'Union Valdôtaine - vada bene,
probabilmente no. Va bene alla maggioranza perché il Governo
rappresenta la sintesi di una serie di posizioni ed il bilancio
rappresenta l'indicazione delle risorse e degli investimenti per i
capitoli e per le scelte politiche che si fanno.
Voi avreste fatto meglio? Non vedo l'ora di sentire il collega
Chatrian, dal quale, adesso che abbiamo sentito il collega Louvin
cosa "non avrebbe tagliato", ci aspettiamo di sentire dove
avrebbero tagliato, "loro", i 50.000.000, a marzo, a bilancio
partito ed a spesa corrente viaggiante! Non vedo l'ora di sentire
il collega Chatrian che ci racconti, sperando che non ci rifaccia
il disco del collega Louvin, sennò sarebbe inutile...cosa avrebbero
fatto "loro" al posto nostro! Siamo tutt'orecchi e ci riserviamo la
replica.
Presidente
- La parola al Vicepresidente Chatrian.
Chatrian (ALPE)
- Grazie Presidente.
La sfida è molto alta, ma anche allettante, collega Lattanzi. In
questi quattro anni penso che su questi temi ci siamo confrontati
diverse volte, non solo sui grandi numeri, ma sulle prospettive che
penso sia la parte più importante e stimolante della
discussione.
La discussione su questo disegno di legge che sia un'appendice,
perché con il Presidente Rollandin quattro mesi fa abbiamo
affrontato il bilancio dei 1.470.000.000 di euro di disponibilità
per il 2012. Lo abbiamo affrontato in maniera reale, pragmatica, ma
quanto meno nell'intervento che avevo fatto allora avevo fatto
dieci passi indietro, ed avevo detto cosa avremmo fatto noi, con
300.000.000 di euro in meno; allora erano 250.000.000, perché ci
soffermammo a 1.470, il 10 dicembre sapevamo già che quattro mesi
dopo avremmo avuto un taglio di 50.000.000 di euro. Solo per
correttezza, collega Lattanzi, dobbiamo ridimensionare il
dibattito, perché il grande dibattito è già avvenuto quattro mesi
fa, quando la maggioranza ha approvato un bilancio triennale, ricco
di risorse, ma che ha avuto un taglio non indifferente e forse la
sfida più delicata è come ristrutturare il modello valdostano con
meno risorse e con davanti una crisi strutturale. Siamo partiti da
come ristrutturare i Comuni, come portare in discussione in
quest'aula le partecipate e le controllate, che tipo di
trasparenza, che tipo di evidenza pubblica, che tipo di sostegno,
dove privilegiare e dove comprimere: questo è stato il dibattito
avuto in sede di bilancio, un dibattito franco, molto interessante
con delle opinioni diverse, ma con delle prospettive diverse,
legittime, ma diverse per il domani.
Su questo disegno di legge vorrei fare qualche considerazione di
natura politica. Il collega Louvin ha analizzato i tagli decisi dal
Governo regionale, per questo non affronterò nel dettaglio le
diverse unità previsionali di base in diminuzione, ma affronto
qualche argomento in prospettiva. Un ringraziamento particolare al
Dipartimento dell'Assessorato, perché per poter affrontare le
tematiche in questione, bisogna approfondirle e capirne i punti di
debolezza e di forza che hanno portato a tagliare, modificare ed
inserire.
Parte ancora diversa è nel momento in cui con il nuovo impianto
di bilancio, a livello di capitoli la discussione non è più né di
aula, né di Giunta, ma è dirigenziale, quindi con un semplice
provvedimento dirigenziale, la Giunta, di concerto con
l'Assessorato competente e con il dirigente, modifica le unità
previsionali di base, le poste in bilancio e va a ricalibrare le
esigenze durante l'anno: questo per fare il quadro della
situazione. Partendo dal presupposto che gli obiettivi richiesti
sono il contenimento della spesa pubblica, la Regione deve chiedere
ancora una volta un pesante contributo ai Comuni.
È stato detto più volte, oggi, quindi non voglio pretendere di
dare indicazioni su dove andavano fatti i tagli, sta di fatto che
oggi prendiamo atto che 50.000.000 di euro non potranno essere
messi in circolo nella nostra Regione, non creeranno sviluppo, non
aiuteranno la nostra economia e nuove scelte dovranno essere fatte.
Il decreto-legge n. 201/2011 recita chiaramente che 60.000.000 di
euro annui devono concorrere alla finanza pubblica da parte dei
Comuni ricadenti nel proprio territorio, di questi sette sono di
competenza valdostana.
Presidente Rollandin, il rapporto fra Regione e Comuni è stato
da lei profondamente rimodellato, tanto che i margini di autonomia
dei Comuni sono ridotti all'osso. Più volte come ALPE abbiamo
cercato di contrastare questa dinamica con i pochi mezzi che
abbiamo: uno, è l'intervento, e l'altro è il voto, purtroppo questa
è la deriva dei rapporti, questa sua evidente rimozione dei
meccanismi che garantivano parità di trattamento ai Comuni
valdostani, ma non abbiamo mai trovato ascolto, anche perché la
scelta è stata un'altra. Ed ecco un'ulteriore batosta, che
tecnicamente ritarda l'avvio del programma triennale riguardante il
servizio idrico integrato, che è stato discusso stamani. Il punto è
questo: oggi applichiamo una norma che ci viene imposta dallo
Stato, ma non possiamo non dire che questo taglio farà ancora più
male, perché si somma ai tagli ai trasferimenti prima sugli
investimenti poi sulle spese correnti operate negli anni 2010-2011
quando c'erano altri capitoli che potevano essere tagliati. Parlo
di Enti locali e di modello del sistema delle autonomie dei 74
nostri Comuni. Lentamente, ma inesorabilmente, questa Giunta sta
trasformando i nostri piccoli e grandi Comuni in proloco, erogatori
di servizi; altro che sistema delle autonomie, altro che principio
di sussidiarietà! Sindaci e CELVA facciano una riflessione su
quello che sta accadendo, propongano loro di cambiare marcia al
Presidente Rollandin, a costo di consegnare in mano al Prefetto le
chiavi dei municipi! Vi assicuro che ho seguito, come voi immagino,
in questi mesi le difficoltà dei nostri Comuni non solo nel
chiudere i bilanci, ma nel poter programmare lavori di una certa
importanza, nel poter avere una certa libertà di autonomia e anche
libertà politica.
Due parole al cosiddetto "taglio ai contributi per
l'investimento nel settore dell'industria": sull'allegato C risulta
una diminuzione di 15.000.000 su Finaosta, così ci ha riferito in
commissione il Presidente. Però non è una riduzione, ma Finaosta ha
nel suo salvadanaio i 15.000.000 trasferiti in
tranches
negli anni passati per far fronte, in base alle normative vigenti
nel settore industriale, alle istruttorie relative alle aziende
valdostane. Ma il punto è politico: al di là dei 15.000.000,
5.000.000 di euro annui distribuiti negli anni 2012-13-14, a mio
avviso il punto è procedurale e politico...ma il ritornello che non
ci sono più soldi è stato messo in giro ad arte? Oppure, ancora una
volta, abbiamo la conferma che c'è una gestione dei soldi pubblici
che, passando per Finaosta, dribbla le regole - quantomeno quelle
non a nostra conoscenza - della finanza pubblica e diventa un
"bancomat" a disposizione della Giunta!
Tornano opportune tutte le nostre iniziative fatte in questi
quattro anni, legate al funzionamento della finanziaria regionale,
all'esistenza di un bilancio parallelo ed a livelli di "controllo
fantasma". Chiediamo, come ho detto prima, con l'invito, con il
voto e con la possibilità di mettere sul tavolo delle nostre
controproposte, trasparenza, anche se riceveremo le solite risposte
con aria di sufficienza: la solita banalizzazione, il solito
cercare di passare oltre, di non attirare l'attenzione su questioni
che invece andrebbero sviscerate. Ma ci torneremo e vorremmo far
sapere ai Sindaci che i soldi, quando si vuole, si trovano, salvo
che per i Comuni!
Due battute anche sulle nuove disposizioni in materia di obbligo
di costruzione del manto di copertura in lose di pietra e
disciplina dei relativi benefici economici. Anche su questa
materia, diverse volte in aula, durante l'esame della legge
finanziaria, avevamo proposto di introdurre nuovi criteri
prevedendone l'applicazione in alcune zone del piano urbanistico e
dei vari piani regolatori nei diversi comuni. Ma il punto è oggi
che si riduce di 500.000 euro lo stanziamento per il 2012 ed in
commissione ci viene annunciato che è allo studio un nuovo disegno
di legge, ma quali saranno i tempi e cosa cambierà rispetto a
prima, non ci è ancora chiaro! Non sarebbe stato male, a livello di
metodo, poter discutere su questa modifica che sarà una modifica
strutturale per il domani, magari prima di questo taglio. Su questo
tema abbiamo delle idee, siamo favorevoli ad una revisione delle
norme, purché lo si faccia con buon senso, tenendo conto
dell'impatto della misura da un punto di vista paesaggistico ed
architettonico. Vorremmo saperne di più, come dicevo, per
affrontare il tema bene e in prospettiva dare il nostro piccolo e
sincero contributo.
Due battute finali sui tempi della Giunta nel dare delle
risposte. Durante l'ultimo Consiglio, alla mia domanda sui tempi di
realizzazione, cito un esempio, del nuovo Palazzo regionale, il
Presidente mi rispose: "i tempi del pubblico sono lunghi e lenti,
tutto deve essere ancora avviato, se ne parlerà nella prossima
legislatura". La mia non era una provocazione, l'intento era quello
di capire - come si fa nelle migliori famiglie - se si può fare,
quali sono le criticità e quali i punti di forza. Abbiamo però
notato che non è sempre così, ci sono state occasioni in cui la
macchina amministrativa, sollecitata in modo efficace dalla
politica, è stata fulminea nella sua azione, tanto che si è giunti
al risultato in pochi mesi, là dove per i comuni cittadini i tempi
della burocrazia chiedono anni!
Un piccolo contributo al dibattito...il collega Louvin aveva già
dato il primo contributo su questo disegno di legge, aggiungo solo
una considerazione sull'emendamento presentato da lei. In
commissione, alla nostra domanda sugli impianti a fune, lei ci
disse che era allo studio un disegno di legge per finanziare
tramite la gestione speciale gli impianti a fune. Con questo
emendamento lei va ad inserire questo finanziamento all'interno del
pacchetto dei 370.000.000 di euro dei mutui già autorizzati dalla
finanziaria regionale...poi ascolteremo una sua replica di questo
per saperne di più.
Termino dicendo che è una questione di priorità e sinceramente
di priorità non ne abbiamo sentito parlare, e soprattutto di
volontà! Grazie.
Presidente
- La parola al Consigliere La Torre.
La Torre (FA)
- Grazie Presidente.
Certamente il collega Chatrian fa il suo lavoro di Consigliere
di opposizione ed attacca, dicendo di svolgere un'analisi politica
che a me pare un po' monca. E poi la sua analisi politica lo induce
ad attaccare la Giunta, sbagliando anche un poco il bersaglio,
quasi come se il decreto-legge n. 6/2011 fosse voluto da questa
Regione, quasi come se questo decreto fosse ispirato da questa
Regione!
Questo adeguamento di bilancio richiede di svolgere alcune
riflessioni di tipo politico-amministrativo, ma se le riflessioni
di tipo politico le vogliamo fare, le dobbiamo fare in modo
corretto, e la prima riflessione generale è che dobbiamo denunciare
uno stato di allerta. Uno stato di allerta che sembra quasi essere
l'alba di un possibile conflitto fra le autonomie speciali e lo
Stato, un conflitto che deriva da una diversa visione dei rapporti
fra lo Stato e le autonomie speciali, degli obiettivi per lo Stato
e per le autonomie speciali e, in ultimo, anche una diversa visione
degli interessi che ha lo Stato e hanno le autonomie speciali.
Questo è grave, perché intanto tende a favorire una sorta di
divisioni fra il fronte delle autonomie speciali, fronte che si
vede rompersi quando la Sicilia e la Sardegna su alcuni argomenti
prendono posizioni diverse, forti di una dimensione territoriale
diversa, invece la Valle d'Aosta, il Trentino ed altre si trovano
in una condizione diversa.
Non è che noi ci vogliamo sottrarre al decreto "salva-Italia" e
quindi non vogliamo fare la nostra parte, ci mancherebbe altro! Ma
questo atto di adesione deve passare attraverso due concetti molto
chiari, che sono: il metodo con cui avviene questa adesione ed i
criteri che la guidano; e allora cominciamo a ragionare sul metodo.
E il metodo non può essere quello di una decisione unilaterale, nel
momento in cui ti confronti con una Regione a Statuto speciale o
autonoma, non può essere una decisione unilaterale! Non voglio
richiamare il discorso dell'intesa e del "116", che ormai sembra
che sia un discorso trito e ritrito, ma è fondamentale, perché il
dialogo e il rapporto fanno sì che l'adesione diventi gestita e
all'interno di questa adesione le cose hanno un senso.
E poi i criteri, perché quando parliamo del criterio del patto
di stabilità...ma vogliamo dire che quel criterio non è un criterio
che può essere in modo univoco applicato e spalmato su tutte le
Regioni italiane? Ma non si era parlato forse di Regioni virtuose e
meno virtuose...perché la Valle d'Aosta non è stata virtuosa,
perché noi non abbiamo sottoscritto, anticipando le altre Regioni,
gli impegni? Perché noi non abbiamo mantenuto i tetti di spesa?
Perché noi non siamo stati all'altezza di quello che ci si
chiedeva? A me non sembra che siamo stati all'interno di un
rapporto serio, in cui noi abbiamo onorato la nostra parte, siamo
stati riconosciuti, non dico premiati, ma solo riconosciuti, anzi
siamo stati assimilati alle altre Regioni, quindi il criterio
diventa solo quello economico e finanziario.
Certo, questo ci deve far riflettere, è evidente che noi
dobbiamo prendere atto di questa situazione di conflitto che sta
emergendo, di questa tensione che è destinata ad aumentare e da
questo dobbiamo trarre alcune conclusioni. La prima è che dobbiamo
imparare a spendere al meglio i nostri denari, ma questa è una
conclusione a cui dobbiamo arrivare tutti insieme, non è che ci
deve arrivare solo la Giunta, ci deve arrivare l'ultimo di Sindaci,
o meglio, l'ultimo dei Consiglieri comunali insieme al Presidente
della Giunta. Dobbiamo capire che stiamo entrando in questo stato
di tensione e da qui dobbiamo imparare tutti a spendere meglio il
denaro che abbiamo a disposizione e che, grazie a Dio!, questa
Regione ancora ha. Da qui dobbiamo cominciare a ragionare, quindi
il concetto non è se la Giunta ha tagliato bene o male, il concetto
è qual è il contributo che abbiamo dato alla Giunta! Ed è un quello
che richiamava prima Lattanzi, quali sono i contributi che abbiamo
dato in termini di tagli, o meglio, in termini di come possiamo
spendere al meglio i nostri denari.
È chiaro che se ognuno accampa il suo diritto ed il diritto che
aveva o per i soldi che ha speso...e non è disposto a fare nessun
piccolo sacrificio, qualunque taglio faremo, in qualunque direzione
andremo, in qualunque settore lo faremo, ci sarà qualcuno che non
sarà contento e ci sarà qualcuno che non sarà soddisfatto! Ma
questo non è un senso della collettività o un senso di
responsabilità, questa è la "difesa del giardinetto", anche
legittimo, ci mancherebbe altro, ma ci vuole una visione
responsabile, collettiva di questa Regione che dovrà non solo
affrontare con questo decreto di adeguamento una problematica
fondamentale, ma dovrà in prospettiva confrontarsi con questo stato
di allerta, destinato ad aumentare. Ma ce lo vogliamo dire?
Pensiamo forse che questo adeguamento che stiamo affrontando oggi
sarà l'ultimo? Quali certezze dà questo Governo? Non so se voi
siete diventati dei sostenitori del Governo Monti, mi rivolgo
all'ALPE, il PD lo capisco, ma il tanto rappresentato ruolo
autonomista dell'ALPE mi sembra che a volte non si riesca a leggere
nell'analisi politica di Chatrian! Perché adesso il problema mi
sembra che lui lo sposti in tutt'altra direzione, tranne che nella
vera direzione dell'analisi politica...
(interruzione del Vicepresidente Chatrian, fuori
microfono)
...infatti i Comuni cosa c'entrano? Comunque lei sa che non sono
polemico, né nei toni, né nella sostanza.
Credo che abbiamo un dovere, e concludo: quello di fare un
bilancio serio e di farci carico delle decisioni unilaterali del
Governo Monti, che subiamo per i motivi che ho detto.
Conseguentemente, quello che è stato fatto...è stato fatto il
meglio che si potesse fare. Se avesse governato un'altra Giunta,
probabilmente avrebbe fatto diversamente, ma sempre 50.000.000
erano! Quello che vorrei far capire è che se lei deve togliere
50.000.000: che li tolga su una voce o da un'altra, sempre
50.000.000 sono, perché sembra che quello che lei ha fatto
aleggiare nell'aria, questo bilancio segreto che viene gestito...
Concludo dicendo: capisco che lei debba fare il suo dovere, ma oggi
abbiamo un dovere più grande, non quello di fare la maggioranza o
fare l'opposizione, è quello di dare ai valdostani l'immagine di
una Regione che è consapevole di quello che sta accadendo,
consapevole del ruolo di un'autonomia e che farà di tutto per
difendere questa autonomia. Autonomia che poi...in cosa si traduce
nell'interesse della collettività l'Amministrazione? Nella qualità
della vita della collettività, nelle legittime aspettative della
collettività, e io ritengo che questo disegno di legge risponda in
modo serio e corretto alle aspettative dei cittadini, pur subendo
un diktat da parte del Governo Monti.
Presidente
- La parola al Consigliere Donzel.
Donzel (PD)
- Egregio Presidente, cari colleghi, si
tratta di valutare oggi un documento molto delicato. È chiaro che
nessun Governo regionale affronterebbe a cuor leggero un
provvedimento così delicato e difficile come il taglio di
50.000.000 di euro.
È però vero che noi, accogliendo l'istanza del Presidente di
rinviare più avanti questo provvedimento - forse per un nostro
limite - avevamo immaginato che la riflessione su questo taglio ci
avrebbe consentito di tornare su alcuni punti del bilancio che
avevamo criticato a monte e che in qualche modo aveva visto già
delle criticità a monte. La sensazione che abbiamo avuto di fronte
a questo provvedimento è che invece quel discorso di metodo, che ha
invocato giustamente per il Governo Monti il collega La Torre,
viene poi attuato puntualmente in Valle d'Aosta, perché non mi
risulta che ci siano stati incontri di concertazione con le parti
sociali, salvo un breve spunto al patto per il lavoro e lo
sviluppo, dove si è comunicato la cifra, ma non c'è stata nessuna
concertazione, cara maggioranza! Qui non guardo solo il Presidente,
guardo tutta la maggioranza! Ma se era così importante fare questa
cosa, se contestiamo al Governo Monti, decontestualizzando a
distanza di mesi il momento in cui è stato preso questo
provvedimento, quando il paese colava a picco ed eravamo con un
Governo inventato e messo su all'ultimo minuto per salvare il paese
dalla catastrofe...cioè, qui, in Valle d'Aosta, cosa abbiamo fatto
di diverso? C'è stato Lattanzi che ha tessuto l'elogio del nuovo
Assessore al bilancio, che ha disegnato lui dei tagli qua e là con
le forbici, ma...dove è stato il percorso di concertazione con il
territorio? Si è trasformato un taglio così pesante in una normale
variazione di bilancio. Cosa che noi avevamo chiesto che non doveva
essere fatta in sede di approvazione del bilancio ed avevamo
accettato - riconosco la lungimiranza dei colleghi dell'ALPE, che
già allora avevano chiesto di fare subito - l'idea di rinviare
questa cosa, ma perché fosse un rinvio in termini di discussione e
non una cosa da liquidare in questo modo!
Mi limiterò non nel giustificare il Governo Monti rispetto a
questi tagli, perché vediamo di capirci, anche qui...quando nel
2009 da questi banchi qualcuno stigmatizzava le battute di Brunetta
sulle Regioni a Statuto speciale, che erano solo in grado di
mettere fiori sui balconi delle finestre, dalle altre parti si
rideva: governo amico, non c'è problema, faremo un grande accordo
con Berlusconi sul federalismo fiscale! Questo provvedimento si
incastra proprio in quegli accordi fatti sul federalismo fiscale, e
arriva come una mazzata aggiuntiva alle mazzate già prese
precedentemente!
Se è vero che in Valle d'Aosta c'è una gestione diversa del
denaro pubblico...lo riconosco, è difficile spiegare agli italiani
che un Consigliere che si chiama Deputato dell'Assemblea regionale
siciliana, abbia una retribuzione più alta di un Senatore della
Repubblica! Quindi c'è una difficoltà oggettiva a far sentire le
nostre ragioni anche fuori. Naturalmente abbiamo le ragioni della
nostra specificità, ma se qualcuno la specificità la usa per darsi
delle retribuzioni superiori ad un Senatore della Repubblica, può
capitare che qualcuno dica: vado lì e gli spengo un lumicino!
Su questo provvedimento rileviamo tre punti di grossissima
criticità. La battuta: "voi avete un bel da dire, ma cosa avreste
fatto al posto nostro?"...allora lo diciamo in modo esplicito.
Sommando tutte le voci di tagli ai trasporti, arrivi ad una cifra
di 8.500.000 euro, compresi i 400.000 scaricati sulla finanza
locale, a cui si aggiungono, visto che qui consideriamo trasporto
anche gli investimenti nel settore impianti a fune...mobilità via
fune, battuta di prima,...arriviamo a 11.000.000 di euro solo sul
sistema dei trasporti: un quarto dell'intervento sul sistema dei
trasporti, che è massimamente inefficiente ed è al centro del
disastro totale! Se noi fossimo stati al Governo di questa Regione,
questa scelta non l'avremmo fatta in questi termini! Noi, insieme
all'ALPE, avevamo una proposta di 2.000.000 di euro di risparmio
dei costi della politica, che qui non vedo, e intanto recuperavamo
2.000.000 di euro; quindi una proposta c'era.
Secondo punto, "Contributi per gli investimenti nel settore
dell'industria", meno 5.000.000 di euro sul triennio. Allora questo
provvedimento ci vede radicalmente contrari, in un momento di crisi
assoluta dove mi sento recitare la storiella della crescita,
tagliamo sulla ricerca, cioè sull'unica possibilità di speranza di
una crescita futura.
Infine, immagino in passato ci fossero degli errori e dei
calcoli sbagliati sulla voce "Provvidenze a ciechi, sordomuti e
invalidi civili" per cui non penso sia un taglio, ma penso che sia
un aggiustamento di bilancio, non è che si vogliono togliere
risorse a quelle persone, ma penso che prima fosse sovrastimato il
capitolo, perché non penso che togliamo 1.000.000 di euro a
sordomuti, ciechi, invalidi...credo che sia un lavoro di pulizia
del bilancio.
E arrivo al terzo punto strategico, in cui mi trovo
perfettamente concorde con l'analisi del collega Chatrian, che
qualcuno ha cercato di minimizzare: il taglio imposto ai Comuni è
sproporzionato rispetto al peso della manovra in capo alla Regione.
Abbiamo una macchina regionale che è autorevole, efficiente,
funzionale, mentre nei Comuni siamo in assoluta difficoltà. Quindi
i tagli operati sui Comuni sono molto più pesanti e la domanda è:
se siamo i campioni del federalismo, perché siamo federalisti nei
confronti dello Stato nazionale e non siamo federalisti in casa
nostra? Perché andiamo a professare il federalismo in casa altrui
ed in casa nostra non lo pratichiamo? Poi sui Comuni c'è un effetto
pericoloso: è chiaro che a fronte di questi tagli i Comuni dovranno
ricorrere ad altri sistemi per finanziare delle attività, ma il
meccanismo è che dovranno ricorrere alla richiesta all'ente
regionale, che dovrà poi deliberare le risorse sui singoli
progetti. È un procedimento che noi...se ce lo facesse lo Stato,
inveiremmo e diremmo che non ci va bene questa cosa qua!
Questi sono tre punti cardine - lo dico in modo semplificato per
non andare a girare intorno al bilancio - che ci vedono fermamente
contrari a questo tipo di "manovrina regionale" che ha avuto un
limite fondamentale: ha usato lo stesso metodo Monti, cioè nessuna
concertazione con il territorio. Non c'è nessun avallo delle parti
sociali rispetto a questi numeri e penso che ci saranno delle
sorprese quando prenderanno coscienza di queste cifre!
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Intanto non entreremo nel merito della modulazione dei
50.000.000 che andiamo a perdere sul nostro bilancio, perché è già
stato spiegato molto bene nella relazione iniziale del relatore,
poi credo che nel merito entrerà anche l'Assessore ad interim del
bilancio, per cui è evidente che nei punti specifici evitiamo di
entrare perché lo diranno in seguito meglio di noi. Certo è che
dopo aver sentito l'opposizione, che riconosciamo debba esercitare
il suo ruolo, quindi è giusto che pungoli la maggioranza nel merito
dei problemi, e noi certamente non saremo sordi alle sollecitazioni
che ci vengono poste costantemente, il problema è che voi siete
contrari su tutto e questo non è condivisibile!
Ciò che non è accettabile, collega Chatrian, è soprattutto la
parte del suo passaggio che riguarda i Comuni. Lei mi pare abbia
detto che i Comuni della Valle d'Aosta sono quasi pronti a
consegnare le chiavi al Prefetto; credo che i Comuni, nell'ambito
del nostro concetto federalista, oggi, pur nelle difficoltà, hanno
delle certezze finanziarie che gli altri Comuni non hanno. Se non
si rileva questo aspetto di fondamentale importanza, vuol dire che
il discorso va in un'unica direzione, per cui non c'è un dialogo
sereno di confronto, perché queste affermazioni sono oggettivamente
inaccettabili. Ho sentito un poco tutti e l'altro problema
importante è che ci avete fatto numerose critiche sulla
rimodulazione delle partite che siamo andati ad indicare noi, ma
non ci avete mai detto dove avreste fatto i tagli; quindi fate
delle critiche, ma non ce lo dite!
Per arrivare ad una dichiarazione alla quale teniamo in modo
particolare, siamo consci che in questo momento c'è una politica di
rigore, di tagli e di particolari sacrifici, che anche per la
nostra comunità sono tangibili, lo riconosciamo: partono sia dal
Governo Berlusconi, ma vengono soprattutto dal Governo Monti, e non
mi illudo che finiscano qua, probabilmente dovremo fare delle altre
manovre. Sono manovre che ormai hanno inciso nel nostro bilancio in
modo sostanziale, credo siamo intorno ai 300.000.000 di euro. Ma
con questo non possiamo pensare che noi, che siamo considerati una
Regione virtuosa, non si debba intervenire; quindi si interviene,
anche perché non si può non riconoscere che anche questo tipo di
intervento con il disegno di legge n. 180 in discussione non sia
figlio del fatto che abbiamo vissuto, nello scorso ventennio al di
sopra delle nostre possibilità: questo è un dato di fatto,
altrimenti non avremmo 2 milioni di miliardi di euro di debito! Il
debito lo abbiamo e, come ogni famiglia quando ha un debito, deve
cercare di rientrare...quindi non abbiamo mai detto e credo che lo
facciamo in modo serio che non dobbiamo assolutamente intervenire
nel merito.
Un po' per rispondere a Louvin sulla questione...quando ha
sottolineato l'intervento del collega Rosset e quando ha fatto il
passaggio, dicendo, con un po' di sarcasmo, che tutti gli
interventi iniziano con "siamo nelle more della decisione
concernente il ricorso costituzionale", dico che di questo comunque
bisogna tener conto, non fosse che per un puro aspetto politico.
Dobbiamo sempre più rimarcare la nostra autodeterminazione
finanziaria, dobbiamo non dimenticarci che è indispensabile
ribattere i concetti della nostra Autonomia e dell'Intesa, che
vanno salvaguardati in modo concreto nella nostra Regione.
Il Governo ha detto che 860.000.000 sono da togliere nelle
Regioni a Statuto speciale e che l'intervento nostro è di circa
41.007.000 più 7.000.000 che vengono accantonati per i Comuni;
sappiamo che non è semplice dover incidere sempre in modo indolore,
abbiamo cercato di farlo - abbiamo avuto per questo diversi
incontri - e la cosa che va sottolineata è che non abbiamo toccato
i nostri servizi. Non abbiamo toccato i trasporti, se non in minima
parte, abbiamo cercato di spostare, modulando nel modo più
intelligente possibile, delle partite che non hanno inciso né sul
sociale, né sulle cose più importanti del nostro sistema
economico-finanziario. È questo l'aspetto che era indispensabile
sottolineare, nella speranza che nel dibattito con l'opposizione ci
sia la possibilità, in futuro, di cogliere anche alcune suggestioni
che possono essere utili e, come dicevo all'inizio, non saremo
sordi a questi indirizzi. Certo è che diventa difficile avere un
dialogo quando abbiamo dall'altra parte un'opposizione che è
contraria su tutto e questo noi non lo possiamo accettare!
Presidente
- La parola al Consigliere Segretario
Rigo.
Rigo (PD)
- Grazie Presidente. Una breve considerazione
su un tema secondo me importante, che è già stato sollevato.
Credo che anche noi dobbiamo partecipare non da spettatori, ma
da protagonisti a questa "stagione di sacrifici"; quando dico "noi"
intendo la Regione Valle d'Aosta. Quando siamo stati chiamati, con
pari dignità, attorno ad un tavolo, abbiamo dato il nostro
contributo in termini di tagli di risorse ed abbiamo sottoscritto
degli impegni per il futuro. Non siamo d'accordo, come non lo è la
maggioranza ed il Governo regionale, quando con atti unilaterali ci
tolgono non solo risorse finanziarie, ma in questo caso anche
competenze nel merito delle decisioni che vengono assunte a
Roma.
Prendo la parola per fare mia, se mi permette il collega
Lattanzi, una sua preoccupazione. La grande scommessa, ha detto
lui, è come riusciamo ad affrontare il futuro, che non è semplice,
non è in discesa, e lo possiamo fare, dice ancora il collega - ed
io sono d'accordo con lui - con interventi strategici che guardano
più in là dell'arco temporale del 2012. E allora mi chiedo se, con
questa ottica, il provvedimento nel settore della ricerca e dello
sviluppo sia quello - ne ha parlato Chatrian - che va nella
direzione auspicata da Lattanzi. Ricerca, innovazione e sviluppo
sono uno dei temi su cui si gioca il futuro della nostra società,
ricerca come motore della crescita economica, lo sentiamo ripetere
da mesi dai sindacati, dalla Confindustria, dal Governo e dai
partiti. Un tema, questo, che però dovrebbe essere competenza
precipua della Regione, che non può delegare ad altri: dovrebbe
essere il Governo regionale, sentito il Consiglio regionale, a fare
interventi in questo settore. Perché dico questo? Perché
l'innovazione, lo sviluppo e la ricerca devono accompagnarsi alla
formazione per costruire una risposta forte alla crisi, e questo lo
può fare solo la Regione. Tutto ciò per dire che dobbiamo lavorare
con risorse che non bastano mai, per dare quel giusto peso fra
sviluppo, innovazione, ricerca, lavoro e scuola. Questo intervento
contabile va in questa direzione? Qui sta la nostra
preoccupazione!
Stamani l'Assessore Laurent Viérin, rispondendo ad una
interpellanza sull'abbandono scolastico, ha rilanciato una
considerazione espressa pochi giorni or sono dal Ministro Profumo:
bisogna puntare sull'istruzione tecnico-professionale. Infatti, a
mio parere, dobbiamo lavorare al potenziamento del rapporto fra
ricerca, formazione, lavoro. L'abbandono scolastico di cui abbiamo
parlato stamani è un costo sociale enorme per la società, sono
investimenti professionali e finanziari che non riescono a
sviluppare nuove risorse e nuove competenze, oltre alle ricadute
negative sul piano individuale. Credo che la priorità dello
sviluppo, che vuol dire trasmettere anche un messaggio, con questo
provvedimento non va nella direzione auspicata.
Credo che la fiducia - molte volte viene espressa dai colleghi,
la fiducia è quella risorsa che non costa, ma è necessaria per
superare i sacrifici e le debolezze - si conquisti anche facendo
vedere che il Governo regionale su alcuni temi strategici, come
quelli che ricordava il collega Lattanzi, si appropria di una sua
priorità con la determinazione dovuta, non delegandola ad
altri.
Presidente
- Se non vi sono altri che chiedono la parola,
dichiaro chiusa la discussione generale.
La parola all'Assessore all'istruzione e cultura, Laurent
Viérin.
Viérin L. (UV)
- Merci M. le Président.
Due considerazioni in merito ad alcune enunciazioni sull'ambito
scolastico, che riprendono in parte l'intervento del collega Louvin
e che sono considerazioni che sono già state espresse in sede di
commissione e riprese dagli organi di informazione sul presunto
grave colpo assestato alla scuola pubblica, al diritto allo studio,
alla presunta situazione di finanziamenti "al lumicino" delle
istituzioni scolastiche in Valle d'Aosta. Sono considerazioni che
qualcuno ha già ripreso. In merito a questa "manovrina" vi sono
stati anche da parte nostra aggiustamenti che hanno rimodulato
certi finanziamenti, ma che non fanno venir meno il servizio e la
qualità del sistema scolastico. Quindi sono affermazioni che
respingiamo fermamente, soprattutto sottolineando che anche per
l'anno in corso, malgrado questa "manovrina", tutti i finanziamenti
necessari a mantenere l'offerta formativa, il diritto allo studio,
la qualità ed i contenuti della scuola valdostana, i progetti ed il
perfetto funzionamento di tutto il sistema scolastico Valle d'Aosta
sono stati garantiti.
Si invita quindi ad evitare di creare falsi allarmismi in questo
periodo di difficoltà, dove le nostre attenzioni si sono
concentrate sul mantenere e garantire, malgrado la difficoltà
economica, la qualità dei servizi in ambito educativo e la
specificità della nostra scuola, come il sostegno al diritto allo
studio ed alle famiglie.
Si ribadisce la validità di questi investimenti in ambito
scolastico, strategici per garantire la formazione ed il sostegno
ad un settore cruciale della nostra comunità e del futuro delle
giovani generazioni. Nel merito dell'analisi del prospetto relativo
ai finanziamenti concessi alle istituzioni scolastiche, per esempio
2008-2012, ricordo che sono sempre state finanziate le necessità
delle istituzioni scolastiche, sia per quanto riguarda le spese
obbligatorie (acquisto di libri di testo, attuazione di corsi a
sostegno dell'esercizio del diritto/dovere ed a quelli relativi ai
percorsi in alternanza scuola-lavoro), anche mediante utilizzo di
fondi statali - sempre integrati da fondi regionali -, sia per i
finanziamenti di progetti di iniziativa regionale. Di notevole
entità sono stati i trasferimenti concessi senza vincolo di
destinazione per il sostenimento delle spese di funzionamento ed
ampliamento dell'offerta formativa, dotazione ordinaria
perequativa.
Relativamente alle spese di investimento occorre precisare che,
in base ai criteri adottati dalla Giunta, sono sempre state
esaudite le richieste di finanziamento presentate dalle singole
istituzioni scolastiche. L'Amministrazione regionale si è sempre
accollata, a differenza di altre Regioni italiane, la spesa per
l'acquisto dei libri di testo dati in uso gratuito a tutti gli
studenti valdostani, così come è sempre stato assicurato il
servizio di mensa scolastica per tutti gli studenti frequentanti
scuole lontane dalla propria abitazione nei caso di rientri
pomeridiani.
Ciò che si è fatto, come illustrato in autunno, in commissione
consiliare, in sede di bilancio, è stato rimodulare i finanziamenti
a causa di avanzi di amministrazione delle istituzioni scolastiche.
Dall'analisi del prospetto "Avanzi di amministrazione" emerge che
tutte le istituzioni scolastiche in questi anni hanno avuto degli
anni di avanzi di amministrazione, di cui parte per somme non
vincolate (829.000 euro nel 2008, 750.000 nel 2009, e via
discorrendo), ed in altre istituzioni scolastiche tali avanzi sono
di notevole entità ed hanno superato i 200.000 euro. A tal
proposito, dopo aver reso noto la situazione ai dirigenti
scolastici nell'arco di questi ultimi mesi, la Giunta esecutiva del
Consiglio scolastico regionale nel 2012, visto il perdurare della
situazione ed il momento di necessità economica, ha deciso di
decurtare, in proporzione all'entità degli avanzi di
amministrazione dal 2010 in avanti, questi importi assegnati senza
vincolo di destinazione a titolo di dotazione finanziaria
essenziale ordinaria e perequativa. Questo garantisce la medesima
dotazione finanziaria degli anni scorsi con una rimodulazione. E ne
avevamo discusso con la collega Morelli. Dall'analisi dei prospetti
relativi ad alcune tipologie di finanziamento quali corsi di
recupero, alternanza scuola-lavoro, emerge che le scuole non hanno
utilizzato tutti i fondi loro destinati per l'attuazione di tali
attività didattiche, determinando - come per i corsi di recupero -
notevoli economie sul bilancio regionale.
Occorre tener conto che di tutti i finanziamenti che
l'Amministrazione regionale concede ogni anno per il sostenimento
delle spese riguardanti i fondi di istituto, voce per la quale già
in passato si era dovuto operare in accordo con le organizzazioni
sindacali una redistribuzione per il mancato utilizzo delle somme
destinate, creando anche in tal caso sproporzionate economie di
gestione, nonché trasferimenti per il pagamento delle spese di
gestione, quali acqua, luce, telefono, le spese di riscaldamento
sono interamente sostenute dall'Amministrazione.
In conclusione, le scuole hanno finora avuto la possibilità di
creare degli avanzi di amministrazione, perché i fondi loro
destinati sono stati sufficienti a coprire anche le spese che le
medesime programmavano nell'esercizio della loro autonomia (spesso
superiori questi finanziamenti). La medesima situazione, come
emerge da più fonti, non si è determinata a livello nazionale, dove
le famiglie lamentano di dover acquistare per i propri figli anche
i beni di primaria necessità (quale la carta igienica).
Borse di studio: anche qui, dichiarazioni di centinaia di
famiglie che sono state escluse dalle borse di studio. Tutte le
borse di studio sono state soddisfatte, e anche in questo caso le
dichiarazioni del collega non sono corrette. Le uniche borse di
studio che non hanno soddisfatto tutte le famiglie, sono quelle che
derivano da fondi statali e che noi abbiamo integrato, e non solo
non abbiamo tagliato rispetto al passato, ma addirittura sono
aumentate! Solo per quelle derivanti dalla legge statale n. 62/2000
e relative ai rimborsi spese di cancelleria, uscite didattiche,
trasporti, mense, sono state soddisfatte 1.257 borse di idonei e
non soddisfatte 196, in quanto lo Stato ha decurtato i suoi fondi
da 221.000 del 2007 a 135.000 del 2009, mentre la Regione ha
aumentato i fondi, non obbligatori trattandosi di una legge
statale, da 93.000 del 2007 a 294.000 del 2010. Ogni altra
tipologia di borse di studio è stata soddisfatta, quindi in questo
momento rimodulare, rivedere, ripensare credo che sia un segno da
parte del Governo non di mancanza di attenzione, ma di rivedere un
certo modo di operare cercando di mantenere sempre la qualità dei
servizi, sapendo che settori cruciali come quello della sanità e
dell'istruzione da noi sempre garantiti, spesso collegati per
quanto riguarda il diritto allo studio.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Innanzitutto permettetemi di ringraziare il relatore, che ha
voluto illustrare con competenza questa manovra che, ricordo, è
stata presentata in Giunta dal collega Lavoyer, e ringrazio anche
lui. Voglio ringraziare tutti gli intervenuti, soprattutto voglio
sottolineare che questo atto che oggi discutiamo è un impegno che
ci eravamo presi al momento della presentazione della finanziaria,
quando avevamo detto: "entro marzo presentiamo la modifica", e
credo che abbiamo mantenuto quello che avevamo detto. Abbiamo
cercato di farlo tenendo conto di due osservazioni fondamentali. La
prima è che, come avrete potuto notare, questo intervento ulteriore
del decreto "salva-Italia" aveva all'inizio nella prima
formulazione un riferimento ad alcuni decreti precedenti (il n.178
ed il n. 138) che avevano previsto dei tagli alle Regioni a Statuto
speciale, là dove c'era anche la tabella allegata. Questo decreto
non ha la tabella allegata e non è un particolare insignificante,
perché una delle ragioni per cui abbiamo fatto ricorso è perché non
si tiene conto in queste manovre delle situazioni differenziate
delle Regioni a Statuto speciale e della ripartizione fra le
stesse. Noi vogliamo, ancora una volta, sottolineare che quando
abbiamo firmato il nuovo riparto fiscale c'era scritto in modo
evidente che non avremmo avuto ulteriori oneri da parte dello
Stato. Capisco che c'è stato tutto quello che è successo, ma quello
è un impegno bilaterale, approvato con legge dello Stato e con
norma di attuazione. Lo dico a scanso di equivoci, altrimenti
sembra quasi che arriviamo qui, come dire?, non lo sapevate, come
mai... No, l'impegno era il contrario: a differenza delle due
Regioni Sicilia e Sardegna, che non hanno ancora oggi raggiunto
l'accordo, le Regioni del nord hanno fatto questo sforzo e preso
degli impegni che sono già delle decurtazioni, perché i 100.000.000
ed oltre per arrivare a 217.000.000 nel 2017 li abbiamo già
previsti. Non dimentichiamo che tutti gli anni mettiamo più di
130.000.000 per le misure anticrisi: sono soldi che sono
finalizzati a qualcosa che era necessario, indipendentemente dai
programmi finanziari. Per dire che c'è stato un cambiamento...non a
caso, anche la Confindustria dice. "in Italia si cambia"; sì, però
bisogna vedere dove si va...sicuramente si cambia, si cambia
marcia, si cambia modo di operare e di presentare le cose.
Riguardo alle osservazioni fatte dai colleghi, non le riprendo
punto per punto, sarebbe poco interessante, l'intervento del
collega Louvin ha sottolineato alcuni aspetti dei tagli. Voglio
dare un chiarimento, perché mi è stato richiesto, sui tetti in
lose, ha detto: "ma perché, avevamo sollecitato, adesso lo mettete
qui come risparmio e non avete presentato la legge"! Noi la legge
l'abbiamo già predisposta, c'è un articolo specifico nella modifica
della legge n. 11 che verrà presentata fra poco in Consiglio, dove
prevediamo che nell'ambito dei piani regolatori ci sia l'obbligo
dei tetti in lose solo nei centri storici e nelle zone che hanno
edifici di particolare pregio. Questo è quello concordato con
l'Assessore Marco Viérin, con cui abbiamo discusso i passaggi che
prevedono una ricaduta nel 2012. Perché abbiamo messo solo un
risparmio parziale? Perché da quando ci sarà la norma ci dovrà
essere un adeguamento, perché i singoli che si sono presi l'impegno
di fare il tetto...adesso la regola è che tu presenti alla fine la
fattura, io devo saperlo, ho iniziato i lavori, devo poter
presentare le fatture alla fine dei lavori, quindi questo scatterà
con un meccanismo premiale solo alla fine dell'anno. È questo che è
stato discusso attentamente e presentato, quindi voglio
tranquillizzare tutti: se ci sono delle buone idee, credo che noi
le sappiamo guardare con attenzione.
Per quanto riguarda la ricerca e lo sviluppo, pensavo di averlo
detto in commissione e voglio ribadirlo qui: per la ricerca e lo
sviluppo non è stato tolto neppure un euro...
(interruzione del Consigliere Segretario Rigo, fuori
microfono)
...allora ho capito male io, ma non mi riferivo a lei, mi
riferivo a qualcun altro che ha detto che qui sono stati tolti i
soldi per la ricerca...ma non è stato tolto neanche un euro! I
soldi sono stati spostati come disponibilità dal bilancio alla
Finaosta, per cui qualcuno ha detto "bilancio parallelo"; anche
qui, non si tratta di bilancio parallelo, si tratta di un utilizzo
di fondi che in questi anni non sono stati utilizzati, quindi
abbiamo ritenuto di poterli utilizzare sempre nel settore
dell'industria per queste finalità.
Il discorso poi dei trasporti, qui, al di là di dire che i
trasporti non funzionano, quindi come mai sull'aeroporto, abbiamo
preso in considerazione un discorso che è quello che i lavori
stanno andando avanti...parlo dei lavori, al di là dei rapporti con
la società che gestisce il funzionamento dell'aeroporto, l'AVDA,
che è un discorso diverso. Per quanto riguarda i lavori,
l'allungamento è stato finito, le pratiche con ENAC sono terminate,
l'aerostazione sta per essere ultimata, ci sembrava importante
prendere una decisione che è quella di dire: il volo Aosta/Roma,
che è, rispetto all'investimento per l'aeroporto, una parte
minimale...perché se avessimo fatto l'aeroporto solo per il volo
Aosta/Roma qualcuno aveva il diritto di chiedersi se meritava tutti
questi soldi! È stata allungata la pista e si fa tutto questo
perché si vuole sperare che l'aeroporto funzioni, come ha detto più
volte l'Assessore, per la parte turistica e la parte che deve
portare persone che arrivano direttamente ad Aosta e che hanno
questi benefici. Questo sia chiaro, altrimenti continuiamo a dire
fesserie!
Sul discorso del trasporto ferroviario è inutile insistere; il
discorso che abbiamo la norma di attuazione...non possiamo gestire
perché non c'è l'accordo con il ministero, quante volte vogliamo
dircelo? Non è cambiato nulla, finché non avremo questo, non ci
saranno ulteriori riferimenti!
Credo che i colleghi Lattanzi, La Torre e Salzone, ognuno
discutendo e mettendo in evidenza alcuni aspetti del perché siamo
intervenuti, abbiano evidenziato la credibilità della manovra, pur
sapendo che non è voluta...è dovuta! Nelle more...sì, certo,
abbiamo dovuto scriverlo, in attesa anche di sapere quale sarà la
sentenza della Corte costituzionale.
Ma l'aspetto più subdolo è quello che in una forma, come sa fare
l'astuto Chatrian...cerca tutte le volte di accreditare i Comuni
come poveretti: ma sono sacrificati, poveri Comuni, ma voi siete
cattivi, andate a toccare i Comuni! Ripeto per l'ennesima volta, e
lo ripeterò finché Chatrian racconterà quella favoletta a cui dovrò
rispondere per le rime: pubblicheremo adesso anche tutti i dati per
dire che la legge n. 48, che prevede il riparto dei fondi, partiva
dal discorso dell'IVA, cioè di quella che è l'IRPEF, il 95 percento
per l'IRPEF; poi c'è un articolo specifico che diceva:
"fatte
salve le disponibilità finanziarie e tenuto conto di eventuali
cambiamenti"
, che sono oggi epocali, per cui poteva anche
essere ridotto il 95 percento. Noi non abbiamo ridotto il 95
percento, abbiamo preso atto che l'IRPEF è passato da 196.000.000 a
236.000.000, allora quei milioni in più abbiamo, senza modificare
la legge, scelto di destinarli in modo diverso, utilizzando questa
disponibilità finanziaria che è negli Enti locali, perché
funzionalmente è l'IRPEF a cui abbiamo dato funzioni che si
ricollegano agli Enti locali.
Abbiamo impegnato per i trasporti pubblici...ma a favore di chi
vanno? Tutte le opere a protezione degli abitati e dei lavori
pubblici...a favore di chi vanno? Dei Comuni! Allora abbiamo
indirizzato sotto questa veste alcune delle voci, punto! Noi non
abbiamo tolto niente e l'unica cosa che abbiamo fatto, d'accordo
con i Comuni, è che abbiamo modificato alcuni parametri interni,
che è cosa diversa. Però quella modifica per qualcuno è stata
penalizzante, allora alcuni Comuni si mettono...non è stato,
ripeto, toccato oggi, ma per quello che è stato toccato si dice che
i Comuni sono stati penalizzati! Non è vero, questa è una
situazione che va finalmente chiarita, perché non è così!
Anche l'intervento di 7.000.000 non è per penalizzare i Comuni;
i Comuni hanno l'obbligo in base all'articolo 35...
(interruzione del Vicepresidente Chatrian, fuori
microfono)
...ma allora, scusate, abbiamo evitato di prendere fondi in
gestione libera, cioè in gestione ordinaria senza vincolo di
destinazione per non penalizzare i bilanci dei Comuni e, d'accordo
con loro, abbiamo dato l'assicurazione, mettendo nella legge di
7.000.000, perché i Comuni non fossero penalizzati ed abbiamo
ridotto questo fondo!
Vorrei che fosse chiaro che non c'è nessun tipo di azione nei
confronti dei Comuni, anzi, credo che se confrontiamo quello che
sta avvenendo nei Comuni...aggiungo un piccolo particolare: noi
stiamo facendo con i Comuni un'altra operazione molto delicata, che
è quella, siccome non abbiamo ridotto il numero dei Comuni, di
creare l'Associazione dei Comuni, cioè l'associazione delle
funzioni fra i Comuni, che sarà la parte più delicata, che farà
risparmiare. Si è già avanti, entro il 30 aprile prenderemo la
delibera di indirizzo d'accordo con i Comuni, dove si dice come si
comincia a fare l'associazione vera di funzioni fra Comuni. Quella
è la vera risposta al risparmio per i Comuni, dove c'è la
possibilità di rendere merito di un'azione di collaborazione
continua e coordinata che abbiamo con i Comuni...quindi questa è
una favoletta che deve finire!
Sugli altri punti è già stato detto; vorrei solo
tranquillizzare, al di là del funzionamento della scuola come è
stato detto, che anche gli investimenti per il settore edilizio,
fra i FOSPI che abbiamo dato per le scuole, tutto quello che è
stato fatto ed i programmi che ci sono per la scuola, prendono una
parte importante.
Per finire, ho presentato quell'emendamento che va nella
direzione di agevolare ancora il settore degli impianti a fune,
dicendo che oltre ai fondi della legge n. 8 si possono utilizzare
dei fondi speciali che verranno assegnati a Finaosta. Questo per
agevolare ulteriormente quel discorso di insieme, che va nella
logica di favorire quegli investimenti che, come qualcuno ha detto,
possono permettere di rendere sempre più appetibili gli impianti di
risalita che vogliamo vedere come un'offerta unica, che può essere
presentata al di fuori del nostro territorio.
Con questo crediamo di poter dire, con i limiti che ci sono di
questa manovra, perché siamo stati obbligati a farla, non è che
volevamo farla, che riteniamo sia stata equa, giusta, nel senso di
aver equilibrato gli interventi, non ha penalizzato i settori
strategici, né gli investimenti, né i settori specifici.
Ultima annotazione, soprattutto sull'innovazione. Qualcuno, in
particolare Louvin, ha detto: "ma ritenete come strategico il
settore informatico ed avete penalizzato questo settore". È vero,
abbiamo tolto qualcosa da quel settore perché nella programmazione
ci stava che poteva essere ridotta una parte di questi
finanziamenti, senza sconvolgere il piano, ma integrandolo in una
temporalità diversa. Questo è quanto, quindi vi chiediamo di
approvare il documento. Grazie.
Presidente
- Passiamo all'esame dell'articolato.
La parola al Consigliere Louvin sull'articolo 1.
Louvin (ALPE)
- Grazie Presidente.
Intelligenti
pauca
, quindi saremo molto stringati, siamo di fronte a
colleghi che hanno chiarissimo la materia.
Abbiamo voluto mettere sul tavolo onestamente le nostre
valutazioni su questo disegno di legge che sono discordanti con la
visione della maggioranza su alcuni punti, non sul contesto
generale, sulla cornice in cui è maturata, anche se la difesa delle
prerogative autonomistiche ci porterà in altre circostanze a fare
delle battaglie diverse, ma quando bisogna tirare le somme, bisogna
farlo con gli strumenti di bordo e, in questo caso, facendo fuoco
con la legna che abbiamo. Non abbiamo molto da aggiungere a quello
che abbiamo già detto e che non ci pare essere stato sconvolto
dalle repliche che sono state fatte. Semplicemente dissentiamo
sulla impostazione di fondo, che la maggioranza anche nella
ricostruzione che ha fatto il collega Lattanzi ha dato: tenere in
piedi un sistema, puntare sulla crescita, mantenere gli
investimenti keynesiani e strategici. Noi abbiamo una visione
diversa, lo abbiamo ampiamente annunciato che non è un
puntellamento del sistema attuale; ci pare che il sistema vada
profondamente rivisto e modificato, che la crescita in termini
puramente quantitativi attraverso le opere, in particolare le
grandi opere, non è la visione ottimale.
Non possiamo rispondere alla sfida del collega Lattanzi su cosa
avremmo fatto noi al vostro posto: naturalmente avremmo fatto cose
molto diverse, magari avremmo avuto anche degli strumenti di
analisi e di valutazione sull'amministrazione che sono oggi
appannaggio di un Governo regionale, che ci ha messo sul tavolo la
sua "medicina".
Se mi è consentito, una parola la spenderei sulla replica un po'
piccata dell'Assessore Viérin, che ha avuto un eccesso di zelo
nell'impostare tutta una dimostrazione di perfezione di quadro del
sistema scolastico e del suo funzionamento, mettendo però in avanti
delle grosse disfunzioni che vanno ben oltre quello che abbiamo
segnalato, in particolare sul tema degli avanzi di amministrazione
e sul modo di intervenire. Noi non consideriamo che sia
particolarmente lusinghiero il fatto che ci siano stati fondi
economizzati sui corsi di recupero, soprattutto alla luce di quello
che ci siamo detti stamani. L'Assessore mi pare abbia introdotto
anche degli argomenti che non sono particolarmente lusinghieri
sull'azione del nostro sistema scolastico. E poi un punto in tema
di autonomia finanziaria: lamentarsi che lo Stato non mette
abbastanza soldi sul diritto allo studio della Valle d'Aosta,
quando l'Assessore ha detto che sono 196 le domande non
soddisfatte, ebbene quelle 196 domande andavano soddisfatte con
fondi della Regione, perché se andiamo e stiamo andando nella
logica di farci carico
in toto
del sistema scolastico, come
già ci facciamo carico del sistema sanitario, e via dicendo, dire:
"ma quello è colpa dello Stato", non ci è sembrata
un'argomentazione particolarmente pregnante! Il dibattito sulla
scuola va avanti, Assessore, non si preoccupi! Casualmente le ho
detto questa mattina che abbiamo introdotto una serie di
argomentazioni, ma ho l'impressione che si stia aprendo il
dibattito sulla scuola valdostana ed avremo modo di approfondirlo
nuovamente.
Presidente Rollandin, qui è solo uno step, noi siamo su una
strada molto più lunga ed avremo modo di ribadire le nostre
posizioni ed affinare anche le proposte. In questa sede, in questo
momento, e rinviando a nome del collega Chatrian - salvo che lo
faccia lui stesso - la sottolineatura circa il carattere "subdolo"
del suo argomentare, ribadisco, per quanto riguarda il nostro
gruppo, un'opinione negativa su alcune scelte di questa variazione
di bilancio che ci portano in coerenza con quanto abbiamo
rappresentato sul bilancio della Regione Valle d'Aosta per il 2012
presentato dalla sua Giunta: un'opinione contraria. Grazie.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Per ribadire il nostro "no" convinto a questo disegno di legge.
Aggiungo solo una battuta, Presidente Rollandin, per rinviare al
mittente questa sua "favoletta" che deve finire sul tema rapporti
Comuni, Enti locali e Regione, anche perché di solito, quando
affrontiamo queste tematiche, ci prepariamo e cerchiamo di mettere
sul tavolo "carta che canta" e non "aria fritta" tanto per
metterla...ho ascoltato attentamente la relazione che il Presidente
del CELVA ha fatto durante la festa dell'autonomia e ribadiamo i
nostri concetti, che oggi abbiamo detto più volte in quest'aula e
non solo oggi. Quindi rimando completamente al mittente, non è una
"favoletta", ed i nostri Comuni in questo momento sono in
difficoltà. È una scelta politica, Presidente. Grazie.
Presidente
- La parola al Consigliere Donzel.
Donzel (PD)
- Brevissimo, per dire che se uno è convinto
della manovra che ha fatto, non capisco perché debba ogni volta
attaccare l'avversario, piuttosto che spiegare le ragioni e la
positività di queste scelte, dire dove sono state fatte le scelte
per la crescita, per lo sviluppo, per il futuro, eccetera! C'è
sempre la tentazione di dire: ma siete ignoranti, non avete letto i
dati, non siete in grado di capire, raccontate solo delle bugie...
Certo, la gente è convinta che voi siete invece quelli che
raccontate solo verità, che siete quelli bravi, che fate tutto
bene! Questo è il vostro approccio a questo tema!
Torno a ribadire che nessuno mi ha risposto come mai su delle
variazioni così importanti non è stato fatto un percorso con i
sindacati, ho capito che non vi interessa; il PdL se vuole fare a
meno va bene, ma pensavo che ci fosse una maggioranza che invece
era intenzionata a fare questo percorso e quindi ad acquisirlo.
Rispetto al discorso dei tre punti che abbiamo messo in
evidenza, non è che alla fine di questa chiacchierata ci avete
convinti...vi abbiamo ascoltato, avete detto le vostre ragioni,
rimaniamo perplessi che si dica che l'aeroporto è così per colpa di
un contenzioso, che la ferrovia è così perché non c'è la norma di
attuazione, e avanti così...è sempre colpa degli altri! Qui tutto
non funziona per colpa degli altri e invece noi, se fosse compito
nostro, sarebbe tutto perfetto, tutto che funziona bene!
Noi, su questa visione edulcorata della realtà, abbiamo delle
riserve enormi e siamo comunque preoccupati delle possibilità di
sviluppo. Adesso ci dicono che questi soldi sono stati trasferiti a
Finaosta...vedremo come ricerca e sviluppo si sviluppano nel
settore industriale! Su questo noi manteniamo pienamente le nostre
riserve, così come ribadisco che il Presidente, non è da qualche
giorno, è da anni che ci racconta la riforma dell'organizzazione
dei Comuni...allora mi permetto di fare notare una cosa. Prima
c'era l'accorpamento dei servizi, i Comuni hanno denunciato che con
il meccanismo delle Comunità montane molti servizi sono costati di
più ai cittadini. Adesso si parla di "accorpamento delle
funzioni"...è una cosa nuova, e andremo a vedere perché non è una
cosa dall'oggi al domani, è un percorso molto difficile, a cui
guarderemo con attenzione. Però, ancora una volta, sono
provvedimenti che non vanno nell'idea di rafforzare l'autonomia del
singolo Comune in termini di potenzialità economica, questa si è
ridotta per fatto di evidenza che bisogna riconoscerlo, rispetto
invece alla potenzialità della Regione che rimane, rispetto ai
Comuni, ancora inalterata. Quindi noi questo rilievo lo
manteniamo.
Presidente
- Pongo in votazione l'articolo 1:
Consiglieri presenti e votanti: 33
Favorevoli: 25
Contrari: 8
Il Consiglio approva.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato.
Dopo l'articolo 4 è previsto l'inserimento dell'articolo 4 bis,
che è un emendamento dell'Assessorato al bilancio, ne do
lettura:
Emendamento
Dopo l'articolo 4 del ddl 180 è inserito il seguente:
"Articolo 4bis
(Modificazione all'articolo 40 della legge regionale 10
dicembre 2010, n. 40)
1. La lettera a) del comma 2 dell'articolo 40 della legge
regionale 10 dicembre 2010, n. 40 (Legge finanziaria per gli anni
2011/2013), è sostituita dalla seguente:
"a) investimenti nel settore degli impianti funiviari ai
sensi della legge regionale 18 giugno 2004, n. 8 (Interventi
regionali per lo sviluppo di impianti funiviari e di connesse
strutture di servizio), e, anche mediante aumenti di capitale, ai
sensi dell'articolo 6, comma 1, lettera a), della legge regionale
16 marzo 2006, n. 7 (Nuove disposizioni concernenti la società
finanziaria regionale FINAOSTA S.p.A.. Abrogazione della legge
regionale 28 giugno 1982, n. 16);".
Lo pongo in votazione: stesso risultato. Articolo 5: stesso
risultato. Articolo 6: stesso risultato. Articolo 7: stesso
risultato. Allegato A: stesso risultato. Allegato B: stesso
risultato. Allegato C: stesso risultato. Allegato D: stesso
risultato.
Presidente
- Pongo in votazione la legge nel suo
complesso:
Consiglieri presenti e votanti: 33
Favorevoli: 25
Contrari: 8
Il Consiglio approva.
Presidente
- Con questa votazione chiudiamo i lavori
della giornata, i lavori riprenderanno domani mattina alle ore
9.
La seduta è tolta.
---
La seduta termina alle ore 20,16.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK