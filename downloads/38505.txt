Consiglio Regionale della Valle d'Aosta - Oggetto del Consiglio n. 2027 del 20 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
ENTI LOCALI
Comuni
Comunità montane - Unité des communes
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2027 del 20 aprile 2016 - Resoconto
OGGETTO N. 2027/XIV - Interpellanza: "Modalità di raccolta
differenziata dei rifiuti all'interno delle Unités e di diversi
Comuni".
Rosset (Presidente) -
Punto n. 24 dell'ordine del giorno.
Per l'illustrazione chiede la parola il Consigliere Cognetta; ne ha
facoltà.
Cognetta (M5S) -
Con questa interpellanza torniamo a
parlare della questione rifiuti e della nuova modalità di raccolta,
argomento che fa sempre molto piacere all'Assessore Bianchi.
Sostanzialmente si dà seguito a ciò che è accaduto nella Comunità
montana di Évançon, dove in una serie di incontri con il pubblico è
venuto fuori che sicuramente per riuscire a migliorare le entrate
rispetto al rifiuto differenziato è necessario fare una raccolta
adeguata e coerente con i risultati che si vogliono ottenere. La
scelta dei seminterrati spesso invece dà luogo ad una qualità
piuttosto scarsa, soprattutto perché non c'è un controllo e quindi
all'interno del seminterrato finisce materiale di diversa natura,
bisognerebbe raccogliere la carta, ci finisce dentro la plastica
piuttosto che il vetro, e così via in tutti i vari seminterrati.
Questo fa sì che a livello di raccolta, essendo fatto semplicemente
un peso, sembra che si sia raccolto ics, in realtà invece si va a
vedere e a valutare il materiale e l'ics previsto è molto più
basso. Questo chiaramente poi si riflette su ciò che viene
recuperato, perché se io penso di aver recuperato 100 perché ho
pesato 100, ma poi in realtà la qualità di quel materiale non è
100, ma è per esempio 50, in realtà porto a casa 50. Questi soldi
tra l'altro vengono spalmati sul totale, quindi non riesco a
gestire una
Unité
o un subAto che fa un lavoro migliore e
più coerente, ma tutto ciò che viene raccolto viene poi
ridistribuito secondo la quantità pesata all'inizio. Di
conseguenza, praticamente chi lavora meglio non viene premiato e
chi lavora peggio invece si vede aiutato da chi ha lavorato
meglio.
A questo punto ho fatto delle domande puntuali per capire qual è
lo stato dell'arte e come si pensa di ovviare a questo problema
della raccolta, e quindi della qualità migliore, e se poi questa
qualità viene effettivamente riportata ai cittadini che l'hanno
fatta e non spalmata su tutti. Assessore, lei capirà sicuramente
che, se accade questo, anche i cittadini che vengono a sapere
questa cosa hanno un po' meno voglia di fare le cose come
andrebbero fatte. Se invece uno sapesse esattamente la propria
Unité o addirittura il proprio Comune che
performance
e che
ritorno ha avuto, sarebbe ottimale, direi. Attendo la risposta.
Presidente
- Per la risposta ha chiesto la parola
l'Assessore Bianchi; ne ha facoltà.
Bianchi (UV) -
In via preliminare, è bene tenere presente
che ad oggi, in presenza di sistemi di raccolta differenziati anche
all'interno dello stesso subAto e talvolta anche all'interno dello
stesso Comune, non è possibile fare considerazioni tecniche e di
carattere economico direttamente collegabili alla qualità delle
raccolte differenziate, soprattutto con riferimento ai rifiuti
valorizzabili, proprio per la varietà di situazioni che abbiamo.
Ciò in quanto la
performance
di qualità conseguite sono
differenziate a seconda della tipologia di rifiuti raccolti. In
sintesi, per alcune tipologie di rifiuti quali il vetro - e questo
è stato comprovato - il sistema di raccolta "porta a porta" risulta
meno performante della raccolta eseguita con contenitori interrati
o campane (parlo del vetro). Per contro, la raccolta porta a porta
è sicuramente migliore generalmente per la raccolta dell'organico o
del multimateriale o plastica che sia.
In ogni caso, per quanto concerne gli aspetti economici,
finanziari e tariffari, al momento attuale nelle varie
Unités
e nei vari Comuni non vi è ancora una situazione di
uniformità nell'imputazione dei costi di investimento nei vari
sistemi; quindi chiaramente ad oggi ci sono dei subAto che non
hanno ancora ammortizzato i costi per l'acquisizione o dei
seminterrati o dei bidoni stradali o dei bidoni porta a porta, e in
alcuni subAto tali investimenti invece sono stati appena avviati.
Ciò premesso, rispetto al punto uno è quindi stato valutato
successivamente al conferimento presso il consorzio nazionale di
recupero materiali il costo complessivo dei diversi metodi di
raccolta differenziata messi in atto nelle diverse Unités o nei
Comuni delle stesse Unités rispetto alla quantità e alla qualità
della raccolta stessa.
Come ho specificato prima, non vi è una stretta correlazione tra
la tipologia di raccolta per un flusso o per l'altro, cambia la
quantità o la qualità, come le spiegavo prima. Nel 2015 la
valorizzazione certa del vetro è stata del 96,49 percento, della
carta del 90,81 percento, del cartone 94,38 percento, del ferro del
100 percento, della plastica 65,40 percento, del verde 100
percento, del legno 87,45 percento e dell'acciaio del 100
percento.
L'avvio dei rifiuti agli impianti di selezione e trattamento
facenti parte del sistema Conai avviene a partite complessive di
rifiuti conferiti in forma differenziata, vale a dire abbiamo un
unico stoccaggio, secondo le quantità minime e le modalità di
confezionamento e trasporto definite da ciascun consorzio di
filiera con la convenzione e non già per singoli trasporti
riconducibili ad un singolo SubAto (cosa su cui abbiamo già avuto
modo di discutere). Come specificato in precedenza, non è quindi
possibile al momento formulare considerazioni rispetto ai costi di
raccolta e trasporto attualmente in essere in ciascun subAto,
chiaramente rapportati alla qualità, alla quantità e alla tipologia
di raccolta. Anche la remunerazione avviene, in funzione al
conferimento ma su ogni singola Unité. Questo ce l'abbiamo, è
chiaro, l'Unité diciamo brava prende più soldi e quella meno brava
ne prende meno, questo che sia chiaro.
Relativamente al punto due: "quali siano i livelli di qualità
della differenziata, divisi per modalità di raccolta delle diverse
Unités", non è possibile avere un'indicazione puntuale circa la
qualità dei rifiuti differenziati conferiti in ciascun subAto
suddivisi per tipologia di raccolta, tenuto conto che, come sopra
precisato, all'interno di ciascun subAto possono essere presenti
più sistemi di raccolta. Se facessimo questo, lei capisce che
dovremmo raccogliere con un automezzo una tipologia e con un altro
mezzo un'altra raccolta, e via dicendo, ma aumenteremmo i costi,
questo è indiscutibile. Non avrebbe comunque senso tale
distinzione, dal momento che, qualora si arrivasse a determinare la
migliore modalità di raccolta per ciascuna tipologia di rifiuto, si
arriverebbe sicuramente, ancor più rispetto ad oggi, a sistemi
misti, dato atto che per certe tipologie di rifiuto è più adeguato
il sistema porta a porta (per esempio per le plastiche o
l'organico), mentre per altre la raccolta stradale con contenitori
interrati o campane (per esempio per il vetro); per la carta e i
metalli non cambia. Tutti i rifiuti conferiti presso il Centro
regionale di trattamento di Brissogne afferiscono all'intero
territorio di ciascun subAto e non già differenziati per zone o
aree di raccolta o per singoli sistemi; quindi ad oggi non possiamo
fornire questo dato.
Infine, per quanto riguarda il punto tre: "con quale metodologia
l'Amministrazione regionale intende dividere i costi/benefici dei
vari metodi di raccolta, all'interno delle Unités e all'interno dei
diversi comuni (in base alla qualità dei materiali raccolti) che
presentano metodi di raccolta diversi", non vi è intenzione di
differenziare il riconoscimento degli introiti della vendita e
valorizzazione delle raccolte differenziate a seconda dei sistemi
di raccolta presenti all'interno di ogni subAto. Chiaramente non
c'entra il discorso della tariffazione puntuale, qui stiamo
parlando della differenziazione in quanto qualità e tipologia di
raccolta. È importante, a nostro avviso, che in ogni caso
all'interno di ogni subAto si conseguano gli obiettivi di legge,
soprattutto gli obiettivi del Piano dei rifiuti che ci siamo dati,
che sono superiori agli obiettivi di legge.
Grazie.
Presidente
- Chiede la parola il Consigliere Cognetta; ne
ha facoltà.
Cognetta (M5S) -
Assessore, lei giustamente non ha i
dati, lo immaginavo. La domanda era posta per farle dire che non
c'è questa possibilità. Da quanto ha detto si evince che la cosa
migliore sarebbe avere un solo subAto, così cominceremmo a capire
meglio come vengono distribuite le cose. Altra cosa che invece
sarebbe altrettanto interessante sapere è quanto si risparmia
scegliendo una strada anziché l'altra, ma questo si potrebbe fare
se li avessimo tutti quanti a disposizione. Siccome abbiamo una
situazione frammentata e mischiata sia all'interno dello stesso
Comune che all'interno delle
Unités,
e così via,
praticamente è impossibile fare una scelta con cognizione, cioè
avendo dei dati precisi. Lei dice che aumenterebbe e io le dico che
dipende da quanto viene raccolto, così come la scelta di mettere o
non mettere i seminterrati anch'essa dipende, non avendo dei dati
precisi, è questo il punto.
Il punto è sempre lo stesso: a fronte della mancanza di dati
corretti che scelte si fanno? Si fanno delle scelte casuali alla
"come mi conviene meglio", alla "come preferisco", è questo il
punto. Se noi non troviamo un sistema e non l'abbiamo ancora, per
capire esattamente quanto potremo recuperare, come, dove, e così
via, non ha senso scegliere una strada anziché l'altra. Lei
continuerà a dire che i seminterrati vanno benissimo, io continuerò
a dire che è il "porta a porta", ma soprattutto la cosa giova a
lei, perché lei sceglie una strada non supportato dai dati e io non
posso replicare a questo, ma in realtà secondo me, secondo i miei
dati, sarebbe invece giusta la mia. È tanto opinabile la sua quanto
la mia, quindi forse sarebbe il caso di sforzarsi e trovare i dati
più giusti, questo sarebbe il caso. Era questa l'evidenziazione più
importante, perché quando andremo finalmente un giorno a fare anche
la tariffa puntuale voglio poi vedere come risolviamo questi
problemi.
Presidente -
Considerata l'ora, credo che possiamo
chiudere qui i lavori mattutini.
I lavori riprenderanno alle ore 15:30.
La seduta termina alle ore 12:49.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK