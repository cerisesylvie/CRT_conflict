Consiglio Regionale della Valle d'Aosta - Oggetto del Consiglio n. 651 del 15 luglio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 651 del 15 luglio 2009 - Resoconto
OGGETTO N. 651/XIII - Interrogazione: "Lavori di
realizzazione di un parcheggio interrato in comune di
Saint-Nicolas".
Interrogazione
Hanno preso avvio nelle scorse settimane i lavori di
realizzazione di un grande parcheggio interrato a servizio della
frazione Fossaz Dessus in Comune di Saint-Nicolas dove è situato il
Centre d'Etudes Franco-provençales.
Gli scavi per l'esecuzione dell'opera interessano una zona
particolarmente sensibile, a sbalzo sui calanchi che delimitano il
villaggio verso ovest, costituita da un deposito glaciale
attraversato dal torrente Gaboè.
Preoccupa la localizzazione dell'opera, per la cui esecuzione
è prevista una palificazione del ciglio dei calanchi stessi, che
potrà presentare problemi di stabilità e di impatto
ambientale.
I sottoscritti Consiglieri regionali
Interrogano
la Giunta regionale per sapere se:
1) quanti siano gli abitanti della frazione per cui si
intende realizzare l'opera e quali indagini siano state compiute
per accertare il reale fabbisogno di un manufatto così imponente o
per individuare soluzioni alternative;
2) quali indagini geologiche siano state eseguite per
scongiurare ogni possibile rischio franoso in una zona ad alta
sensibilità che presenta forte propensione alla riattivazione della
frana e quali accorgimenti siano stati previsti;
3) se è vero che sulla sponda opposta del torrente Gaboè, di
fronte alla zona interessata dal progetto, un precedente intervento
sul ciglio della strada ha movimentato tutto il versante
costringendo ad opere di consolidamento intensive di un fronte di
frana che si è riattivato e se tale rischio non sia immaginabile
anche nel versante interessato dall'opera in costruzione.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci. Rispondendo al quesito
uno, come effettivamente sottolineato nelle premesse
dell'interrogazione presentata dal gruppo Vallée d'Aoste
Vive-Renouveau, la prevista opera di realizzazione dell'autorimessa
interrata, che si inserisce comunque in un contesto generale di
riqualificazione della frazione Fossaz Dessus, rappresenta un'opera
funzionale non solamente allo stazionamento dei veicoli di
proprietà dei residenti o dei turisti, ospiti della frazione
stessa, ma anche di tutti coloro che intendono visitare il Centre
d'études franco-provençales, attualmente penalizzato da una
localizzazione sfavorevole in quanto posto in corrispondenza della
strada comunale a sfondo cieco, anch'essa peraltro oggetto di
intervento. Inoltre la realizzazione del parcheggio dovrebbe
concorrere ad aumentare il flusso veicolare nella frazione, di
conseguenza le visite turistiche al centro stesso, con notevole
beneficio per la Comunità di Saint-Nicolas. Il progetto di cui si
tratta, in attuazione alla legge regionale n. 48/1995, è stato
inserito nel programma definitivo degli interventi del Fondo
speciale programmi di investimento, meglio conosciuto come il
FOSPI, per il triennio 2003-2005, quindi è stato preliminarmente
sottoposto all'approvazione del nucleo di valutazione regionale per
accedere al relativo finanziamento da parte dell'Amministrazione
comunale di Saint-Nicolas, secondo le procedure previste dalla
norma succitata. Il nucleo di valutazione ha preliminarmente
verificato la prevista realizzazione di fattibilità, presentata dal
progettista, contenente l'analisi dei costi e benefici, da cui si
evince il reale fabbisogno di manufatto che peraltro, vista la
capienza di 23 posti auto distribuiti in un unico piano
seminterrato a quota strada, non appare classificabile come
un'opera imponente, come invece asserito nell'interrogazione. La
localizzazione dell'autorimessa e la riqualificazione dell'area
adiacente sono state dettate dalla volontà di sviluppare la parte
alta della frazione, cercando di porre all'attenzione turistica un
sito culturale non soggetto alla visibilità dovuta al passaggio del
flusso turistico, ma indirizzando volontariamente l'interesse del
visitatore verso un luogo attualmente penalizzato da una certa
difficoltà di accessi e stazionamento veicolare. Secondo lo studio
di fattibilità e convenienza economica redatto in fase di
progettazione preliminare dallo studio Benzo di Aosta nell'ottobre
2001, risulta che il numero dei residenti della frazione
interessata al momento della progettazione risultava pari a circa
90 persone, con punte di affluenza giornaliera pari a 425
abitanti...
(interruzione del Consigliere Louvin, fuori
microfono)
... così mi dicono i tecnici, nel senso che ci saranno le
residenze fisse e le seconde case, presumo, comunque questo è il
dato che mi danno i tecnici. È stato calcolato un numero di
automobili dei residenti nella frazione che attualmente non
dispongono dei box privati pari a 14 unità e quindi hanno un grado
di occupazione pari al 60 percento. La necessità dell'autorimessa,
che consta peraltro di soli 23 posti, pertanto risulta adeguata
alla situazione demografica della frazione e per ospitare anche le
autovetture dei visitatori nel Centre d'études franco-provençales;
come detto, tale opera si inquadra nella volontà di favorire un
incremento turistico di visitatori del Centre d'études.
Sul quesito n. 2 sono stato un po' più lungo perché ho ripreso
la relazione presentata per il progetto a suo tempo 2003-2005 sul
FOSPI. Quesito n. 2:
"
quali indagini geologiche siano
state eseguite..."
, come evidenziato precedentemente, essendo
un'opera inserita in un programma FOSPI, il progetto è stato
adeguatamente valutato anche sotto il profilo geologico e trova
riscontro nelle indagini effettuate dal geologo Stefano De Leo sia
in fase preliminare, sia in fase esecutiva. Proprio durante la fase
esecutiva degli scavi infatti, al fine di valutare la necessità o
meno di realizzare la prevista palificazione, in corrispondenza del
ciglio dei calanchi verso ovest, è stato richiesto dal Direttore
dei lavori, geom. Sergio di Muzio in servizio presso la Direzione
opere edili, un sopralluogo preliminare avvenuto a maggio 2009,
alla presenza del geologo dott. De Leo, del progettista delle opere
geom. Bertino e del progettista della struttura ing. Asiatici, i
quali tutti insieme hanno confermato che la soluzione prevista era
funzionale proprio a scongiurare ogni eventuale dissesto della
cresta dei calanchi durante le operazioni di scavo, ma concordando
sull'eventuale scelta di interventi alternativi che garantissero
comunque l'attuale stabilità del pendio, che presenta un notevole
livello di inerbimento vegetale sia di cespugli, sia di alberi ad
alto fusto, i quali garantiscono un buon livello di stabilizzazione
del pendio stesso.
Sul quesito n. 3, se è vero che la Direzione opere edili non si
è occupata direttamente degli eventi franosi verificatisi sulla
sponda opposta del torrente Gaboè, di fronte alla zona interessata
dal progetto... ma non pare che tali interventi possano interessare
il versante opposto, come evidenziato dalle considerazioni
conclusive della relazione geologica e geotecnica del progetto
esecutivo delle opere; se l'interrogante o gli interroganti
vogliono averne copia, posso fornirla, eviterei di leggerla, perché
ci metteremmo qualche minuto, se siete interessati, ve ne fornirò
copia.
Président
- La parole au Conseiller Louvin.
Louvin (VdAV-R)
- Merci, M. le Président. Avevamo
interpellato l'Assessore, perché lo sventramento di una parte
cospicua della sommità di questi calanchi è non un'opera imponente,
ma un'opera estremamente impattante sul piano visivo da chi la
guarda dall'altro versante della Valle e da chi anche si avvicina
al centro di Saint-Nicolas. Abbiamo avuto modo, su invito
dell'Assessore all'istruzione e cultura, di essere a Saint-Nicolas
poche settimane fa, in quella occasione siamo anche andati sul
posto per vedere quale fosse lo stato dei lavori e una parte
importante di questo riporto naturale di terreno è stato asportato
per farvi interrare il parcheggio in questione. Ora, sul piano
dell'utilità dell'opera sono estremamente sorpreso di apprendere
che ci sarebbero 90 residenti a Fossaz Dessus, non ne ho mai avuto
la percezione, mi felicito per questa riviviscenza di un comune che
so essere molto meno popoloso e composto da un grandissimo numero
di frazioni, la metà della popolazione di Saint-Nicolas
evidentemente risulta essere residente a Fossaz Dessus. L'influsso
del Centre d'études franco-provençales, che mi onoro di avere
visitato qualche volta, non mi è mai parso così sconvolgente per
gli equilibri di viabilità della frazione, dove non credo siano
stati necessari né semafori, né altre opere di regolazione del
traffico. In aggiunta le poche persone che conosco essere residenti
in loco non mi risulta nemmeno che abbiano fatto domanda di poter
avere dei parcheggi interrati o siano intervenuti in questo senso,
ma evidentemente non abbiamo, Assessore, le stesse informazioni.
Questo fa parte del prima, delle motivazioni che non l'hanno
neanche vista partecipe della fase di ideazione (che è partita fra
l'altro dal Comune) di questa opera e che ha avuto tale seguito. A
noi però, avendo visto questo intervento che è molto impattante,
sono sorte delle preoccupazioni legate alla stabilità di questo
versante, siamo andati sul posto, ci sono stato con la Consigliera
Morelli fra l'altro, e abbiamo avuto l'impressione che si tratti di
un'opera posta in un luogo estremamente sensibile e delicato, nel
quale - qui è un parere assolutamente da profani - l'esistenza di
vegetazione, di alberi di alto fusto su una scarpata (perché si
tratta di una scarpata quasi a strapiombo che c'è a pochi metri
dalla fine dello scavo) sia una condizione di estrema delicatezza.
I calanchi ci risulta poi che siano, oltre che una zona instabile,
una zona anche sensibile sotto il profilo paesaggistico, una zona
che necessita di una tutela particolare. Qui abbiamo la sensazione
che si sia intervenuti con questa opera in modo molto deciso e
molto muscolare e, avendo visto da parecchie settimane questa opera
di scavo interrotta, almeno dal momento del sopralluogo che lei
segnalava, abbiamo immaginato che potessero esserci delle sorprese:
le cosiddette "incognite idrogeologiche". Lei ci ha comunicato
l'esistenza di studi, come credo sia assolutamente normale e
necessario, di carattere preventivo, ma ha parlato anche di
necessità di prevenire ogni eventuale dissesto e ha parlato anche
di interventi alternativi. Non sappiamo allora a cosa si andrà
incontro in questa opera, non abbiamo idea di cosa possa succedere
e le posso comunicare, Assessore, una viva preoccupazione degli
abitanti del luogo che conoscono bene la situazione come si
presenta, soprattutto nei momenti di precipitazione piovosa molto
intensa e nei momenti alluvionali, chi ha vissuto e chi vive lassù
percepisce in modo molto netto e sensibile una situazione di
pericolo. A questo abbiamo collegato una vicenda che non interessa
la Regione, ma che ha interessato il Comune in un precedente
progetto e che credo testimoniasse di un'estrema delicatezza dei
luoghi. Lei mi sembra che escluda una qualsiasi possibilità che si
presentino situazioni delicate, è quello che ci auguriamo anche
noi, ma abbiamo l'impressione che qui l'intervento possa rivelarsi
particolarmente problematico. Da ultimo c'è un aspetto anche di
carattere paesaggistico, lo lascio sempre per ultimo, perché non si
deve sottacere il valore estetico e paesaggistico di questi luoghi.
Seguiremo con attenzione gli sviluppi dell'opera.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK