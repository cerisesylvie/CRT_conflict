Consiglio Regionale della Valle d'Aosta - Oggetto del Consiglio n. 2379 del 20 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2379 del 20 aprile 2023 - Resoconto
OGGETTO N. 2379/XVI - Interpellanza: "Richiesta di eventuali
integrazioni alla società commissionaria degli studi di fattibilità
del collegamento intervallivo Cime Bianche".
Bertin (Presidente) -
Punto n. 57. Illustra
l'interpellanza il consigliere Aggravi a cui passo la parola.
Aggravi (LEGA VDA) -
Faccio una premessa in presentazione
di quest'interpellanza: il secondo punto indicato, i richiamati
contenuti del paragrafo 14.1.1, ha avuto un refuso e si è perso il
riferimento di quello che sto parlando, nel senso che - e lo dico a
beneficio dell'Assessore - me ne sono purtroppo accorto
successivamente, di fatto mentre sul primo punto si parla
sostanzialmente del nuovo studio, quindi quello che è arrivato in
Commissione, il secondo pezzo invece riguarda lo studio che fu
fatto nel 2015. Era in realtà un aiuto che volevo dare, penso che
probabilmente ricostruendo o costruendo la risposta avete trovato
riferimento, sennò lo dico perché mi scuso per la frase che è stata
troncata, però sono sicuro che lei mi darà soddisfazione di queste
domande. Queste quattro domande in realtà hanno un filo conduttore
che parte dalla prima audizione che abbiamo avuto rispetto a quella
di premessa, quella di introduzione e di presentazione delle prime
considerazioni che sono state fatte rispetto agli studi
propedeutici e preliminari alla valutazione di fattibilità del
collegamento intervallivo, uno studione che, va dato atto, è
corposo e ha tutta una serie di documenti di dettaglio che sono
sicuramente utili a comprendere il filo conduttore degli ambiti che
erano stati oggetto appunto di incarico.
All'interno delle audizioni e in particolare all'interno
dell'audizione con le due società, io ho fatto alcune domande, in
particolare una che ho posto riguarda la tematica che concerne il
filo conduttore di quest'interpellanza. All'interno dello studio
del 2023, per suddividerlo rispetto a quello del 2015, non ho
trovato dei passaggi che riguardano le tematiche di oggetti, in
particolare delle prime due domande, cosa che invece avevo trovato
nello studio del 2015. Vero è, e lo dico prima di tutto, che nella
sede dell'audizione, in particolare, se non erro, la società
incaricata, quindi da parte del
Management
della Monterosa
c'è stata una sorta di precisazione riguardo al fatto di dire che
alcune valutazioni necessariamente dovranno essere completate per
quello che riguarda la parte economica una volta scelta
sostanzialmente la VIA e la metto in questo senso per cercare di
sintetizzare quello che è stato detto, sennò torno sul punto.
Nello studio del 2015, che ovviamente avviene in una situazione
totalmente diversa, con tutta una serie di attori che erano stati
coinvolti e soprattutto con una visione più di mercato, e mi
spiegherò, nella parte relativa al paragrafo 14.1.1, quello
dell'analisi economica e finanziaria dell'ipotesi, c'è un passaggio
che, quando ho letto per la prima volta questo studio, mi aveva
incuriosito, infatti sono andato a riprenderlo studiando invece lo
studio di oggi, in cui si dice: "nella presente analisi il
finanziamento dell'investimento non prevede forme di contribuzione
pubblica a fondo perduto, ciò sia in ragione dell'assenza al
momento di fondi pubblici - qua parliamo del febbraio 2015 - in
particolare della Regione Valle d'Aosta, destinabili a tal fine,
sia in quanto il
domaine skiable
, oggetto di iniziativa,
rappresenta, senza possibilità di dubbio, un comprensorio di
rilevanza internazionale che esclude, in applicazione delle norme
europee a tutela della concorrenza, qualsiasi forma di
contribuzione pubblica che possa configurarsi come aiuto di
Stato".
Poi ovviamente l'ipotesi dell'epoca era differente, si pensava
alla costituzione di una nuova società e via discorrendo, ma mi
concentro sui due elementi delle prime due domande e del perché
pongo quest'interpellanza. A fronte di questa considerazione, e a
fronte del fatto che all'interno dello studio attuale non ho
trovato delle analisi relative a questo passaggio, chiedo al
Governo regionale se siano state in qualche modo approfondite le
tematiche inerenti a eventuali incombenze o problematiche
opportunità derivanti dalla normativa europea a tutela della
concorrenza, se siano state in qualche modo approfondite le
tematiche inerenti a eventuali incombenze o problematiche
opportunità derivanti dalla normativa europea in materia di aiuti
di Stato, nel caso in cui l'eventuale realizzazione dell'opera in
oggetto dovesse essere, per l'appunto, finanziata da una quota di
contributo pubblico e, a fronte di queste due, se siano state anche
informalmente coinvolte - perché nella parte VAS002, se non erro,
si citano tutti i Dipartimenti che per la Regione hanno partecipato
alle attività propedeutiche alla definizione dello studio del 2023
- le strutture regionali competenti in materia di bilancio, finanze
e patrimonio di società partecipate - così si chiamava la struttura
- per valutare la fattibilità e le modalità di eventuale erogazione
di un contributo pubblico per la realizzazione del collegamento, e
anche a fronte poi di quello che, in realtà, mi è stato detto in
audizione e che, se non erro, è avvenuto dopo rispetto alla
presentazione di quest'interpellanza, sia eventualmente intenzione
richiedere alla società commissionaria dello studio eventuali
integrazioni a fronte delle evidenze che potrebbero emergere nel
corso dei lavori delle competenti Commissioni. In realtà su questo
punto io mi concentrerei, e penso che la risposta dell'Assessore si
concentrerà sulla tematica di cui stiamo parlando, e non voglio
allargare troppo il perimetro della risposta. In realtà, la
tematica riguarda la questione della concorrenza, la questione
degli aiuti di Stato e capire se valutazioni di questo tipo sono
state fatte, si dovranno fare, si vorranno fare, o magari
informalmente qualcosa è già stato fatto, qualche valutazione è già
stata fatta.
Presidente -
Per la risposta, ha chiesto la parola
l'assessore Bertschy.
Bertschy (AV-VdA Unie) -
Grazie consigliere Aggravi. Ho
visto che lo aveva citato e non sto a ripeterlo, lo studio di
AlpLinks è uno studio superato, sia nella sua valutazione
complessiva ma anche nei costi sarebbe bello essere rimasti a quei
costi. L'Amministrazione regionale, con la legge 6/2018, si è
dotata della possibilità di finanziare le infrastrutture sportive
che sono destinate al servizio dello sci. Tale legge è stata
comunicata a Bruxelles nel 2018 e si appoggia al regolamento di
esenzione 651/2014, dunque, rispetto al tema della concorrenza e
degli aiuti di Stato, è un tema che viene regolamentato, come per
tutti gli altri investimenti, da questa legge. In questo senso
direi che lo studio non riporta, credo, le cose che probabilmente
si riteneva di trovare, proprio perché la legge oggi è una legge
che regolamenta questo tipo d'investimento, come tutti gli altri
investimenti che riguardano il settore degli impianti a fune.
Per quanto mi riguarda, la prima e la seconda domanda quindi si
esauriscono non perché non voglia confrontarmi sul tema, ma con
questa risposta che ci permette ad oggi di affrontare quanto meno
la parte relativa alle prime due domande con questo tipo di
impostazione.
Per quanto riguarda la terza domanda: "se siano state, anche
informalmente, coinvolte le strutture regionali competenti in
materia di bilancio, finanze, patrimonio e società partecipate...",
da parte nostra è chiaro che il coinvolgimento, se si tratta della
programmazione finanziaria, avverrà nel momento in cui avremo
concluso la discussione e avremo valutato se la decisione
finanziaria di questo intervento sarà stata presa oppure no.
Al momento la parte politica, che era prima rappresentata
dall'assessore Marzi, oggi è in capo la delega al Presidente della
Giunta, sta seguendo, come tutto il Governo regionale,
l'approfondimento dello studio e, nella misura in cui ci sarà da
fare una programmazione, l'abbiamo detto ieri per l'intervento
dell'ARP, nel momento in cui le società metteranno nel proprio
piano di sviluppo l'intervento nella programmazione quinquennale,
dovremo essere in grado di dare una risposta a quest'intervento,
come agli altri che sono stati citati ieri e altri ancora che non
sono stati citati. Questo tipo di approfondimento verrà fatto al
momento in cui ci sarà la necessità di dare programmazione
finanziaria al progetto. Se si tratta, invece, della questione di
aiuti di Stato e concorrenza, ripeto, la fonte di riferimento è la
legge 6/2018.
Punto 4: "se sia eventualmente intenzione richiedere alla
società commissionaria dello studio eventuali integrazioni a fronte
delle evidenze che potrebbero emergere nel corso dei lavori..."
della Commissione, io credo proprio di sì, è evidente che c'è un
contratto attraverso il quale la società ha contrattualizzato un
gruppo di professionisti e bisognerà capire che tipo di
integrazione andremo a chiedere, se questo potrà stare nell'ambito
del contratto che è stato concordato o se ci sarà bisogno di
ulteriori integrazioni, però da parte nostra, come ci siamo detti
in termini più politici, poi ci sarà un'iniziativa durante il
Consiglio, l'intenzione è di dare tempo, modo e anche la necessaria
trasparenza per approfondire tutti gli argomenti e per richiedere,
nel caso che manchino delle informazioni, le informazioni
necessarie.
Ho chiesto all'ingegner Z. di riattivare il gruppo di dirigenti
che aveva messo in campo la
Roadmap
iniziale, di modo che
ogni struttura possa approfondire, seppur non è in corso un
procedimento amministrativo ma è una valutazione di uno studio,
quello che le società ci hanno messo a disposizione e le risultanze
degli approfondimenti, una volta che ci saranno, verranno messe a
disposizione della Commissione ovviamente come del Governo
regionale. Al momento la difficoltà più che altro è poter dare
tempo anche a questo tipo di attività. Tra l'altro, di qui a poco
non avremo più a disposizione l'ingegnere che attualmente dirige la
struttura degli impianti a fune perché cambierà attività
professionale.
Nel mese di maggio speriamo che riesca ad approfondire, quanto
meno per la sua parte, lo studio e di darci a disposizione delle
valutazioni che dovranno pervenire dalle altre strutture, che non
saranno osservazioni, ma saranno valutazioni a disposizione per
fare degli approfondimenti, perché, ripeto, in questo momento non
stiamo trattando un progetto che avrà poi un procedimento
amministrativo con un'autorizzazione finale, ma stiamo trattando
uno studio che permetterà sia alla parte politica che alla parte
tecnica di avere tutti gli elementi per assumere delle successive
decisioni.
Presidente -
Ha chiesto la parola il consigliere Aggravi
per la replica, ne ha facoltà.
Aggravi (LEGA VDA) -
Ringrazio l'Assessore per le
risposte e anche per le conferme.
Faccio solo due considerazioni: la parte sul discorso della
tutela della concorrenza aiuti di Stato e il suo riferimento a uno
strumento che già c'è mi permette di affrontare due passaggi: uno è
quello che è anche emerso nel corso... o comunque a seguito delle
audizioni, perché comunque è uscito anche sulla stampa, lo
strumento c'è, lo conosciamo, allora magari diciamo alle società di
non parlare di legge speciale e, prima di parlare del 100 percento,
facciamo delle valutazioni, perché non voglio rubare il mestiere al
collega Distort ma
est modus in rebus,
nel senso che
arrivare e dire: bisogna fare così, bisogna fare cosà... con calma,
è un investimento importante, è uno sviluppo importante e deve
essere gestito con le dovute maniere e soprattutto con il dovuto
percorso. Apprendo anche con favore il fatto che sia stato
riattivato il gruppo di lavoro che aveva definito la
roadmap
amministrativa, perché una delle richieste fatte in Commissione,
proprio per capire a che cosa si va incontro, era dire: bene, parte
tecnica, quindi società, che cosa vi aspettate dalla parte
politica?
Seconda domanda: la parte politica che cosa vi aspettate dalla
parte tecnica? Una volta che è arrivato questo grande bambino che è
lo studio che ci è stato scaricato, fatto di tanti allegati,
bisogna cioè capire che cosa ne fa la parte politica, perché il
capitolo finale dello studio non è scritto, perché, come in tutte
le valutazioni, poi qualcuno in fondo deve tirare la riga e dire la
sua e deve fare anche i calcoli. Quello quindi che noi abbiamo
chiesto in Commissione è: "ma possiamo avere un'ulteriore sintesi
di Roadmap per capire da oggi in avanti quali sono gli
step
che bisogna percorrere per prendere le dovute decisioni?". E
proprio per questo io chiedevo... lei mi ha risposto ma io forse
due parole con il Dipartimento le avrei fatte, e qui semplifico,
perché quando poi nelle valutazioni sostanzialmente si dice: la
soluzione potrebbe essere quella di avere un contributo all'80
percento oppure al 100 percento, magari sarebbe stato utile
chiedere prioritariamente - lo dico soprattutto per le società più
che per noi - una valutazione anche della struttura pubblica, ma
c'è tempo, quindi questo ovviamente permetterà magari di farlo
anche in maniera più puntuale quando si capirà qual è la via, se si
vuole percorrere e se si intende percorrere: dico la via perché
chiamarle soluzioni non mi piace, è una via e tale deve essere,
visto che si parla di un collegamento. Su quest'aspetto quindi
forse lì qualcosa in più potrà emergere magari da questa ulteriore
Roadmap che sicuramente la parte politica e le parti tecniche si
faranno.
Quello che io invito soprattutto è il fatto di non dare delle
risposte o delle informazioni parziali, soprattutto sul discorso
della legge speciale, perché richiamare altre cose del passato non
aiuta la comprensione di quella che può essere la soluzione da
adottare. Sinceramente quindi ho apprezzato molto di più la sua
risposta, che ha detto: "uno strumento c'è, è già stato validato",
o, meglio, non c'è un parere contrario perché sappiamo che lassù in
Belgio usano confermare senza dire nulla, è peggio quando ti
scrivono rispetto a quando non lo fanno e quindi vedremo poi quali
saranno i passi successivi. Mi aspetto fiducioso che in Commissione
arrivi l'ulteriore Roadmap che permetta a tutti i Commissari e ai
Consiglieri di capire quali sono gli step che si intendono
percorrere verso la presa di decisione di quest'importante
questione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK