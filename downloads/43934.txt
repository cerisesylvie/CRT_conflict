Consiglio Regionale della Valle d'Aosta - Oggetto del Consiglio n. 1050 del 18 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1050 del 18 novembre 2021 - Resoconto
OGGETTO N. 1050/XVI - Interpellanza: "Intenzioni in merito
all'ipotesi di realizzazione di una pista ciclabile lungo l'intera
linea ferroviaria Aosta-Pré-Saint-Didier".
Bertin (Presidente) -
Punto n. 31. Illustra il
consigliere Perron.
Perron (LEGA VDA) -
Torniamo invece nel tema dei
trasporti sul quale si giocano grandissime politiche a livello
europeo e nazionale e anche ingentissimi fondi.
Abbiamo già dimostrato a luglio la scarsa utilità
dell'elettrificazione della tratta Ivrea-Aosta riguardo a due temi
cruciali, il primo ai tempi di percorrenza, il secondo - che fu la
novità - le emissioni di CO2, che ricordo sono quelle imputate del
cambiamento climatico e sulle quali si sta muovendo tutto il
pianeta o quasi, tranne la Cina e l'India che usano ancora il
carbone, c'è stata una conferenza, la COP, eccetera.
I tempi di percorrenza saranno ridotti con l'elettrificazione di
30 secondi, in quanto i bimodali hanno già eliminato la rottura di
carico e ridotto i tempi di "girobanco" - sono cose un po'
tecniche, prese dai documenti - a Chivasso.
Dati alla mano quindi - e qui la mia parte politica non ha avuto
atto in questo, è pura onestà intellettuale - questi bimodali sono
stati criticati anche piuttosto ingiustamente, perché dei risultati
li hanno dati e questo secondo me va detto, sempre per onestà
intellettuale.
Riguardo alle emissioni di CO2, ripeto, fu la vera novità,
abbiamo dimostrato che esse verranno abbattute di una quota
ridicola rispetto all'emissione della Valle, cioè 0,3% che sono tra
l'altro lo 0,9%, del settore trasporti perché la gran parte è
dovuta al trasporto stradale, questi sono i dati del 2019.
A ulteriore paragone - non l'ho fatto a luglio ma lo faccio
adesso, è per far capire quanto poco la ferrovia attuale incida sui
gas climalteranti, quindi la CO2, e sull'inquinamento in generale -
le emissioni riguardanti le macchine agricole sono 2,4 volte quelle
dei treni attuali, mentre per gli ossidi di azoto siamo a 2,9 volte
tanto, quasi tre.
Quindi i trattori - per semplificare - inquinano ogni anno in
Valle due-tre volte tanto la ferrovia, e stiamo parlando dello
0,6%.
Restiamo comunque in attesa della programmazione definitiva
dell'elettrificazione. Siamo oltre alla metà di novembre, non
saranno permesse deroghe di alcun tipo al termine dei lavori del
dicembre 2026; la clausola legata all'utilizzo dei fondi europei,
quindi tra gli appalti e tutto avremo circa 4 anni di tempo.
Ricordo che il costo totale del progetto - parliamo un po' di
cifre - arriva a 115 milioni di euro per quelli che sono 66 km di
linea. Credo quindi che il rapporto costi-benefici, anche se poi ci
tornerò, ovviamente non sono soldi regionali, certo, sia piuttosto
discutibile ma lo dico solo io? No.
Appena una settimana dalla nostra discussione di luglio, è
uscito uno studio dell'Istituto Bruno Leoni, riguardo alle ferrovie
in Europa. In 20 anni i Paesi UE hanno trasferito alle imprese
ferroviarie risorse ingentissime, più di mille miliardi tra
investimenti e sussidi, senza ottenere l'auspicato riequilibrio
modale dalla strada alla ferrovia al trasporto aereo.
Lo studio rivela che, anche con un ipotetico raddoppio delle
linee ferroviarie ad alta velocità in Europa, esso ridurrebbe le
emissioni di CO2 a un misero 1% dell'ammontare complessivo di
quelle emesse dal trasporto stradale.
È esattamente lo stesso ordine di grandezza che abbiamo rilevato
noi nel nostro "studio" - bastava fare due proporzioni, non è che
bisogna essere i geni di matematica, due proporzioni - del caso
valdostano, quindi con percentuali che stanno sotto l'1%, quindi
avevamo colto perfettamente nel segno, e tanto più
l'elettrificazione risulta svantaggiosa in vista del cambio del
passo tecnologico in atto che vede già treni sempre più vicini alle
emissioni zero con le batterie, batterie che possono essere anche
alimentate a idrogeno o anche batterie inserite sui treni bimodali
in grado di limare ulteriormente le già basse emissioni, come
accadrà in Valle tra l'altro, e di questo ne avremo la novità nella
Commissione di aprile, sull'esempio dei quattro nuovi bimodali di
Trenitalia che arriveranno sulla nostra linea a dicembre 2022,
ammesso che la linea sia aperta, probabilmente ci saranno i
lavori.
Abbiamo anche rilevato delle perplessità sulla questione del
finanziamento, questione molto tecnica di cui io capisco poco ma è
portata avanti dal collega Aggravi e quindi anche su ciò staremo a
vedere.
Ma anche su questo alcune cose vanno dette: bisogna ricordare
che dei 209 miliardi circa di cui potrà usufruire l'Italia dall'UE
distribuiti in sette anni, circa 81 miliardi sono a fondo perduto,
quindi alimentati poi da nuove tasse indirette europee e 127
miliardi sono prestiti che quindi aumenteranno l'enorme debito
pubblico italiano.
Quindi non è che in economia ci viene regalato qualcosa, c'era
la meravigliosa narrativa per cui i soldi vengono dati... No. La
gran parte sarà nuovo debito italiano, ovviamente con tassi diversi
da quegli altri dell'accesso al mercato eccetera, però anche
lì.
Quindi, quando facciamo l'analisi costi-benefici, dobbiamo
sempre tener conto di tutto, anche se i soldi ci arriveranno, me lo
auguro, anche se l'elettrificazione per tanti aspetti non serve,
quindi certi slogan li possiamo tranquillamente evitare, Se
arriveranno saranno comunque in parte debito.
Veniamo ora alla riapertura della Aosta-Pré-Saint-Didier. La
legge 22/2016 prevede la sua riattivazione, lo sappiamo, stiamo
parlando di 44 milioni di euro di cui cinque per risolvere la
problematica del carico assiale a 18 tonnellate. Si è parlato di
uno studio al riguardo, l'ha detto il Presidente nello scorso
Consiglio; resterà invece la questione dei raggi di curvatura,
questo lo prendiamo dalle Commissioni.
Sul suo utilizzo poi sono state formulate varie ipotesi
analizzate nella proposta di Piano regionale dei trasporti che
avevamo visto ad aprile in Commissione e che sono riassunte poi in
tre opzioni base, la prima è opzione A, B e C perché riguarda la
parte del collegamento con Entrèves, non entro nel merito.
Tra queste, l'ipotesi elettrificazione della linea di 31 km e la
possibilità di tram-treno, cioè un tram-treno che possa viaggiare
anche sui binari ferroviari e collegarsi con la linea che va ad
Ivrea e, teoricamente, potrebbe scendere anche fino a
Pont-Saint-Martin.
Proprio riguardo a questa soluzione è stato commissionato lo
studio - anche qua oggetto di dibattito insieme a quello
dell'idrogeno - di 60 mila euro.
Detto per inciso, noi non siamo mai contrari agli studi, perché
senza gli studi non abbiamo i dati oggettivi e quindi ci tocca
decidere per ideologia e a noi questo non piace.
Ora, per quanto suggestiva l'opzione tram-treno, a cui noi non
siamo a priori sfavorevoli, vediamo anche lo studio, è una
soluzione certamente complessa e costosa.
Il costo stimato per elettrificare la linea a conversione in
tram-treno e prolungamento fino a Courmayeur era stimato nel 2019,
nel programma strategico, a circa 128 milioni di euro.
Sommando a questi i 44 milioni per la riattivazione, andiamo a
circa 172 milioni di euro.
Se a questo aggiungiamo le cifre spese per elettrificare la
Ivrea-Aosta, che sono 115, io avevo fatto un conto e arrivavamo a
287 milioni di euro d'investimento, di nuovo soldi nazionali ed
europei, per una tratta di 97 km.
Ora queste stime ce le ha confermate in realtà il Presidente
anche nello scorso Consiglio: in risposta a iniziativa di Aggravi
dava una stima di 279, breve termine-medio termine fino ad
arrivare, a lungo termine, quando avevano chiesto la stima degli
investimenti, si arriva a 404 milioni di euro, che sono cifre
decisamente grandi.
La soluzione tram-treno - ripeto, non abbiamo pregiudizi - è
però molto complessa, alcune cose ce le dobbiamo già dire.
A quanto ci risulta da un'indagine che abbiamo svolto, basta
cercare su Internet, queste linee sono appena una decina nel mondo,
in Italia RFI non gestisce alcuna linea tram-treno, quindi, se
volessimo farlo, si presupporrebbe una cessione della linea da
parte di RFI alla Regione o un qualcosa del genere.
Poi vi sarebbe la necessità però di una gestione nostra. A quel
punto, chi lo gestisce? Creiamo un'azienda valdostana ex novo?
Potrebbe essere una possibilità, in mancanza tra l'altro, però, di
quello che viene chiamato know-out, cioè di competenza, non è così
semplice.
Oppure attiriamo qui costruttori e gestori esteri? Non lo so,
tutto da valutare.
Mi auguro che tra l'altro lo studio, quando lo avremo, ci farà
chiarezza anche su questi aspetti, proprio tecnici ma soprattutto
giuridici perché non è una cosa semplice per quanto suggestiva.
Anche perché nella migliore delle ipotesi possiamo arrivare a
spostare l'utenza a un massimo del 10-20%, cosa che probabilmente
non basterà a reggere economicamente l'apertura della stessa,
nonostante che dagli studi preliminari il tram-treno sarebbe quello
che permette un maggiore appeal riguardo alla potenziale
clientela.
Ecco perché abbiamo ripreso uno studio precedente, io sto
diventando collezionista degli studi - ognuno ha i suoi feticismi -
e mi sono andato a prendere un vecchio studio di fattibilità
dell'ingegner Tullio Russo del 2011 e lì, ovviamente, si parlava
della linea, si parlava veramente di una linea su gomma, cioè si
usava il binario "su gomma" e si parlava della possibilità che
potesse coesistere una pista ciclabile al lato di questa.
Poi abbiamo visto anche il piano regionale mobilità ciclistica e
quindi su questo chiediamo gli intendimenti, un chiarimento su
questo, al Governo regionale.
Presidente -
Risponde il presidente della Regione
Lavevaz.
Lavevaz (UV) -
Confesso che per i dieci minuti della sua
illustrazione pensavo di aver sbagliato interpellanza, nel senso
che lei ha illustrato, ha fatto un excursus peraltro preciso e
interessante, su quello che è stato e quali sono le discussioni in
merito all'elettrificazione della Aosta-Ivrea piuttosto che di
altre considerazioni di merito, quando invece l'interpellanza
chiede sostanzialmente cosa si vuole fare rispetto a questo studio
che parla di una viabilità ciclabile lungo
l'Aosta-Pré-Saint-Didier.
Non voglio rientrare nella discussione che abbiamo già fatto,
ampiamente, rispetto all'elettrificazione della Aosta-Ivrea, dei
suoi finanziamenti eccetera.
Come ho già avuto modo di dire, non condivido tanto la sua
analisi rispetto alla questione di emissioni di CO2, ma per una
questione molto semplice: non possiamo dire che una ferrovia a
idrogeno emetta meno CO2 di una ferrovia elettrificata per un
motivo molto semplice: l'idrogeno semplicemente è un vettore,
quindi è sempre l'elettricità che viene prodotta, peraltro in
maniera più importante rispetto a una semplice
elettrificazione.
Non bisogna confondere i piani e non voglio rientrare nella
questione, mi limiterò a rispondere molto brevemente all'oggetto
dell'interpellanza che chiede appunto cosa s'intenda fare in buona
sostanza di questo studio, che risale al 2011, dell'ingegner
Russo.
All'epoca, effettivamente, era stato ipotizzato uno scenario
proprio di riconversione della tratta a un sistema combinato TPL
ciclopedonale, quindi, come giustamente ha detto lei, una parte di
trasporto su gomma e una parte di viabilità ciclopedonale.
Come lei ben sa, successivamente, e in particolare con la legge
regionale 22/2016, il Consiglio regionale ha dato delle linee
diverse rispetto al futuro della Aosta-Pré-Saint-Didier e nello
specifico mi sono stampato quello che dice esattamente la legge e
glielo cito testualmente. La legge regionale 22/2016 prevede
"Riattivare e potenziare la linea del servizio ferroviario sulla
direttrice Aosta-Pré-Saint-Didier, valorizzando le stazioni
storiche, le potenzialità turistiche, l'integrazione con la linea
Aosta-Ivrea oltre che esporre la possibilità di attingere le
risorse statali, europee eccetera per il finanziamento".
Questi obiettivi, come è noto, sono stati poi fatti propri,
integrati e sviluppati anche nel programma strategico degli
interventi approvato qualche anno dopo - come sappiamo nel 2019 -
dal Consiglio regionale, e qui si è entrati un poco più nel merito,
prevedendo la manutenzione della linea, la riattivazione del
servizio, l'innalzamento del carico assiale a 18 tonnellate ad asse
eccetera.
Quindi gli scenari ipotizzati nel 2011 sono stati ampiamente
superati da passaggi legislativi e normativi che il Consiglio
regionale ha fatto in maniera molto chiara e molto puntuale.
A oggi ci sono delle novità, perché sappiamo che ci sono gli
studi che lei ha citato; uno, quello del tram-treno, è in corso e
darà una possibilità che questo Consiglio regionale dovrà valutare
dal punto di vista della fattibilità tecnica e quindi della
sostenibilità anche politica di un'attività di questo tipo. Abbiamo
poi lo studio sulla mobilità a idrogeno, che è stato soggetto di
ampie discussioni, ma che dovrà in qualche modo prendere in
considerazione anche eventuali sviluppi
sull'Aosta-Pré-Saint-Didier, ma sempre nella logica di un'attività
di trasporto e non di riconversione, come lo studio ipotizzava nel
2011.
Al momento eventuali percorsi ciclabili eventualmente associati
o paralleli alla pista sono oggettivamente difficili da immaginare,
perché, come sappiamo, ci sono tante gallerie, ci sono spazi molto
ristretti, vincoli ferroviari molto stringenti, urbanizzazione -
che è stata oggetto anche di una vostra interpellanza, credo del
collega Distort un po' di tempo fa - oggettivamente gli spazi non
ci sono, tant'è che nella parte alta, in Alta Valle, uno studio di
fattibilità per la realizzazione di una pista ciclabile prevede un
percorso che sta altrove, quindi neanche vicino o in aderenza alla
ferrovia, proprio per questioni di spazio.
Presidente -
Per la replica, il consigliere Perron.
Perron (LEGA VDA) -
Io, ovviamente, l'ho presa "larga",
ho approfittato dei dieci minuti anche per fare un po' un sunto di
quella che è la situazione perché sono questioni parecchio
complicate e bisogna stare dietro a tutta la documentazione, quindi
accogliamo la sua risposta, del fatto che quello studio ormai sia
obsoleto; se nell'opzione tram-treno ovviamente la questione della
pista ciclabile parallela probabilmente, come lei dice,  non
si potrà porre, comunque la ringrazio per la risposta e sicuramente
questo tema sarà ancora da trattare ampiamente, anche perché nella
risposta sua dell'altro Consiglio al collega Aggravi è stata citata
la cifra, invece, che è quella regionale di 1,35 milioni di euro
annui per il servizio sulla tratta Aosta-Pré-Saint-Didier una volta
che sarà riattivata.
Ecco anche perché avevamo posto la nostra attenzione su questo,
proprio per una questione di sostenibilità e di costi che sono poi
le tematiche che avevano portato in passato alla chiusura della
stessa.
Quindi ne riparleremo ancora, intanto grazie per la risposta. A
mio malgrado a malincuore dovrò cestinare o non guardare più quello
studio vecchio, mi consolerò feticisticamente con altri.
Presidente -
Sospendiamo brevemente i lavori del
Consiglio per una conferenza capigruppo in merito
all'organizzazione dei lavori dello stesso.
La seduta è sospesa dalle ore 10:29 alle ore 11:05.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK