Consiglio Regionale della Valle d'Aosta - Oggetto del Consiglio n. 609 del 26 novembre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 609 del 26 novembre 1981 - Resoconto
OGGETTO N. 609/81 - DISEGNO DI LEGGE CONCERNENTE: "FONDO PER GLI
INTERVENTI NEL SETTORE DEI TRASPORTI PUBBLICI. UTILIZZAZIONE
DELL'ASSEGNAZIONE STATALE PER L'ANNO 1981".
Presidente
- Informo il Consiglio che allegato al D.L.
c'è il parere favorevole dell'Assessorato alle Finanze, della
Commissione Affari Generali emesso il 20 novembre con assoluta
urgenza, come da richiesta del Presidente della Giunta e
dell'Assessore all'Industria, Commercio, Artigianato e Trasporti,
Chabod.
Ha chiesto di illustrare la relazione l'Assessore Chabod, ne ha
facoltà.
Chabod (DC)
- Questo è un fondo per gli interventi nel
settore dei trasporti. Si girano i soldi che lo Stato dà, che
passano sul bilancio regionale; partita di giro.
Presidente
- È aperta la discussione sul D.L. n. 332.
Ha chiesto di parlare il Consigliere Tonino, ne ha facoltà.
Tonino (PCI)
- Questa legge riguarda il finanziamento da
parte dello Stato degli investimenti per il parco autobus della
Regione. La suddivisione fra le Regioni è stata fatta a livello
governativo; da tempo si sa che l'importo per la nostra Regione è
di £ 4.897.000.000 ed è molto grave che si arrivi al Consiglio
senza una proposta di utilizzo.
Questa legge, sostanzialmente inutile, è stata fatta per
istituire un capitolo di bilancio per l'introito di questi fondi
che devono essere distribuiti alle imprese che operano in Valle
d'Aosta; era ed è necessario perciò fare in modo che siano
suddivisi più in fretta possibile. Ora che abbiamo costituito
l'Ufficio trasporti, è necessario il piano regionale, che deve
essere fatto secondo la legge n. 151 entro la fine dell'anno 1981,
pena la mancata attribuzione alla Regione dei suoi fondi. I
provvedimenti sono da fare subito senza lasciarsi prendere dalla
mania di perfezionismo; troppo spesso in questa aula critichiamo la
programmazione fatta con i grossi volumi e quando abbiamo chiesto
all'Assessore all'Industria, Commercio, Artigianato e Trasporti
Chabod di fare un piano semplice per la grossa distribuzione, è
stato il primo a portarci 20 volumi. Quel tipo di programmazione
non va bene, occorrono scelte più semplici e chiare, anche se poi
non sono le migliori.
Il piano dei trasporti può essere fatto in questo modo: entro la
fine di quest'anno la Regione individua delle priorità e dice che
in base a queste interverrà e che questo è il piano dei
trasporti.
Per le sue menzionate ragioni non riusciamo francamente ad
esprimerci sull'utilità di questa legge.
Presidente
- Ha chiesto di parlare il Consigliere
Carlassare, ne ha facoltà.
Carlassare (DPROL)
- Non faccio che ribadire le cose che
ho detto prima: mi sta bene che la Regione incameri dei soldi, ma
non approvo non solo che non sia stato fatto il piano, ma che in
mancanza di questo, nella migliore delle ipotesi i soldi vengano
distribuiti ai privati alle condizioni in cui le imprese private
funzionano adesso. Mi asterrò sulla legge e sugli articoli perché
non posso essere contrario al fatto che alla Regione vengano
attribuiti questi soldi, ma concordo pienamente con il Consigliere
Tonino quando dice che sarebbe stato almeno opportuno che per la
parte spesa fossero già stati finalizzati.
Presidente -
Ha chiesto di parlare l'Assessore
all'Industria, Commercio, Artigianato e Trasporti, Chabod, ne ha
facoltà.
Chabod (DC)
- Volevo dire al Consigliere Tonino che il
piano dei trasporti, che è quasi pronto, adesso verrà fatto per
forza, perché dobbiamo farlo prima della fine dell'anno. Si tratta
di un piccolo piano tanto per essere in regola con questa legge,
poi faremo il piano vero e proprio per tutta la Valle d'Aosta, che
richiederà del tempo, perché non è tanto semplice.
Sulla questione delle imprese private, in Valle d'Aosta non
abbiamo né regionalizzato né municipalizzato niente - per nostra
fortuna - e con questi miliardi in quattro anni rifaremo tutto il
nostro parco autobus, mentre le Regioni dove c'è la
regionalizzazione o la municipalizzazione, quali Lazio, Liguria e
Campania in particolare, si trovano in difficoltà perché hanno
centinaia di miliardi di debiti.
Per la ripartizione siamo quasi pronti: anche qui abbiamo dovuto
fare dei conteggi non indifferenti perché ci sono delle autolinee
che fanno servizio in piano ed altre in montagna, ed abbiamo dovuto
mettere d'accordo tutte queste persone. Al più presto porteremo in
Consiglio tutta la distribuzione ed il piano regionale di
ripartizione.
Presidente
- Passiamo allora all'esame dell'articolato.
Do lettura dell'art. 1.
Art. 1
Per la concessione di contributi agli enti o alle imprese di
trasporto in applicazione degli artt. 11 e 12 della legge 10 aprile
1981 n. 151, la Giunta regionale è autorizzata ad utilizzare la
quota del Fondo per gli investimenti assegnata dallo Stato alla
Valle d'Aosta per il 1981 ammontante a lire 4 miliardi 897
milioni.
Detti contributi saranno erogati direttamente dalla Regione
secondo finalità, modalità, misure, condizioni e prescrizioni che
saranno stabilite con successivo provvedimento legislativo in
connessione con i piani di trasporto e di bacino di
traffico.
Presidente
- Ha chiesto di parlare il Consigliere Tonino
per dichiarazione di voto, ne ha facoltà.
Tonino (PCI)
- Questa mia dichiarazione di voto vale
anche per il complesso della legge. Forse siamo fortunati nel non
aver municipalizzato niente, siamo comunque sfortunati nell'avere
un Assessorato che non ha ancora prodotto quanto doveva. Se è vero
che i criteri di ripartizione sono praticamente a posto, non si
capisce l'utilità di questa legge, là dove andava fatta una legge
unica che incamerando i soldi, li destinasse alle società. Questo è
un sistema che ci piace poco, perché non ci garantisce sul fatto
che si arrivi subito a questa ripartizione. Non intendiamo votare
un provvedimento inutile e ci asteniamo.
Presidente
- Ha chiesto di parlare il Consigliere
Carlassare per dichiarazione di voto, ne ha facoltà.
Carlassare (DPROL)
- Saremo fortunati a non avere il
deficit, ma è anche vero che siamo abbastanza sfortunati nell'avere
certe località in Valle che usufruiscono ben poco dei servizi
pubblici, quindi questo si traduce in una generalizzata
motorizzazione.
Se la gente che va a lavorare, deve adoperare la propria
macchina, con quel che incide il costo di un automezzo oggi, perché
non c'è un servizio pubblico funzionale e funzionante, si creerà
una discriminazione nei confronti di quei paesi e zone urbanizzate
che non possono usufruire dei servizi pubblici, per cui si dovrà
ugualmente parlare di deficit in molti casi, sotto l'aspetto
sociale e culturale. Infatti costringere una grossa fetta della
popolazione a dover adoperare la macchina significa discriminare
quei ceti sociali più deboli, come ad esempio le persone anziane o
gli studenti, ad essere molto più vincolati perché non possono
usufruire della patente o non hanno i soldi per comprare la
macchina. Quindi un piano sui servizi pubblici, in particolare sui
trasporti, non può essere fatto solo sulla scorta di un deficit che
grava l'Amministrazione Pubblica in senso stretto, ma va fatto
tenendo conto di tutte queste esigenze.
Presidente
- Metto in approvazione l'art. 1 testé
letto.
Esito della votazione:
Presenti: 23
Votanti: 16
Astenuti: 7 (PCI ad eccezione di Carral, Nuova Sinistra)
Maggioranza: 14
Favorevoli: 16
Il Consiglio approva.
Presidente
- Do lettura dell'art. 2.
Art. 2
Per l'iscrizione dell'assegnazione di cui all'articolo
precedente, al bilancio di previsione della Regione per l'anno 1981
vengono apportate le seguenti variazioni:
PARTE ENTRATA
Variazione in aumento:
Cap. 06200 - (la cui denominazione viene così
variata)
Fondo per gli investimenti nel settore dei trasporti
pubblici.
Legge 10 aprile 1981, n. 151, art. 11
£ 4.897.000.000
PARTE SPESA
Variazione in aumento:
Cap. 38050 - (la cui denominazione viene così
variata)
Spese sul fondo assegnato dallo Stato per gli investimenti
nel settore dei trasporti pubblici.
Legge 10 aprile 1981, n .151, artt. 11 e 12.
£ 4.897.000.000
Presidente
- Metto in approvazione l'art. 2 testé
letto.
Esito della votazione:
Presenti: 23
Votanti: 16
Astenuti: 7 (PCI ad eccezione Carral, Nuova Sinistra)
Maggioranza: 14
Favorevoli: 16
Il Consiglio approva.
Presidente
- Do lettura dell'art. 3.
Art. 3
La presente legge è dichiarata urgente ai sensi del terzo
comma dell'art. 31 dello Statuto Speciale ed entrerà in vigore il
giorno successivo a quello della sua pubblicazione sul Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Autonoma della Valle
d'Aosta.
Presidente
- Metto in approvazione l'art. 3 testé
letto.
Esito della votazione:
Presenti: 23
Votanti: 16
Astenuti: 7 (PCI ad eccezione di Carral, Nuova Sinistra)
Maggioranza: 18
Favorevoli: 16
Il Consiglio non approva.
Presidente
- Ha chiesto di parlare il Consigliere Tamone,
ne ha facoltà.
Tamone (UV)
- Solo per dire che quando il Consigliere
Carlassare parla in questo modo, mi sembra di sentire un po' l'onda
della faciloneria. Porto sempre un esempio che è quello della mia
Valle; ci siamo battuti per moltissimi anni per poter far mettere
il pullman per gli operai della Cogne, ci siamo arrivati e posso
garantire che l'altro giorno il Sindaco ha dovuto convocare una
riunione di tutti i dipendenti della Cogne perché nessuno di loro
prendeva il pullman. Non sono qui per difendere l'Assessore
all'Industria, Commercio, Artigianato e Trasporti, Chabod, ma solo
per parlare del piano dei trasporti l'ho detto alla conferenza che
abbiamo fatto, tutto questo mi va bene e voterò a favore. Ma
cerchiamo di guardare le cose nella loro realtà: questo servizio,
creato apposta per gli operai della Cogne, nessuno lo usa; non
voglio fare polemiche ma la realtà è che purtroppo l'uso della
macchina privata a preferenza del servizio pubblico, probabilmente
è diventato un'abitudine che né il Consigliere Carlassare né io
facilmente riusciremo a sradicare.
Presidente
- Metto in approvazione la legge nel suo
complesso per votazione a scrutinio segreto.
Votazione a scrutinio segreto
Esito della votazione:
Presenti: 24
Votanti: 17
Astenuti: 7 (PCI ad eccezione di Carral, Nuova Sinistra)
Maggioranza: 13
Favorevoli: 16
Contrari: 1
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK