Consiglio Regionale della Valle d'Aosta - Oggetto del Consiglio n. 369 del 28 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 369 del 28 gennaio 2004 - Resoconto
OGGETTO N. 369/XII - Interventi finanziari della Regione a
favore della "Cogne Acciai Speciali". (Interrogazione e
interpellanza)
Interrogazione
Premesso
- che Finaosta ha erogato a Cogne Acciai Speciali tre mutui
per il trasferimento di impianti e strutture nell'ambito dell'area
siderurgica;
- che tali mutui erano garantiti con fidejussioni bancarie e,
in seguito a richiesta della stessa azienda, esse sono state
sostituite con crediti commerciali;
- che la Regione ha recentemente autorizzato la sostituzione
della garanzia, malgrado la situazione economico-finanziaria della
Cogne Acciai Speciali evidenzi segnali piuttosto
preoccupanti;
ciò premesso, i sottoscritti Consiglieri regionali
Interrogano
l'Assessore delegato per sapere:
1) per quali ragioni è stata autorizzata la sostituzione di
cui in premessa, benché la garanzia rappresentata dalla cessione di
crediti commerciali non sia assolutamente equiparabile a una
fidejussione bancaria escutibile a prima istanza, con conseguente
incremento del rischio del finanziamento;
2) qual è l'interesse dell'Amministrazione regionale in
questa operazione;
3) qual era l'arco temporale coperto dalle fidejussioni
bancarie e qual è quello coperto dai crediti commerciali.
F.to: Tibaldi - Frassy - Lattanzi
Interpellanza
Premesso
- che la fallimentare esperienza ungherese DAM sta
ripercuotendo i suoi infausti effetti anche sull'andamento dello
stabilimento siderurgico valdostano;
- che tali conseguenze si propagano anche sul piano
finanziario, ove il bilancio d'esercizio 2002 della Cogne Acciai
Speciali e il "consolidato" del Gruppo evidenziano una situazione
di sostanziale peggioramento rispetto al passato, con un livello di
indebitamento che è cresciuto di quasi 64 milioni € rispetto
all'anno precedente;
- che l'azienda ha richiesto la cassa integrazione per
un'ottantina di dipendenti nel periodo intercorrente tra ottobre e
dicembre 2003 e ha allungato notevolmente il pagamento di diverse
forniture;
- che segnali di preoccupazione pervengono sia da fonti
sindacali sia da piccole aziende locali che costituiscono
l'indotto;
- che la Cogne Acciai Speciali ha beneficiato di cospicue
provvidenze pubbliche (comunitarie, statali e regionali) per
l'avvio e per la continuità della sua attività, tra le quali la
disponibilità di un fondo straordinario di 145 miliardi (di vecchie
lire) in occasione del trasferimento della proprietà dell'industria
siderurgica dall'Ilva all'attuale proprietario;
- che la Regione Valle d'Aosta si è assunta notevoli oneri
per la bonifica dell'area industriale e per la realizzazione di una
discarica di tipo 2B per ospitare le scorie della lavorazione
siderurgica;
ciò premesso, i sottoscritti Consiglieri regionali
Interpellano
l'Assessore delegato per sapere:
1. quali considerazioni esprime su quanto esposto in
Premessa;
2. quali sono le provvidenze che la Regione ha erogato dal
1993 ad oggi, in forma di finanziamenti e/o di contributi a vario
titolo, a favore della Cogne Acciai Speciali;
3. se la Regione intende improntare un'azione di monitoraggio
più incisiva nei confronti di un'azienda che costituisce
un'importante realtà economica per la Valle d'Aosta.
F.to: Tibaldi - Frassy
Président - La parole au Conseiller Tibaldi.
Tibaldi (CdL) - È opportuna questa riunione delle 2 iniziative
presentate dal nostro gruppo, anche perché c'è una sostanziale
analogia sul tema trattato.
Il tema trattato, come si evince dal tenore letterale dei 2
documenti, si riferisce alla "Cogne", importante realtà
industriale, senz'altro la più importante della Valle d'Aosta, nei
confronti della quale va garantita l'autonomia delle scelte
privatistiche che devono essere compiute dal "management"
aziendale, ma non va assolutamente negata l'azione di controllo da
parte della pubblica amministrazione, anche perché questa, fin dal
momento in cui lo stabilimento "Cogne" è stato privatizzato -
quando c'è stato il passaggio da ILVA al privato - ha avuto un
ruolo importante sia nell'organizzazione delle aree che sono state
destinate al nuovo stabilimento sia, soprattutto, nei contributi
finanziari destinati all'azienda.
Prendiamo spunto ancora una volta da un evento recentissimo: la
chiusura e la messa in liquidazione dell'azienda ungherese "DAM",
che stanno ripercuotendo i loro effetti sull'andamento della "CAS".
Il fatto che "DAM" e "Cogne" siano state autonome da un punto di
vista produttivo e per quanto concerne i mercati di destinazione
dei prodotti, ciò non ha impedito che sotto il profilo finanziario
si stia verificando un forte sbandamento a livello di gruppo.
Il contraccolpo della fallimentare esperienza ungherese,
quantificabile in almeno circa 100 miliardi di vecchie lire,
secondo dichiarazioni che sono state rese pubbliche anche sui mass
media, ha propagato e sta propagando le sue conseguenze fino ad
Aosta. Non avrà funzionato il cambio fra il fiorino ungherese e
l'euro, saranno state introdotte misure di salvaguardia
all'importazione in Europa dai Paesi dell'Est come conseguenza in
parte dell'anti-dumping degli Stati Uniti, i costi energetici
saranno stati anche meno competitivi e sarà pure emersa una certa
difficoltà di relazioni esterne con il mondo politico locale. Cause
a parte, cause che peraltro sono state anche ricordate
dall'Assessore Ferraris, resta il fatto che gli effetti negativi
siano oggi quanto mai percepibili e non solo all'interno, ma anche
all'esterno dello stabilimento.
Dicevo che la conseguenza più marcata e preoccupante si sta
riscontrando sul piano finanziario: sui bilanci della "Cogne" e del
gruppo al quale essa appartiene appare la svalutazione della
partecipazione. Non si può nascondere che dal punto di vista
finanziario l'operazione ungherese abbia pesato - e non poco -
sulla gestione finanziaria dello stabilimento "Cogne". Nel bilancio
di esercizio 2002 della "CAS" nel consolidato del gruppo emerge una
situazione di notevole peggioramento rispetto al passato, con un
livello di indebitamento cresciuto di quasi 64 milioni di euro
rispetto all'anno precedente.
Gli effetti del disastro "DAM" non si conoscono ancora nella
loro completa dimensione, anche perché bisognerà attendere il
documento contabile del 2003, che è in fase di stesura. Le recenti
dichiarazioni dell'amministratore delegato, che lei, Assessore, ha
riproposto in quest'aula rispondendo ad un'altra interpellanza da
noi proposta nello scorso mese di novembre, secondo le quali non vi
sarà alcuna ripercussione sull'attività produttiva e neppure
sull'occupazione della "Cogne", non erano convincenti allora, tanto
meno lo sono adesso. In particolare, nell'interpellanza che oggi
proponiamo destano inquietudine anche le dilazioni dei pagamenti
che vengono effettuate nei confronti dei fornitori, anche per
quanto riguarda l'approvvigionamento di materie prime.
Oggi però vogliamo portare all'attenzione anche un altro
aspetto: ci sono una quindicina di aziende valdostane, in
prevalenza a carattere artigianale, che costituiscono il cosiddetto
"indotto della CAS", che da diversi mesi attendono invano ragione
dei loro crediti. Sono piccole imprese, aventi un numero
significativo di lavoratori, che hanno dimensionato la loro
attività sulla base del cliente "CAS"; oggi, alle loro legittime
richieste corrisponde una preoccupante assenza di risposte da parte
della dirigenza "Cogne". Anche questo è un sintomo da non
trascurare, ove emergono le difficoltà che sta attraversando lo
stabilimento aostano; difficoltà che vengono spalmate anche su
quell'indotto, su quelle piccole realtà produttive che hanno
anticipato lavoro e non hanno ricevuto il corrispettivo delle loro
prestazioni.
La situazione "CAS" rischia di indebolire anche l'indotto, i cui
fornitori svolgono paradossalmente in questo momento la funzione di
banca, esattamente come i clienti, e qui mi aggancerò poi
all'interrogazione che abbiamo proposto. Essi hanno svolto con le
loro obbligazioni la funzione di garanti. C'è di più: "CAS" si
orienta oggi verso aziende esterne, che praticano ribassi fuori
mercato, reclutano manovalanza a bassissimo costo - in prevalenza
extracomunitaria, secondo le nostre informazioni - e forse non
sempre in regola con le norme contributive e previdenziali.
Dobbiamo quindi soffermarci su tale aspetto, che va a toccare altre
realtà produttive valdostane, altrettanto importanti, come si
parlava anche stamane della "questione Centrale del Latte", in cui
vi sono 16 persone che attendono risposte al loro futuro. Qui ci
sono 15 aziende aventi una media di 6 operai per ciascuna, quindi
si parla di un indotto che, anche in termini occupazionali,
coinvolge almeno un'ottantina di persone.
Sul piano occupazionale poi, da un punto di vista interno, è
notorio che le assunzioni effettuate da "CAS" nel 2003, di cui lei
ci ha parlato recentemente, siano servite a bilanciare parzialmente
il prepensionamento massiccio collegato all'amianto. In chiusura
d'anno 2003 è stato richiesto un periodo di cassa integrazione da
ottobre a dicembre, da lei definito come "evento strutturale" e che
ha riguardato alcune decine di persone. Evento strutturale che noi
- e non solo noi - guardiamo con particolare attenzione, anche
perché non abbiamo mai sentito parlare di cassa integrazione
strutturale fino ad oggi.
Perché questa attenzione da parte del nostro gruppo? Non bisogna
dimenticare che la "CAS" è un ente privato, che ha la facoltà di
decidere le scelte che ritiene più opportune per il proprio futuro,
ma ha una dimensione tale e un ruolo economico e sociale nella
nostra regione, che non può non destare l'attenzione e richiedere
quel monitoraggio continuo che compete non solo a chi ha la
responsabilità diretta dell'Amministrazione, come lei, Assessore, e
la Giunta che rappresenta, ma anche come noi, che siamo sollecitati
a rivolgere i nostri occhi e le nostre iniziative sulla situazione
complessiva dello stabilimento.
Dicevo che la "CAS" ha beneficiato di cospicue provvidenze
pubbliche in questi anni: comunitarie, statali e regionali, di cui
poi chiediamo in una risposta specifica un panorama completo;
provvidenze pubbliche per l'avvio e per la continuità della sua
attività, fra le quali la disponibilità di un fondo straordinario
di 145 miliardi di vecchie lire in occasione del trasferimento
della proprietà dell'industria siderurgica dall'ILVA, ente
pubblico, all'attuale proprietario, soggetto privato.
La "Cogne S.p.a." aveva scorporato nel 1992 la "Cogne Acciai
Speciali S.r.l." ("CAS") mediante conferimento dell'attività
siderurgica; con tale operazione aveva già creato in capo alla
scorporata un 1° fondo di ristrutturazione di 15 miliardi, come
risulta dal bilancio al 31 dicembre 1992. Successivamente, per
chiudere la trattativa di cessione con la società di "Marzorati",
nel bilancio al 31 dicembre 1993, aveva stanziato 2 fondi,
rispettivamente di 105 miliardi, per ristrutturazione industriale,
e di 40 miliardi, per svalutazione impianti, mediante versamento di
pari importo a fondo perduto. Sono cifre che si evincono dai
bilanci della "CAS" e della "Cogne S.p.a." in liquidazione.
L'Assessore si ricorderà quali sono state le procedure, piuttosto
complesse, di questo scorporo di società, di smembramento
societario e di salvaguardia nella "CAS" della continuità
dell'attività industriale. Non solo, ma "Cogne S.p.a." in
liquidazione si è tenuta a suo carico altri costi straordinari, per
cui cedette la "CAS" alla società di "Marzorati" per 7 miliardi,
con un onere straordinario complessivo di oltre 197 miliardi per
prepensionamenti e svalutazioni; quindi la differenza rispetto ai
145 miliardi conferiti in contanti si trova nella remissione di
debiti verso la controllante.
Negli anni successivi la "CAS" ha utilizzato questo fondo
cospicuo di ristrutturazione di 120 miliardi per ripianare le
perdite di gestione e lo scorso anno per aumentare il capitale
sociale, in modo da far fronte alle perdite sopportate con
l'operazione "DAM". Dico questo senza aggiungere commenti
particolari, ma solo per sottolineare il fatto che vi sono stati
comunque notevoli benefici e provvidenze pubbliche: di qui, il
nostro ruolo fondamentale di verificare come l'utilizzo del denaro
pubblico sia orientato a mantenere dinamica un'attività produttiva
industriale, monitorando con attenzione situazioni che oggi ci
paiono in decisivo peggioramento.
Due parole ancora sull'interrogazione collegata a questo quadro
generale e che si riferisce ad una situazione curiosa: "Finaosta"
ha erogato a "CAS" 3 mutui per il trasferimento di impianti per la
compattazione dell'infrastruttura industriale nell'area assegnata.
Questi mutui erano inizialmente garantiti con fideiussione bancaria
e, recentemente, poco prima di Natale, in seguito a richieste della
stessa azienda "Cogne", esse sono state sostituite con crediti
commerciali. La Regione ha autorizzato la sostituzione della
garanzia, malgrado la situazione economico-finanziaria della
"Cogne" evidenzi segnali preoccupanti. Allora: per quale ragione
sono state autorizzate le sostituzioni delle garanzie, sapendo che
il credito commerciale non è assolutamente equiparabile alla
fideiussione bancaria esecutibile in prima istanza? E,
naturalmente, qual è l'interesse dell'Amministrazione regionale in
questa operazione? Non ci risulta che analogo trattamento a livello
di garanzie, a fronte di aperture di credito o mutui concessi da
"Finaosta", sia riservato a piccole o medie imprese valdostane che
operano sul territorio!
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Farò una premessa di carattere generale
scusandomi se dovrò entrare nei dettagli. Partendo dall'importanza
dello stabilimento "Cogne" - su cui concordo - per l'economia
regionale e per l'indotto che crea, si citavano circa una
quindicina di aziende operanti in accordo con l'attività "Cogne",
il problema che si è posto la Giunta regionale e che ha seguito il
filo logico esposto dal Consigliere Tibaldi, portandolo a
conclusione, è il seguente.
A fronte di una situazione finanziaria e di problemi di
liquidità dell'azienda - darò qualche elemento successivamente -, a
fronte anche di una situazione di mercato che per i prossimi mesi
si presenta positiva, a fronte di una situazione di incremento dei
costi delle materie prime - vedi rottame del nickel - che va a
pesare sui problemi di liquidità, il ragionamento politico fatto -
vale per la "Cogne", vale per gli altri stabilimenti all'interno di
norme e leggi, che questa Regione si è data e nel rispetto delle
normative sulla concorrenza previste dall'UE - e, di conseguenza,
le deliberazioni approvate dalla Giunta, in particolare quella che
riguarda l'erogazione di mutui in gestione speciale da parte di
"Finaosta" nei confronti di "Cogne", il passaggio dalla
fideiussione bancaria alla cessione di crediti, rispondono a una
necessità: quella di tener conto dell'importanza dello
stabilimento, di salvaguardare l'attività produttiva - dico cose
ovvie, ma questa è la realtà - e, al contempo, l'occupazione, di
intervenire per migliorare la situazione di liquidità dell'azienda
perché in tal modo si viene incontro ai problemi di pagamento delle
aziende dell'indotto valdostane. Tutto questo è stato fatto
all'interno di una normativa che lo consente, perché la legge n. 37
consente di fare l'operazione fatta.
Questo è una conseguenza di un monitoraggio della situazione,
che non è inteso come un monitoraggio per avere i dati - avere i
dati è importante, ma occorre poi anche mettere delle azioni in
campo -, anche perché se in una situazione di questo genere
l'Amministrazione regionale non avesse assunto alcun provvedimento,
probabilmente l'interrogazione o l'interpellanza successiva sarebbe
stata: come mai la Regione, a conoscenza di una situazione di
liquidità dell'azienda, non è intervenuta? E cosa intende fare
per?? Questo in premessa. L'operazione è stata quindi fatta
all'interno di norme previste dalla Regione e che vanno incontro ad
una situazione delicata. Prima di entrare nel merito delle
questioni, tenevo a dare il senso politico dell'attività della
Giunta, al di là di fornire un elenco di dati.
Le fideiussioni che erano in essere per quanto riguarda i
crediti dati nei confronti di "CAS" erano state controgarantite da
titoli di credito per un ammontare indicativo pari al 60-70% del
valore facciale di fideiussione. Il rilascio della fideiussione
comporta perciò la liberazione di titoli negoziabili che,
convertiti in cassa, immettono liquidità nelle casse della società.
Sulla base delle considerazioni precedentemente fatte, la Regione
ha ritenuto opportuno aderire alla richiesta di rilascio della
fideiussione a fronte del mutuo scadente il 27 dicembre 2008, a
valere sulla legge regionale n. 37/1995, residuante oggi in €
1.836.000. I crediti a garanzia, che vengono assunti in luogo delle
fideiussioni bancarie, risultano caratterizzati da una
"performance" storica positiva ed inoltre la Regione si è cautelata
perché, è vero che una fideiussione garantisce di più rispetto a
una cessione di credito, ma è altresì vero che i crediti che sono
stati trasferiti come garanzia, sono crediti verso aziende clienti
di "CAS" operanti in Italia e/o nell'Unione Europea, sono tutti
assicurati dalla compagnia assicurativa "La Viscontea", per importi
tra il 75% e l'85% e la compagnia assicurativa è una compagnia
primaria; il fatturato disponibile, ad oggi, è pari a circa €
988.000 circa.
I crediti extra Unione Europea hanno a fronte aperture di
lettere di credito, irrevocabili non confermate; ad oggi, si tratta
di un controvalore pari a € 1.648.000 circa. La banca d'appoggio
italiana ha firmato una dichiarazione irrevocabile con la quale si
impegna a non compensare con i proventi provenienti dai crediti
citati eventuali proprie posizioni di credito con la "CAS".
La cessione rotativa di crediti comporta, necessariamente, un
maggior rischio sul finanziamento erogato rispetto alla
fideiussione bancaria, ma la composizione del portafogli clienti
ceduti e le garanzie collaterali assicurano una soddisfacente
copertura del finanziamento in oggetto. Qual è l'interesse
dell'Amministrazione regionale in questa operazione? Anzitutto
facilitare il superamento dalla crisi di liquidità aziendale
nell'ambito delle azioni previste dalla legge n. 37, che consente,
all'articolo 2, comma 5, espressamente la garanzia dei
finanziamenti con fideiussione bancaria e/o cessione di crediti, il
cui ammontare e la cui esigibilità verranno valutati da "Finaosta
S.p.a." o da sua società partecipata abilitata alla gestione dei
crediti. D'altronde, la deliberazione che autorizza "Finaosta" a
sostituire la modifica parziale della fideiussione bancaria è
motivata dalle questioni che dicevo prima, collegate a problemi di
liquidità dell'azienda e alla salvaguardia della continuità
produttiva ed occupazionale dello stabilimento, e soprattutto fare
in modo che la migliorata liquidità dell'azienda consenta alla
"CAS" di affrontare le situazioni debitorie presenti nelle aziende
dell'indotto. A fronte dell'intervento dell'Amministrazione
regionale c'è un impegno della proprietà di fare degli interventi,
per migliorare la liquidità dell'azienda, le cui dimensioni dirò
nel corso di completamento della risposta.
Nell'interrogazione si chiede qual era l'arco temporale coperto
dalle fideiussioni bancarie e quale quello coperto dai crediti
commerciali. Le fideiussioni bancarie scadono 6 mesi dopo il
termine di scadenza dell'ultima rata dovuta. I crediti commerciali
ceduti hanno una durata media di 90/100 giorni. "Aosta Factor" si
fa carico della selezione e gestione del monte crediti costituito a
garanzia, quindi è "Aosta Factor" che decide quali crediti
accettare. La cassa relativa ai crediti liquidati sarà resa
disponibile a "CAS" solo a seguito di presentazione di nuovi
crediti commerciali ritenuti idonei da "Aosta Factor". Il monte
crediti a garanzia è quindi rotativo e l'ammontare dei crediti e
della cassa vincolati presso "Aosta Factor" rispetterà sempre gli
scarti di garanzia previsti (15%, elevabile al 20% per la quota
coperta da mere lettere di credito), quindi c'è questa ulteriore
cautela da parte di "Aosta Factor", che è quella di avere garanzie
superiori allo sblocco della fideiussione. Questo per quanto
riguarda l'interrogazione.
Per quanto riguarda invece l'interpellanza, non sto a ripetere
le cose dette al Consigliere Tibaldi nella riunione del Consiglio
del novembre 2003. Va detto che la vicenda "DAM" ha pesato e pesa
sul bilancio della "Cogne", soprattutto come svalutazione della
partecipazione. Per quanto concerne le conseguenze sul bilancio
finanziario, si evidenzia che nel bilancio "CAS" 2002, rispetto al
2001, il debito finanziario netto si è incrementato di 44 milioni
di euro e che nel bilancio consolidato 2002, rispetto al 2001, il
debito finanziario netto si è incrementato di 55 milioni di euro.
La società ha allungato alcune condizioni di pagamento ai
fornitori, ma continua il processo di approvvigionamento delle
materie prime con regolarità, così come con regolarità vengono
pagati gli stipendi ai dipendenti, compreso il premio di
risultato.
Questa situazione presenta comunque degli aspetti problematici,
non solo alla luce del risultato 2002, che ha registrato una
perdita a livello consolidato di € 9,5 milioni, ma anche della
perdita attesa per l'esercizio 2003, soprattutto per effetto della
completa svalutazione della "DAM STEEL", come ricordava il
Consigliere Tibaldi il bilancio è in fase di stesura e quindi i
dati finali del risultato 2003 non sono ancora disponibili. In ogni
caso, per far fronte alla situazione finanziaria, la proprietà di
"CAS" è intervenuta attraverso 3 interventi: anticipo dei termini
di pagamento dalle società svizzere alla "CAS"; immissione di
liquidità nelle società "Novacciai S.r.l." e "Cogne France" per
circa € 3 milioni, con conseguente rimborso da parte delle società
di parte di loro debiti verso la "CAS"; immissione di € 5 milioni
da parte della "MEG", che è la società controllante in "CAS", nella
"CAS" stessa. A fronte di un impegno assunto dall'Amministrazione
regionale, c'è un impegno consistente - 8 milioni di euro, più
l'anticipo dei pagamenti - che la proprietà ha fatto per migliorare
la situazione finanziaria dello stabilimento; credo sia un dato da
tenere in considerazione.
Si chiede quali sono le provvidenze che la Regione ha erogato
dal 1993 ad oggi; mi limito ad elencarle, se il Consigliere è
d'accordo gli consegnerò poi una copia di questi dati. Sono
provvidenze che riguardano la promozione e la commercializzazione
dei prodotti, riguardano interventi per l'inquinamento ambientale,
contributi per la formazione professionale, i finanziamenti
collegati al trasferimento degli impianti definiti dalla legge n.
37/1995, che era stata oggetto dell'interpellanza precedente?
(interruzione del Consigliere Tibaldi, fuori
microfono)
? il totale complessivo dovrei farlo, le fornisco i dati e sarà
possibile farlo. In ogni caso, i dati sono aggiornati tenuto conto
del fatto che i finanziamenti, in particolare quello degli
impianti, erano dei mutui e questi mutui si sono ridotti. Ad
esempio, il finanziamento per quanto riguarda il trasferimento
degli impianti riguardava un mutuo di 25 miliardi di lire e
attualmente il valore residuo è di 7-8 milioni di euro (14-15
miliardi).
Per quanto riguarda l'azione di monitoraggio, credo che non solo
sia giusta, ma doverosa in una situazione di questo genere; è
chiaro che il monitoraggio viene fatto innanzitutto avendo dei
contatti frequenti con l'azienda e con le organizzazioni sindacali,
le stesse aziende dell'indotto hanno fatto presente la loro
situazione nei confronti dell'Amministrazione regionale. Un
monitoraggio è stato fatto anche dal Dipartimento per il commercio
degli Stati Uniti, in quanto l'azienda è stata sottoposta a 3
controlli anti-dumping da parte del dipartimento stesso.
In sintesi, oltre al monitoraggio e proprio sulla base del
monitoraggio, la Giunta ha inteso assumere una decisione per fare
in modo che lo stabilimento possa essere messo nelle condizioni di
superare una situazione difficile, sempre tenendo presente che
questa è un'azienda privata con propria autonomia e sicuramente non
vi è l'intenzione dell'Amministrazione regionale di sostituirsi
nelle responsabilità e nelle scelte che sono proprie del
"management".
Credo che l'Amministrazione regionale abbia operato, per far sì
che questo importante stabilimento possa affrontare al meglio una
situazione che presenta le criticità di cui dicevo in premessa.
Président - La parole au Conseiller Tibaldi.
Tibaldi (CdL) - Chiedo innanzitutto che sia allegato al verbale
il resoconto sulle provvidenze concesse dalla Regione alla Cogne
Acciai Speciali.
Vorremmo fare alcune considerazioni sull'interrogazione alla
quale abbiamo dedicato poco tempo in sede di illustrazione.
Naturalmente si tratta di un intervento straordinario, lei dice
giustificato dalla legge n. 37/1995 che lo consente. Non
dimentichiamo che la legge n. 37 è una legge "ad hoc", è una legge
che riguarda la "CAS", non è una legge che concerne tutto il
comparto economico valdostano. È una legge alla quale, in
particolare all'articolo 2, 5 comma, bisogna fare ricorso in
situazioni straordinarie e una situazione straordinaria è quella
della crisi di liquidità grave, che sta attraversando la
"Cogne".
Qual è il ruolo che gioca la Regione in questo caso? La Regione
gioca un ruolo di soccorso, che in poche parole si traduce in un
alleggerimento notevole delle garanzie richieste a fronte dei mutui
concessi. Non sappiamo se sia opportuna la scelta che è stata
valutata da "Finaosta". Sulle valutazioni di "Finaosta" non ci
sentiamo di spezzare una lancia a favore, perché prima l'Assessore
Vicquéry citava le valutazioni della finanziaria regionale in
merito al candidato idoneo a gestire la Centrale del latte, e con
il senno del poi anche questa valutazione si è rivelata
catastrofica. Speriamo che questa, invece, quella che si riferisce
all'alleggerimento delle garanzie da parte di "CAS", non sia dello
stesso tenore!
Non so se la scelta compiuta da "Finaosta" e autorizzata dalla
Giunta, autorizzazione della quale la Giunta si assume piena
responsabilità, sia stata compiuta da altri istituti di credito che
hanno concesso aperture e mutui alla "CAS". Non mi risulta che la
filosofia bancaria sia quella di alleggerire le garanzie a fronte
di un peggioramento della situazione finanziaria di un'azienda.
Questa è una scelta che è fortemente politica, più che finanziaria.
Penso che ancora prima di "Finaosta" la valutazione sia stata fatta
dalla Giunta, ma - ripeto - ve ne assumete la responsabilità, anche
perché le motivazioni che si evincono dalla lettura della
deliberazione, confermate dall'Assessore, si riferiscono a crediti
che sostituiscono le fideiussioni, ma sono crediti la sui
esigibilità e certezza è piuttosto aleatoria.
Assessore, i crediti UE sono assistiti da polizza assicurativa
per un controvalore solo di 988.000 euro a fronte del mutuo residuo
di 1.836.000 euro. I crediti extra UE sono solo sulla base di
lettere di credito non confermate, quindi i requisiti di
esigibilità, certezza e liquidità che vengono chiesti ai sensi del
Codice civile, qui ci sembrano vacillanti, perlomeno per quanto
riguarda l'ammontare maggiore che è di 1.648.000 euro.
Comprendiamo che bisogna facilitare il superamento della crisi
di liquidità aziendale, perché è una situazione che noi abbiamo
evidenziato e noi stiamo monitorando da vicino e ci preoccupa.
Possiamo anche comprendere l'intento di soccorso della Giunta, ma
non riusciamo a credere che questo intento si tramuti in certezza,
esigibilità e garanzia, come normalmente si richiede ad un'azienda
che versa in queste condizioni.
Questa deliberazione, se arrivasse nelle mani di quella
quindicina di operatori artigianali o piccoli imprenditori che
hanno lavorato per "Cogne" e non vedono da tempo ragione dei loro
crediti, urla vendetta perché loro stanno facendo da banca alla
Cogne stessa, stanno anticipando con il loro denaro le sofferenze
di Cogne! Essi si stanno indebitando con le banche, hanno chiesto
mutui per poter evitare il tracollo della loro azienda.
Paradossalmente la "Cogne" si tutela, da una parte, con i crediti
dei clienti che vengono legittimati da "Finaosta" per garantire il
mutuo erogato a suo tempo e, dall'altra, con i crediti dei
fornitori; in questo caso, sono le piccole aziende locali
valdostane che hanno svolto il lavoro, ma attendono - speriamo non
invano! - il corrispettivo delle loro prestazioni. Speriamo non
invano, anche perché diamo fiducia a un passaggio del suo
intervento, Assessore, in cui ha affermato che il titolare della
"CAS" si è assunto precisi impegni e speriamo che tali impegni
vadano anche nella direzione di liquidare i titolari di queste
aziende locali che attendono ragione dei loro crediti.
La cautela che lei ha citato in capo a "Finaosta", da parte
nostra, non corrisponde al vostro punto di vista. Sappiamo bene che
la situazione della "Cogne" è difficile, non vorremmo che questa
operazione fosse propedeutica a un disimpegno della Regione nei
confronti di una situazione industriale critica, un disimpegno che
rischia di essere colpevole; anzi, anticipiamo la presentazione di
una risoluzione, affinché questo intervento di soccorso deliberato
dalla Giunta sia finalizzato alla soddisfazione delle legittime
istanze che provengono da questi piccoli imprenditori
valdostani.
Per quanto riguarda l'interpellanza, ci soffermeremo sui dati
che lei ci fornisce. Prendiamo atto che finalmente anche voi,
componenti della Giunta, vi siete resi conto che la situazione deve
essere monitorata da vicino, onde evitare brutte sorprese in
futuro; è una situazione che va monitorata senza interferenze -
siamo perfettamente d'accordo - perché le responsabilità gestionali
sono in capo al titolare e ai suoi manager, ma non va assolutamente
trascurata.
Naturalmente di questo monitoraggio direi che dovrebbe farsi
carico anche la IV Commissione consiliare, che è competente in
materia di industria, e sarebbe opportuno chiedere l'audizione in
commissione dell'amministratore delegato dell'azienda, per
approfondire da vicino la fotografia a tinte fosche che è stata
disegnata non solo da parte nostra, ma anche dallo stesso
Assessore, perché c'è una sostanziale corrispondenza nelle
rispettive percezioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK