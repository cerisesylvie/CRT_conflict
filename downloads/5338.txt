Consiglio Regionale della Valle d'Aosta - Oggetto del Consiglio n. 230 del 6 aprile 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 230 del 6 aprile 1983 - Resoconto
OGGETTO N. 230/VII - DISEGNO DI LEGGE CONCERNENTE: "NUOVE
NORME PER LO SVILUPPO E L'UTILIZZAZIONE DELLE FONTI DI ENERGIA
IDROELETTRICA".
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (U.V.):
Poiché la Giunta, in modo particolare
la Presidenza, aveva incaricato il Vice Presidente Faval di seguire
questo problema, vorrei pregare di illustrare lui stesso il disegno
di legge.
PRESIDENTE:
Ha chiesto di parlare il Vice Presidente
Faval; ne ha facoltà.
FAVAL - (U.V.):
Il disegno di legge che il Consiglio
regionale esamina oggi pomeriggio è il primo risultato importante
dello studio che è stato condotto per volere di questo Consiglio
regionale sulle possibilità di produrre energia alternativa e
soprattutto rinnovabile in Valle d'Aosta. Iniziato nel 1979,
rispetto a quanto andiamo ad esaminare oggi, possiamo dire che i
risultati di questo studio sono stati estremamente validi e
positivi, soprattutto se si interpreta nella giusta prospettiva ciò
che è possibile realizzare in Valle d'Aosta in questo settore.
Si tratta qui di regolamentare l'intervento regionale e
l'incentivazione che il Consiglio regionale intende dare nel
settore della produzione di energia idroelettrica. Si tratta di
realizzare qualcosa che forse solo la nostra Regione è in grado di
fare rispetto a tutte le altre, perché dai dati acquisiti dallo
studio cui facevo cenno in precedenza, sappiamo che abbiamo la
possibilità di produrre almeno 760 milioni di kw l'anno, dico
almeno perché questa cifra è stata calcolata per difetto essendo i
dati riferiti alle portate minime dei punti che sono stati presi in
esame; non solo, ma certamente al di là di questi punti ne esistono
altri che possono darci la possibilità di produrre energia
idroelettrica.
Settecentosessanta milioni di kw rappresentano in fondo
l'autonomia, come dicevo prima, perché dai dati che l'ENEL ci ha
fornito circa la produzione ed i consumi dell'energia idroelettrica
in Valle d'Aosta nel 1981 risulta che a fronte di una produzione di
3 miliardi 100 milioni di kw in Valle d'Aosta ne sono stati
consumati 747 milioni.
Quindi la prospettiva è molto allettante, perché non credo sia
il caso di sottolineare come in una Comunità moderna ed efficiente
il riuscire ad essere padroni dell'energia significhi essere
padroni anche dell'economia: questo potrebbe avvicinarci a quello
che è l'obiettivo che da sempre noi valdostani abbiamo di fronte,
cioè quel lo di "être maîtres chez nous".
In questo senso ritengo sia assolutamente doveroso che la
cittadinanza intera partecipi a questa operazione, nel senso che,
perlomeno noi della maggioranza riteniamo opportuno che
l'Amministrazione intervenga con la creazione di una azienda
elettrica regionale o comunque pubblica, perché da una parte
abbiamo ampi esempi che un tipo di intervento ad opera della mano
pubblica in settori come questo non dà buoni risultati, dall'altra
perché esiste una tradizione della popolazione locale ad utilizzare
l'acqua oltre che per l'irrigazione, che tutti noi sappiamo essere
alla base della vita dell'economia in Valle d'Aosta, anche per la
produzione di energia meccanica ed idroelettrica. Infatti prima
dell'istituzione dell'ENEL la Valle d'Aosta era cosparsa di varie
centrali più o meno piccole, che producevano e distribuivano
energia idroelettrica, addirittura alcune ne esistono ancora.
Questo lo dico perché sta a dimostra re che l'operazione e gli
obiettivi che stiamo per lanciare non sono al di fuori della nostra
portata.
Dal punto di vista giuridico questa operazione è diventata
possibile, al di là delle informazioni che siamo riusciti a
raccogliere per il tramite dello studio che è stato fatto, con
l'entrata in vigore della legge 308 del 29.5.1982, legge che
praticamente - ed è questa la parte che ci interessa maggiormente,
perlomeno in relazione al disegno di legge che stiamo esaminando -
liberalizza l'autoproduzione di energia elettrica da fonti
rinnovabili fino ad una potenza installata di 300 kw.
Al di là delle intenzioni che ho già illustrato e manifestato,
per riassumere brevemente qual è stata l'impostazione che si è
ritenuto di dare alla legge dirò che si è pensato di riservare
un'attenzione particolare al settore dell'agricoltura, e non credo
sia anche qui il caso di ripetere quanto l'agricoltura sia
importante per lo svolgimento di qualsiasi attività nella nostra
Regione. Se la campagna, dal momento che si trova in discesa, non
viene lavorata, la montagna scende a valle, quindi è indispensabile
creare delle condizioni di lavoro migliori anche alle quote più
elevate, tali da consentire che si continui a fare
dell'agricoltura. Crediamo che uno di questi mezzi sia appunto
quello di portare l'energia elettrica nei nostri alpeggi e villaggi
di montagna, fornendola possibilmente a bassi costi e per questo
pensiamo possa essere un'operazione giusta.
Sulla base di esperienze fatte con leggi precedenti, abbiamo
ritenuto, per quanto riguarda l'agricoltura, di poter intervenire
in questo modo: di fronte alla domanda del singolo, contributo del
50% a fondo perso; per il rimanente 50%, mutui a tassi agevolati
del tipo di quelli che normalmente si fanno in agricoltura. Se la
domanda è inoltrata da cooperative o piccoli gruppi, il contributo
a fondo perso sale dal 50 al 60%. E' ipotizzabile che le potenze da
installarsi in questo settore saranno delle potenze relativamente
modeste che non supereranno certamente i 50-60 kw, pertanto
riteniamo che l'intervento possa essere orientato nel modo qui
indicato.
Al di fuori del settore dell'agricoltura ed in modo
indiscriminato rispetto all'utilizzazione che si avrà dell'energia
prodotta - quindi senza fare distinzione fra commercio, industria,
artigianato anche perché riteniamo che comunque la quantità di
energia prodotta in più sia un beneficio e non solo in Valle
d'Aosta - l'orientamento è questo: fino ad una potenza installata
di 100 kw il contributo regionale è del 30% a fondo perso; oltre i
100 kw, potenza al di là della quale si può anche supporre che vi
sia una forma di commercializzazione della produzione, la Regione
interviene con un 35% del capitale conferito dalla Società che
verrà a crearsi. Questo in ottemperanza a quanto dicevo prima, alla
necessità cioè che si coinvolga nel modo più efficace la
popolazione, il privato - che agisca individualmente o in
cooperativa o in società con altri - perché questa ricchezza vada
effettivamente a beneficio della popolazione locale.
Non dobbiamo fare qui l'errore che è stato fatto in altri
settori forse per mancanza di esperienza; d'altra parte, questo lo
abbiamo già denunciato in Consiglio per quanto riguarda ad esempio
il turismo, dove abbiamo aspettato troppo spesso ed in troppe
occasioni che fosse il capitale che veniva dall'esterno ad
investire e quindi a fruire poi dei benefici dell'investimento
stesso.
A riprova dell'importanza e della validità di ciò che abbiamo di
fronte basterebbe citare alcuni esempi: l'Amministratore delegato
dell'Olivetti, De Benedetti, ha acquistato una centrale in Valle
d'Aosta di proprietà Cravetto, la cui concessione va a scadenza fra
breve, per poter alimentare l'Olivetti di Ivrea di energia propria,
a costi evidentemente inferiori a quelli dell'ENEL. Altri
imprenditori in questo momento si stanno costruendo delle centrali
in Valle d'Aosta per prodursi energia a costi inferiori rispetto a
quelli imposti dall'ENEL. D'altra parte l'ENEL nella bolletta oltre
ai costi di esercizio, degli impianti, ecc., aggiunge tutta una
serie di tasse fra le quali ad esempio quella per la produzione di
energia termo-elettrica che, come sappiamo, è destinata ad
aumentare ancora. Quindi la parte più importante di questo
discorso, a partire dall'art. 5 di questa legge, è quella della
partecipazione azionaria della Regione.
Ci sono state delle osservazioni in Commissione rispetto a
questo articolo ed infatti sono stati presentati degli emendamenti.
Noi chiediamo al Consiglio di voler riflettere circa la filosofia
che abbiamo adottato per proporre questo tipo di soluzione, perché
crediamo veramente alla necessità di coinvolgimento
dell'imprenditoria locale e ci auguriamo che si formino delle
società alle quali partecipi anche il singolo cittadino: ciò
significa fra l'altro riuscire a creare dei posti di lavoro per
noi, per i nostri figli, significa gestire in proprio questa nostra
ricchezza. Può essere che quell'incentivazione per il tramite del
35% che noi abbiamo previsto, riprendendo un concetto che il
Consiglio regionale ha già messo in atto con la legge per gli
impianti di risalita, non sia sufficiente; chiedo però al Consiglio
regionale di voler avere la disponibilità a verificare l'efficacia
del provvedimento.
Uno degli emendamenti fra quelli presentati in Commissione, che
dichiaro senz'altro di accettare fin d'ora, è quello di stabilire
un termine di verifica alla legge, che viene fissato in tre anni,
noi riteniamo che questo sia un lasso di tempo giusto, io proponevo
addirittura due anni per verificare se le ipotesi che noi
formuliamo in questo momento avranno poi una vera rispondenza di
qui a qualche tempo.
Esiste ancora un problema che certamente non è trascurabile ed è
quello relativo all'imposizione da parte della legge dello Stato n.
308, che stabilisce che l'eccedenza della produzione di energia
debba essere venduta direttamente all'ENEL. E' un problema in
quanto il prezzo pagato dall'ENEL potrebbe anche non essere
remunerativo, in grado quindi di stimolare la costruzione delle
centraline e la conseguente produzione di energia che noi possiamo
produrre. A questo proposito il Presidente della Giunta regionale
ed io abbiamo avuto un colloquio con il Ministro dell'Industria On.
Pandolfi, al quale abbiamo prospettato questa ipotesi: 760 milioni
di kw prodotti in Valle d'Aosta possono significare innanzitutto
che la Valle d'Aosta non ha più richiesta di energia per le sue
necessità nei confronti dell'ENEL, quindi sono 760 milioni di kw
che vengono prodotti in più, di idroelettrico non dipendenti dal
petrolio; sono kw preziosi perché siamo ai confini del triangolo
industriale che ha richiesta di energia e pertanto la nostra
energia verrebbe immediatamente utilizzata; in ultima analisi
abbiamo prospettato al ministro che questa operazione si tradurrà
in un vantaggio anche per il resto del paese.
Poiché è necessario che l'autoproduttore possa vendere la
propria parte della produzione ad utilizzatori diversi dall'ENEL da
una parte, e dall'altra occorre evitare uno spreco di denaro che
potrebbe essere costituito dalla costruzione di linee di
vettoriamento dell'energia dal momento che già su tutto il
territorio della Regione esiste la rete di distribuzione dell'ENEL,
abbiamo proposto di autorizzare l'ENEL a firmare una convenzione
speciale con la Regione Autonoma Valle d'Aosta per il tramite della
quale l'ENEL si impegna, a pagamento, a trasportare energia
prodotta dagli autoproduttori; l'utilizzatore finale dell'energia
rimane cliente dell'autoproduttore. Abbiamo parlato di una
convenzione speciale perché, se chiedessimo di modificare la legge,
avremmo troppo tempo da aspettare, perché questa legge che era
prima la 655, è diventata poi la 655/bis, è finalmente nata come
308 dopo la gestazione di 6-7 anni. Invece, attraverso un decreto
ministeriale, si potrebbe avere questa convenzione. Il Ministro ci
ha risposto che è favorevole all'idea, sintetizzando tutto il
discorso nel seguente concetto: in realtà si tratta di trasferire a
livello regionale il concetto dell'autoproduzione. Si è riservato
di darci una risposta al più presto per verificare la possibilità
dal punto di vista tecnico-giuridico di impostare una convenzione
di questo genere.
Non credo di avere molto altro da aggiungere, se non per dire
che è necessario accogliere l'emendamento presentato ieri in
Commissione da me, relativo alla parte finanziaria, che è stato
richiesto e predisposto dagli Uffici dell'Assessorato alle Finanze
perché la parte finanziaria, che è stato richiesto e predisposto
dagli Uffici dell'Assessorato alle Finanze perché la parte
finanziaria, così come era stata predisposta nell'originale del
disegno di legge, non andava bene. Adesso è stata corretta e la
Commissione ieri ha accolto questo emendamento.
PRESIDENTE:
Ha chiesto di parlare il Consigliere De
Grandis, ne ha facoltà.
DE GRANDIS - (P.R.I.):
Le considerazioni svolte dal Vice
Presidente Faval per spiegare la filosofia che sta alla base di
questa proposta di legge sono estremamente importanti e, nella loro
globalità, senz'altro da condividere. Sappiamo bene quanto il
problema energetico assilli il nostro paese e tutto l'Occidente;
occorre intervenire in questo settore nella maniera più efficace ed
ordinata ed in effetti alcune iniziative la Regione le ha già prese
con risultati alterni ed oggi c'è una nuova proposta. Vorrei subito
mettere in evidenza quella che secondo me è una grossa disparità
fra l'ambizione delle intenzioni e la modestia dello strumento che
viene proposto, che a mio avviso deve essere attentamente valutata
per evitare di incorrere in rischi di una certa gravità.
Nel luglio scorso il Consiglio ha già approvato una legge
analoga a questa, che fu da parte mia ampiamente criticata, poiché
non la ritenevo idonea a rispondere allo scopo, di fatto
l'efficacia di quella legge fu tale che oggi essa viene abrogata e
sostituita con questa. Questa legge ha a sua volta una serie di
difetti che sono ripetitivi rispetto alla precedente; innanzi tutto
le procedure adottate da questo disegno di legge sono tali da
mettere nelle mani degli Assessori dei poteri discrezionali che a
mio avviso possono sconfinare nell'arbitrio, cioè questa legge non
dà all'utente alcuna certezza sul diritto di ottenere i benefici
che la legge stessa prevede. Mi si oppone che le procedure
burocratiche appesantiscono l'iter di queste cose, finendo per
svuotare gli obiettivi che la legge si pone e per scoraggiare
l'utente che vuole accedere a queste facilitazioni per realizzare
tali opere, ragione per cui più si semplifica meglio è. Posso
essere d'accordo sulla semplificazione delle procedure - ed in
effetti all'Assessorato all'Industria sono pronti degli emendamenti
alla legge 44 proprio per semplificare la concessione dei
contributi - però eliminare tutte le procedure come qui si fa,
demandando all'Assessorato ogni compito, senza precisare come e con
quali garanzie lo deve fare, significa secondo me attribuire dei
poteri discrezionali che rischiano di diventare dei poteri di
arbitrio e questo mi pare sia da evitare. L'art. 3 che prevede
interventi per impianti sino a 100 kw riferiti all'agricoltura, con
le critiche che ho detto sulle procedure, mi può stare bene e posso
accettare anche l'art. 4 che prevede gli altri tipi di impianti
sempre fino a 100 kw realizzati dai Comuni e da cooperative o da
privati. L'art. 5 invece, che si riferisce agli impianti con
potenza impegnata superiore ai 100 kw e fino ai 3000 che è il
limite di cui possiamo usufruire efficacemente, anziché prevedere
come gli artt. 3 e 4 interventi in conto capitale ed interventi in
conto interesse prevede una partecipazione azionaria della Regione
del 35%. Ebbene voglio rammentare che per questi interventi a
partecipazione azionaria per favorire le attività nuove o
ristrutturate di aziende di qualunque tipo che nella loro
prefigurazione e nei loro programmi sono da considerare efficaci e
quindi produttive, esiste la Finanziaria regionale, la quale fra i
suoi compiti nella gestione ordinaria ha proprio quello di
intervenire con partecipazioni azionarie nelle aziende che
intendono iniziare un certo tipo di attività, ivi compresa quella
della produzione d'energia idroelettrica. Abbiamo la garanzia che
la Finanziaria, disponendo di strumenti tecnici, è in grado di
valutare se quel tipo di intervento è efficace e capace di produrre
non solo energia, ma anche energia a basso costo, quindi con un
profitto per il produttore. D'altro canto, credo che agli effetti
di favorire la nascita di questi impianti la partecipazione
azionaria del 35% sia cosa non di grande rilievo, mentre è di
maggiore rilievo poter mettere a disposizione di una società che
voglia costruire una centrale idroelettrica il denaro necessario
per la realizzazione dell'opera, ad un tasso possibilmente
agevolato per favorire il crearsi di queste opere.
D'altra parte il 35% di partecipazione azionaria può coprire
solo il 35% di quel capitale sociale che generalmente è di gran
lunga inferiore al capitale che si intende impegnare per realizzare
l'opera di cui la società è l'oggetto.
C'è un altro rischio secondo me ancora più grave, che deriva
dalla mancata convenzione con l'ENEL per il vettoriamento
dell'energia. Non esiste oggi una convenzione con l'ENEL per
vettoriare l'energia prodotta dagli impianti privati, quindi se
produciamo energia con un impianto di una certa rilevanza, dobbiamo
costruirci le linee elettriche per poterla portare agli utenti,
salvo che non si tratti di un impianto che serva un'azienda capace
di assorbire globalmente tutta l'energia prodotta, cosa che in
questo momento non riesco a vedere in Valle d'Aosta.
Succede allora che con questi impianti di notevole potenza
produciamo energia elettrica che siamo poi costretti a vendere
all'ENEL che è poi quella che ricava il beneficio perché ci impone
il prezzo di acquisto e poi rivende quell'energia che ha comprato
dal produttore, agli utenti. Risultato: noi impegniamo capitali
pubblici per consentire all'ENEL di trarre un profitto, anziché
avere a disposizione l'energia per gli utenti della nostra Regione
ad un costo inferiore a quelli attuali imposti dall'ENEL. Inoltre
credo che sarà molto difficile ottenere dall'ENEL il vettoriamento
dell'energia che produrremo, perché per essa rappresenta un grosso
carico di lavoro il dover recepire energia da numerosi piccoli
impianti per distribuirla poi ad utenze differenziate; quindi è un
lavoro non gradito all'ENEL e questo lo potete verificare quando
volete, parlando con i responsabili dell'ENEL.
Io credo che se noi produciamo energia e la vendiamo all'ENEL a
basso costo, la incoraggiamo a non fare la convenzione per il
vettoriamento perché questa avrà tutto l'interesse a prendersi la
nostra energia a basso costo ed a distribuirla alle tariffe che
applica normalmente.
Credo invece che sia più importante avere prima la convenzione
per il vettoriamento con l'ENEL e poi incrementare gli impianti che
vadano oltre i 100 kw, mentre va benissimo incrementare quelli
inferiori soprattutto per quanto riguarda le zone agricole e le
zone isolate, là dove la produzione dell'impianto può essere
direttamente usufruita dai produttori o dal piccolo nucleo che sta
intorno al produttore, anche con la creazione eventuale di
piccolissime e ridotte linee il cui costo è giustificato dal grosso
vantaggio che si ha nell'autoproduzione.
Queste sono le osservazioni che secondo me sono da fare a questo
disegno di legge, per cui mi riservo di presentare un emendamento
soppressivo all'articolo 5 del disegno di legge.
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA - (P.C.I.):
Anche noi in Commissione Affari
Generali abbiamo sollevato alcuni dubbi sulle modalità con cui si
vuole far fronte ad esigenze giuste come quelle di aumentare il
patrimonio energetico della Regione.
Il primo appunto, che è stato già fatto dal Consigliere De
Grandis, è quello della discrezionalità dell'Assessore nella
decisione dell'intervento; la formulazione dell'art. 6 per
interventi per centrali di potenze inferiori ai 100 kw è abbastanza
generica perché si dice "l'Assessore previo l'espletamento di una
istruttoria tecnica, dispone l'ammissione agli incentivi".
L'abbiamo modificato scrivendo "l'Assessorato". Noi siamo
dell'opinione che sia preferibile dare questa parte del lavoro a
quel comitato tecnico che resta in funzione per la legge 44, il
quale presenta delle competenze che per noi sono preferibili ad una
istruttoria genericamente affidata all'Assessorato.
La seconda obiezione è per "impianti con potenza superiore ai
100 kw": in questo caso si dice che il Consiglio regionale
"delibera la sottoscrizione azionaria in società elettriche nella
misura massima del 35%". Anche in questo caso pensiamo che si debba
affidare ad un altro organismo che ne ha, per decisione del
Consiglio, ormai le funzioni e cioè alla Finanziaria regionale.
Infatti crediamo che la Finanziaria regionale, avendo fra i suoi
obiettivi quello della valutazione della validità economica di
un'iniziativa, possa intervenire; ci sembra restrittivo parlare
solo di partecipazione azionaria per cui proporremmo un emendamento
in cui si parla di interventi finanziari, lasciando alla stessa
Finaosta la possibilità di valutare che tipo di intervento in quel
caso è più produttivo: se una partecipazione azionaria, un prestito
o qualche altra forma di intervento.
Condividiamo anche una opinione espressa dal Consigliere De
Grandis - d'altronde ci siamo scambiati le idee ieri in Commissione
- che è quella della scarsa certezza per il momento del futuro di
questa legge nel senso che l'impostazione della legge dipende da
convenzioni con l'ENEL che ancora non esistono; il problema quindi
di vedere come una eventuale nuova società elettrica possa poi
vendere a prezzi vantaggiosi per gli utenti, perché esiste un
problema di costi della società ma anche un problema di vendita
agli utenti e se si passa per la parte eccedente attraverso l'ENEL
temo che i prezzi agli utenti siano quelli consueti.
Un'ultima osservazione: la legge complessivamente è positiva
perché vuole intervenire in un settore strategico per il futuro
della comunità valdostana che è quello dell'energia, credo però che
la dotazione finanziaria di questa legge non corrisponda agli
obiettivi. Si stanziano per le centraline di potenza inferiore ai
100 kw per l'agricoltura 400 milioni in due anni; con 400 milioni
ad un costo medio di 2 milioni, pur calcolando che il contributo a
fondo perduto è del 50%, arriviamo a 200 kw di potenza. Facendo un
ragionamento analogo per gli altri interventi, con 600 milioni si
possono ipotizzare 450-500 kw. Per interventi più importanti sono
stanziati due miliardi in due anni. Con due miliardi si può
calcolare di avere una potenza di 3000 kw tenendo conto che si
interviene con il 35%. Siccome mi pare di ricordare dalla ricerca
condotta dallo Studio Masoli che la potenza disponibile in Valle
era superiore ai 100.000 kw di potenza, se manteniamo questi ordini
di grandezza vediamo che per utilizzare in modo consistente
l'energia avremo bisogno di 200 miliardi a 2 milioni per kw; quindi
credo che si possa dire che la dotazione finanziaria è un po'
ridotta rispetto a quello che ci si propone. Un'ultima osservazione
su dove si reperisce la copertura finanziaria: si prelevano questi
fondi dal collegamento autostradale Aosta-Courmayeur, non vorrei
che questo fosse un segno di ulteriore slittamento nel tempo di
questo intervento.
Queste sono le osservazioni: presentiamo quindi due emendamenti,
uno che affida l'istruttoria tecnica al Comitato tecnico della
legge 44/80, l'altro che affida l'intervento per potenze superiori
ai 100 kw alla Finaosta, con una maggiore elasticità di intervento
e previa valutazione economica dell'intervento stesso.
PRESIDENTE:
Ha chiesto di parlare il Consigliere Tamone;
ne ha facoltà.
TAMONE - (U.V.):
Vorrei dire che l'Union Valdôtaine non
può che essere d'accordo su questo progetto di legge, anche perché
ha collaborato alla sua stesura dando un suo contributo nel limite
delle proprie capacità e possibilità. Già ieri in Commissione il
Consigliere DE GRANDIS si è rivelato in questo caso il primo della
classe ed è stato poi ricopiato un po' dagli altri; lo segue a
ruota il PCI che sta riprendendo un po' le sue polemiche su questa
legge. Non pensiamo che si faccia qui una legge perfetta, secondo
noi si tratta di un campo tutto da scoprire. Se continuiamo ad
aspettare, ad avere dubbi e paure, probabilmente in questo settore
non faremo niente. E' chiaro che il grosso problema del
vettoriamento, che è stato sollevato dal Consigliere De Grandis, è
un problema reale, però vorrei ripetere ancora quel lo che ho detto
ieri al Consigliere De Grandis in Commissione, quando ho portato
l'esempio del Comune di Saint-Rhémy. Se questo Comune riuscisse a
realizzare il suo piano che prevede la costruzione di due centrali,
che raggiungeranno assieme la potenza di quasi 5000 kw, potrebbe
con queste due centrali fornire energia elettrica a tutti i Comuni
della zona. I tre Comuni che ieri ho citato in Commissione,
costituiscono un problema enorme; ogni volta che un intervento
dell'ENEL viene richiesto in questa zona si creano dei problemi non
indifferenti di personale, di spostamento, ecc., per cui
l'interesse diventerà reciproco per l'ENEL di consegnare questa
energia ai consumatori locali ed allora potremo studiare anche il
modo di acquistare addirittura le linee di bassa tensione da parte
dell'ENEL, che sarà molto contenta di cedercele.
Quindi direi che se si arriverà all'accordo del vettoriamento
che prevede il Consigliere Faval meglio ancora, questo risolverà
tutti i problemi; ma se non si arriverà a quell'accordo, in
situazioni specifiche particolari là dove le realizzazioni sono più
vicine, credo che l'ENEL avrà tutto l'interesse a prendere questa
energia, a usarla, perché questa gente la possa tranquillamente
utilizzare senza più essere neanche lei proprietaria delle linee di
media e bassa tensione.
Sarà un interesse reciproco dell'ENEL e nostro. Non vedo quindi
questa grande paura che dobbiamo avere dell'ENEL che dovrebbe a
tutti i costi spaventarci.
Sono anche convinto che l'ENEL è fatta di persone ragionevoli;
quando si verrà ad agire in questo campo, siccome il paese in cui
viviamo ha una grossa necessità di energia, non si vede perché
l'ENEL non debba usare i kw/h che potremo produrre e portare fuori
Valle quelli che può già esportare adesso perché le linee sono già
fatte.
Per quel che riguarda i contenuti dei vari articoli;
l'emendamento all'art. 3 l'abbiamo già accolto in Commissione ed è
giusto. Per quel che riguarda l'art. 6, che è relativo anche
all'art. 4 delle potenze fino a 100 kw, credo che non ci dovrebbe
essere difficoltà da parte della Giunta di accettare l'emendamento
proposto dal Consigliere Mafrica, che d'altronde poi era anche
un'idea del Consigliere De Grandis. Anche se c'è una Commissione,
non ci pare ci sia nulla di male che questa faccia "l'expertise"
tecnica per conto dei due assessorati, anzi secondo noi è quella
una questione giusta.
Per l'art. 5 insisterei su quello che ho detto ieri in
Commissione al Consigliere De Grandis, quando avevamo anche la
fortuna di avere insieme a noi il ragioniere capo che è anche il
responsabile della Finanziaria. Secondo me, questo è un parere
personale, quando il Consigliere De Grandis chiede di caricare oggi
la Finanziaria di altre competenze quando questa macchina non è
ancora riuscita a partire, penso che lo faccia in buona fede;
quando invece lo propone il Consigliere Mafrica, mi viene il dubbio
che si tratti di un tentativo di affossare la Finanziaria.
Quindi chiederei di lasciare il testo così com'è: ieri il
Consigliere Faval ha giustamente accettato un emendamento
presentato dal Consigliere Lustrissy, volto a limitare la durata di
questa legge a tre anni, praticamente poi - e tutti lo capiamo -
questa legge avrà la durata di due anni perché ormai l'83 è quasi
fuori questione.
Mi pare che quello che è previsto all'art. 5 cerchiamo di
gestircelo noi per questi due anni, anche per vedere come vanno le
cose, in seguito, quando la Finanziaria avrà preso un buon avvio,
non è da escludere che nella prossima legge si possa prevedere che
anche questo settore sia affidato alla sua gestione.
Il fatto della partecipazione azionaria è il fatto più positivo
di questo art. 5 perché vogliamo che i capitali che questa gente
tira fuori corrispondano il più possibile agli investimenti che si
fanno; d'altronde, da parte della Regione intervenire con il 35% mi
pare un intervento abbastanza importante e niente affatto
irrilevante.
In più questa legge non esclude la possibilità di un intervento
da parte dello Stato quando andrà a finanziare la legge 308,
personalmente credo che non la finanzierà mai e spero di aver
torto, ma se la legge 308 venisse finanziata, le agevolazioni
previste dalla 308 sono addirittura cumulabili con questa, il che
vuol dire che questi prenderebbero il 35% dalla Regione come
partecipazione azionaria, il 30% dallo Stato e da parte loro
avrebbero da tirar fuori un 35% che mi pare il minimo
indispensabile per qualunque impresa che deve agire in maniera
seria in qualunque settore. Quindi, se gli emendamenti saranno
presentati, penso che il Gruppo dell'Union Valdôtaine voterà
contro.
PRESIDENTE:
Ha chiesto di parlare il Consigliere Ricco;
ne ha facoltà.
RICCO - (D.C.):
Il nostro Gruppo è favorevole al disegno
di legge n. 472 e esprime apprezzamento per lo studio fatto dalla
Commissione speciale ed anche dal suo Presidente, collega Faval, e
augurandosi che continui con fedeltà ed impegno su questa strada.
Essere determinanti nella produzione di energia elettrica vuol dire
a nostro avviso diventare sempre più autonomi nella maggior parte
dei problemi produttivi.
Suggerisco di prendere contatti con gli organi competenti degli
Uffici finanziari per rilevare quante sono le concessioni di
derivazione acqua a scopo idroelettrico già scadute, perché mi
risulta che molte sono scadute o stanno per scadere, in modo da
poterle gestire direttamente guadagnandoci in termini di bilancio
di entrate anche dal punto di vista di riparto, perché avere i
10/10 anziché i 9/10 mi pare più utile.
Abbiamo la possibilità di sottrarre all'Ente di Stato ENEL,
diventato elefantiaco, il monopolio della produzione dell'energia
elettrica nel nostro paese, che sarà grato a questa piccola Regione
Autonoma che collabora in questo sforzo di affrancamento dai paesi
produttori di petrolio.
Apprezzabili sono d'altronde le osservazioni formulate dal
Consigliere De Grandis e dal Consigliere Mafrica, specie per quanto
riguarda la mancanza di convenzione con l'ENEL, ma non ho avuto
tempo di mettermi d'accordo con il Consigliere Tamone, come mio
solito, e quindi mi ha già abbastanza preceduto.
Il fatto di non aver già potuto stipulare delle convenzioni di
vettoriamento con l'ENEL non deve essere un problema; cominciamo
sulla nostra strada, poi l'ENEL ci seguirà.
Per quanto riguarda l'art. 5, nel voler trasferire alla FINAOSTA
la sottoscrizione azionaria non sono così timoroso come il
Consigliere Tamone che crede che tutto quello che dice il
Consigliere Mafrica sia sempre un cavallo di Troia; sta a noi
diventare più guardinghi e valutare quali sono i riferimenti
utili.
Come dicevo, non possiamo attendere oltre e dipendere sin
dall'origine dalla volontà di questo Ente di Stato chiamato ENEL
che fa il bello ed il cattivo tempo. Noi che possiamo in Valle
d'Aosta, dimostriamo di avere intraprendenza in questo campo.
Comunque esamineremo gli emendamenti, ma con molta attenzione.
PRESIDENTE:
Ha chiesto di parlare il Consigliere
Lustrissy, ne ha facoltà.
LUSTRISSY - (D.P.):
Anche per sciogliere una riserva che
avevamo espresso in sede di Commissione che è contenuta nel
verbale, in cui ci riservavamo di presentare eventuali emendamenti
per gli articoli 5 e 6.
In base a quanto è stato detto, al di là degli emendamenti che
possono essere proposti, credo che sia opportuno richiamare
l'attenzione del Consiglio sul fatto che questa legge trova il
supporto degli studi effettuati in codesta Regione sul piano
tecnico, che ci permetteranno di utilizzare forse in maniera più
appropriata i finanziamenti che vengono disposti, mentre il tutto
prende le mosse da quella legge 308 che è stata più volte citata e
più volte dissacrata. E' vero che la chiave di interpretazione di
quella legge è fatta di un numero magico, il numero 3, quel numero
che purtroppo non è più magico perché i tempi fissati di tre mesi
in tre mesi, sono stati largamente superati ed il Governo non ha
ancora predisposto gli atti necessari per fare sì che la legge
trovi attuazione a breve termine. Però non è vero quanto diceva il
Consigliere Tamone, che lo Stato non ha disposto i finanziamenti:
lo Stato li ha disposti con puntualità e pignoleria articolo per
articolo secondo i vari tipi di intervento, ma non ha provveduto
agli adempimenti successivi, cioè ad individuare quelle tipologie
che entro tre mesi dovevano essere individuate per quanto
riguardava gli interventi sul piano dell'edilizia; non ha fatto
ancora il riparto degli stanziamenti per Regione in base a quelli
che sono i disposti della legge.
Da questo profilo abbiamo dei forti dubbi sul fatto che la
tempestività dello Stato non permetta nel triennio per cui sono
previsti i finanziamenti, di realizzare molte delle opere che qui
sono programmate, però questa legge dello Stato costituisce pur
sempre l'atto fondamentale che ha permesso alla nostra Regione di
esaminare oggi questa proposta di legge, per cui per quanto si
riferisce all'art. 3, che non è che la riproduzione dell'intervento
previsto dalla legge 308, lì siamo tutti d'accordo, anche se
abbiamo sempre detto che siamo contrari a proseguire l'intervento
di tipo assistenziale con contributi a fondo perduto.
Per quanto riguarda l'art. 4, ancora manteniamo come riserva un
punto interrogativo, in quanto l'intervento qui previsto riguarda
le piccole derivazioni, che noi abbiamo limitato a 100 kw, e fino
lì niente di male, però è un tipo di intervento finanziario che
abbiamo previsto che si discosta da quello previsto dallo Stato
all'art. 14, che limita l'intervento finanziario al 30% delle spese
in conto capitale, come interventi, e non prevede ulteriore
finanziamento, come prevediamo noi, in conto interessi. Però
quell'art. 14 ha una particolarità, cioè fissa in quell'intervento
finanziario un limite massimo di intervento sul piano economico,
questo potrebbe allora costituire un problema.
Il problema principale credo vada incentrato sugli artt. 5 e 6
che si presentano come una novità di questa legge rispetto alla
normativa statale.
Per quanto riguarda l'art. 5 desidero superare la riserva
espressa; in effetti l'art. 5 crea delle preoccupazioni che alcuni
hanno espresso individuando la FINAOSTA come destinatario di questo
tipo di intervento, altri hanno addirittura detto che sarebbe bene
soprassedere a questo tipo di intervento finanziario in attesa di
chiarirsi meglio le idee su quello che vogliamo realizzare e sulla
possibilità concreta di farlo, collegando il tutto al discorso
principale che diventa poi quello dell'utilizzazione dell'energia
nel senso di vettoriamento, gestione e scambio di produzione. Sotto
questo profilo mi permetto di richiamare l'art. 4 della legge 308,
che è un articolo di principio in quanto la legge probabilmente non
ammette delle deroghe a questo regime giuridico degli impianti di
produzione di energia elettrica, e che all'ultimo comma prevede che
le cessioni, lo scambio ed il vettoriamento dell'energia elettrica
prodotta dagli impianti siano regolate da apposite convenzioni con
l'ENEL.
Questo corrisponde a quanto diceva l'On. Pandolfi ai due
emissari della Giunta regionale, nel senso che noi decretando per
la Regione Valle d'Aosta, potremmo stabilire con convenzione che
per la nostra Regione l'ENEL si impegna a fare certe cose. No, è la
legge stessa che prevede che siano stipulate apposite convenzioni,
l'ENEL dovrà muoversi perché gli Enti locali o i soggetti
interessati alla produzione stessa possano utilizzare questa forma
di distribuzione. Inoltre il prezzo di cessione dell'energia
elettrica è stabilito non tanto dai produttori o altri, ma dal CIP
- Comitato Interministeriale Prezzi - per cui tutte queste
convenzioni sono da farsi per legge, non è che possano costituire
eccezione per noi, e i prezzi di cessione saranno poi stabiliti in
base alla decisione del Comitato interministeriale. In definitiva
credo che con la richiesta che avevamo fatto di limitare
l'intervento - trattandosi di una legge di tipo sperimentale - ad
alcuni anni, si possa superare la riserva espressa per l'art. 5
data la breve durata dell'intervento finanziario nell'arco dei tre
anni.
Speriamo che si possa acquisire questa esperienza per
individuare poi successivamente se sia più conveniente utilizzare
per questi interventi la FINAOSTA o altre forme di intervento più
appropriate. Riteniamo pertanto che l'art. 5 possa andare bene così
com'è formulato con quella limitazione.
L'art. 6 è un articolo un po' più complicato nel senso che non
esiste all'interno dell'organizzazione dell'Amministrazione
regionale un organo tecnico in grado di esprimere delle valutazioni
su delle proposte tecniche di intervento di questo genere, né
tanto-meno, da quanto mi è stato fatto rilevare, la Commissione
tecnica costituita in base alla legge 44, è in grado oggi in modo
abbastanza celere di esprimere delle valutazioni in base alle
proposte che verrebbero presentate, per cui ritengo importante
avere già individuato gli organi di reperimento all'interno
dell'Amministrazione regionale nei due Assessorati all'Agricoltura
e dell'Industria e Commercio, superando la proposta
dell'attribuzione di questi compiti personalmente all'Assessore,
che non aveva senso, com'era indicata.
Con questo detto, pur mantenendo alcune riserve che sono state
esposte, pensiamo che con gli emendamenti che sono stati approvati
in Commissione si possa esprimere in definitiva parere favorevole a
questo provvedimento di legge.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARRE - (Dem.Prol. - Nuova Sinistra):
Ritengo
questa legge nel complesso positiva, in quanto con essa si affronta
uno dei temi più scottanti che riguardano lo sviluppo di una
collettività.
Il problema energetico è molto difficile da affrontare e
soprattutto da risolvere con delle soluzioni che diano la
possibilità di avere dell'energia pulita, quindi penso di prevedere
delle operazioni che favoriscono la creazione di un'energia non
inquinante attraverso l'utilizzo di fonti rinnovabili sia sempre
positivo.
Ci sono alcune perplessità che derivano dall'articolazione di
questa legge e senza aver paura di accodarmi, per essere
rimbrottato poi dal Consigliere Tamone, ad osservazioni fatte da
altri Consiglieri, ritengo di sottolinearne un paio. La prima
riguarda l'art. 6, in cui ritengo che sarebbe molto più efficace
delineare in un modo più preciso la struttura tecnica a cui viene
demandato il parere sulle varie richieste che vengono avanzate in
questo senso.
Se assolutamente inaccettabile era la formulazione primitiva che
demandava all'Assessore praticamente l'arbitrio di accettare o meno
i piani proposti, ritengo insufficiente definire un ambito come
l'Assessorato, mentre sarebbe più efficace demandare il tutto ad un
Comitato tecnico. Se quello che ha detto il Consigliere Lustrissy è
vero, se il Comitato tecnico previsto dalla legge 44 è
insufficiente, lo si corregga mettendolo in grado di operare; però
ritengo che questa scelta, proprio perché comporta anche una
precisa ed attenta analisi, dal punto di vista tecnico, delle
soluzioni da adottare, debba essere demandata ad un Comitato
tecnico.
Mi pare di ricordare che durante la discussione in sede di
Commissione sia stato detto che non esistono in questo momento
all'interno dell'Assessorato né strutture né uomini in grado di
affrontare correttamente, dal punto di vista tecnico, queste
problematiche, per cui do il mio appoggio all'emendamento
presentato dal Consigliere Mafrica che prevede di demandare al
Comitato tecnico il giudizio sulle proposte.
Un altro elemento che mi pare molto importante, sottolineato dal
Consigliere De Grandis molto bene, riguarda la convenzione con
l'ENEL. Ritengo che siano reali tutti i pericoli che sono stati
illustrati dal Consigliere De Grandis ed anzi vorrei evidenziare
ancora uno che potrebbe essere configurato in questo modo: noi ci
troviamo di fronte ad una notevole resa, in termini economici,
derivata semplicemente dalla cessione all'ENEL di energia elettrica
prodotta, per cui potrebbe esserci una convenienza immediata da
parte di chi ha una certa disponibilità di capitali, di
approfittare di tutte le facilitazioni che questa legge consente,
dopo di che da parte sua non c'è nessuno sforzo se non quello di
vendere all'ENEL la corrente prodotta con convenienza anche da
parte dell'ENEL.
In questo senso, anche per andare incontro alle perplessità
espresse dal Consigliere De Grandis vorrei proporre un comma
aggiuntivo all'art. 5 che recita: "Le società che gestiscono questi
impianti potranno vendere all'ENEL solo una parte marginale
dell'energia elettrica prodotta, con un massimo del 30%".
Ho azzardato questa percentuale che potrebbe essere corretta, in
più o in meno sulla base dell'esperienza, però con il preciso
obiettivo, con questo emendamento, di impedire o rendere meno
facile l'operazione di compravendita della corrente prodotta, per
cui non trarrebbe nessun vantaggio l'utenza in quanto diventerebbe
una semplice transazione fra chi produce l'energia elettrica,
l'ENEL che l'acquista e poi la rivende ai suoi costi.
Detto questo, il mio giudizio è complessivamente positivo, se
saranno accolti questi emendamenti, per lo sforzo di affrontare
queste problematiche che ritengo importanti, che saranno da
riprendere poi sia in chiave di produzione di energia elettrica che
per quanto riguarda tutte le altre fonti energetiche alternative,
in modo da arrivare ad avere una normativa ed una capacità di
intervento da parte dell'Amministrazione regionale che faciliti
questo tipo di realizzazione di impianti che forniscono energia
pulita e rinnovabile.
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA - (P.C.I.):
Al Consigliere Tamone che diceva che
in questa materia non siamo i primi della classe, vorrei dire che
non è che vogliamo esserlo in ogni occasione, ma vogliamo lasciare
qualcosa anche agli altri.
Per ribadire alcune nostre posizioni, noi consideriamo questa
parte una delle tre parti relative all'energia: una prima parte è
quella della grande potenza tipo quella che viene prodotta dai
grandi invasi. Su questa materia il Consiglio si è pronunciato
qualche volta negativamente, però noi non crediamo siano state
esplorate fino in fondo le possibilità di produrre elevate quantità
di energia nel rispetto dell'ambiente; quindi questo lo
consideriamo un problema ancora aperto.
La seconda fascia di problemi di cui ci occupiamo in tema di
energia e su cui abbiamo delle proposte più precise, è quella di
una fascia di potenza più elevata fra i 3000 e i 30.000 kw o anche
potenze superiori di auto-produttori per concessioni ancora non
scadute.
Noi abbiamo proposto in questo caso una società mista in cui
siano presenti le industrie principali della Valle d'Aosta, come la
Cogne e l'ILSSA, la Regione, gli enti locali e l'ENEL che ci sembra
avrebbero degli interessi a collaborare in una società.
L'ENEL potrebbe rilevare in anticipo le concessioni che ancora
sono degli autoproduttori e avere attraverso un rinnovamento degli
impianti produzioni di energia superiore; gli auto-produttori
potrebbero avere costi più bassi; i Comuni potrebbero garantire per
i propri cittadini tariffe convenzionate con l'ENEL che per esempio
non vedano il sovrapprezzo termico; le industrie avrebbero questi
vantaggi e la Regione potrebbe così sostenere l'occupazione. Questa
è una proposta che intendiamo approfondire anche con i nostri
gruppi parlamentari perché ci sembra la fetta di energia che ha più
immediato impatto sulla realtà industriale e occupazionale della
Valle d'Aosta.
Per quello che riguarda la fascia che oggi prendiamo in
considerazione, siamo favorevoli a tutta l'energia pulita che può
essere prodotta e quindi, in linea di massima, diamo il nostro
contributo perché vengano presi provvedimenti in questo campo;
abbiamo però la sensazione che a volte ci si innamori un po' del
"piccole e bello", pensando di aver risolto insieme dei
problemi.
Noi crediamo che possa essere dato un contributo anche dalle
piccole centrali, per situazioni particolari relative agli alpeggi,
a comuni ancora non sufficientemente forniti di una rete che porta
energia elettrica; però temiamo che, se non si prendono determinati
orientamenti, si verifichi un po' quello che si è verificato in
altri casi, cioè ci sia una spinta alla nascita di centraline non
tutte ben finalizzate o giustificate proprio perché la Regione
interviene e quindi si tende ad utilizzare questo tipo di
finanziamento.
Siamo dell'idea che questi interventi dovrebbero essere più
precisati e questo lo si può fare attraverso il piano energetico
regionale, prevedendo incentivi superiori in alcune zone, in modo
da evitare anche una corsa che risponda ad elementi soggettivi
oppure con un non chiaro fine sociale ed economico.
Rispetto alla FINAOSTA, è una proposta che sta all'interno, come
noi vediamo le finalità della stessa Finanziaria che pensiamo debba
avere fini di sviluppo più che di salvataggio e ci sembra che il
suo intervento in iniziative economiche valide risponda a questi
fini.
Quindi non è una proposta che tende poi a criticare questa
struttura, ma tende a darle quello che, secondo noi, è il suo ruolo
giusto.
PRESIDENTE:
Ha chiesto di parlare il Consigliere Faval;
ne ha facoltà.
FAVAL - (U.V.):
Nella conclusione cito man mano gli
emendamenti che si possono accogliere.
Alcune doverose riposte agli interventi che hanno fatto i
colleghi. Prendo innanzitutto in considerazione quello che è il
grosso problema emerso qui e a cui più o meno hanno accennato tutti
i colleghi. Mi chiedo se siamo di fronte ad un grosso equivoco nel
quale sono caduti i colleghi che hanno fatto le loro osservazioni
circa l'art. 5 in relazione alla questione vettoriamento, oppure se
queste osservazioni sono di carattere pretestuoso. Intendiamoci, la
questione del vettoriamento è un escamotage che il Presidente della
Giunta ed io abbiamo proposto al Ministro dell'Industria per andare
al di là di quella che è la legge 308, per realizzare al meglio e
di più la legge 308, perché, mi chiedo, e chiedo a voi che siete
intervenuti in questa discussione, se non avessimo parlato di
questa eventualità, secondo voi la Regione Valle d'Aosta rispetto
alla 308 aveva o no il dovere di intervenire in questo settore e di
indicare anche lei, in relazione alle sue potestà legislative,
quali potevano essere degli incentivi di carattere regionale.
Sempre in relazione alla realizzazione e concretizzazione della
legge 308, vorrei che i Consiglieri mi dicessero, indipendentemente
da questa idea che è venuta al Presidente della Giunta ed a me di
proporre una cosa del genere, se era doveroso oppure no da parte
del Consiglio regionale di intervenire. Io credo di sì, perché non
possiamo, come Consiglio regionale, pensare di aspettare di avere
la convenzione per poi fare la legge.
La convenzione è chiaramente qualcosa in più rispetto alle
possibilità che la legge 308 ci offre.
Qualcuno sostiene che la legge 308 prevede questo tipo di
convenzione, ma io dico che se l'italiano ha ancora un senso,
questo non è previsto. L'art. 4, 5° comma recita: "l'eccedenza di
energia elettrica prodotta dagli impianti di cui al presente
articolo deve essere venduto all'ENEL".
Questo mi pare tassativo e facilmente comprensibile. Il comma
successivo così recita: "la cessione, lo scambio ed il
vettoriamento dell'energia elettrica prodotta dagli impianti di cui
al presente articolo sono regolati da apposite convenzioni con
l'ENEL conformi....". Se l'italiano ha un senso, ripeto, credo di
capire che quando si parla, al 5° comma dell'art. 4, di
vettoriamento, si tratta di vettoriamento che l'ENEL fa per conto
dell'autoproduttore che ha la produzione in un posto e il consumo
in un altro e che si dovrà convenzionare con l'ENEL per avere la
sua energia prodotta da sé nel posto in cui la consuma, perché mi
pare che il comma precedente escluda la possibilità che l'ENEL
trasporti energia per conto terzi.
D'altra parte, quando ne abbiamo parlato con il Ministro
dell'Industria e con dei funzionari, l'interpretazione è stata
questa.
Questa domanda la rivolgo in particolare al Consigliere De
Grandis, che poi è quello che ha sollevato assieme agli altri
colleghi in particolare questo problema: lui stesso nel 1980,
quando ha proposto quella che è diventata la legge n. 44, diceva
esattamente le stesse cose. Ora credo che sia stato un equivoco
rispetto alla questione del vettoriamento: questa è stata un'idea
che abbiamo ritenuto di proporre per poter andare al di là della
legge 308 e per avere qualche stimolo in più in Regione, data anche
la situazione nella quale ci troviamo così come ci ha rivelato lo
studio che il Consiglio ha avuto in esame, e cioè una situazione
per la quale sappiamo di poter produrre moltissima energia almeno
in rapporto a quella che è la situazione regionale dei consumi.
Questa è la realtà della convenzione per cui non credo che si
possa condizionare l'adozione di questo provvedimento legislativo
alla concessione di questa convenzione, che è un di più, perché se
questa ci fosse negata, nessuno può negare in questo Consiglio che
ci sia comunque l'interesse a costruire centrali e a produrre
energia.
Qualcuno dice che in questo modo andiamo a finanziare l'ENEL:
anche questo è opinabile. Se noi produciamo dell'energia a costi
inferiori, penso che nessuno si metta a produrre dell'energia pur
vendendola all'ENEL senza guadagnarci. Quindi comunque un guadagno
lo avremmo in Valle d'Aosta e se la Regione, come d'altra parte fa
in tutti i settori, partecipa all'incentivazione di questo tipo di
attività economica non vedo che male faccia. Anzi credo che faccia
solo bene per cui questo timore mi pare proprio che non esista.
Per rispondere all'ultima parte dell'intervento del Consigliere
Carlassare, il primo parametro da verificare è l'economicità
dell'intervento, perché se questo non rende non ha senso.
Vengo ora ad una parte degli emendamenti che ritengo sia
opportuno accettare. Per quanto riguarda l'art. 6 siamo d'accordo,
e proponiamo di eliminare la parola "tecnica" per evitare
ripetizioni. Da questo punto di vista non dovremmo avere dei
problemi. Il parametro è chiaro che dovrà essere quello
dell'economicità. Per altri problemi tipo quello della funzionalità
e del tipo di costruzione che andiamo a fare, è prevista una legge
308 per la quale tutti gli impianti devono essere omologati, però
come e da chi non lo sappiamo ancora perché, come ha detto il
Consigliere Lustrissy, in precedenza, è passato quasi un anno e la
maggior parte degli adempimenti previsti da questa legge non sono
stati presi in considerazione.
Sgombrato in campo da questo possibile equivoco che si è
ingenerato in Consiglio, prendo in esame le altre osservazioni
fatte dagli altri colleghi.
Per il Consigliere De Grandis la legge del luglio 1982 era una
legge non valida: questo è vero perché dovendo operare in un
settore dove la spesa prevede di intervenire con dei mutui a tasso
agevolato, i nostri possibili utilizzatori dell'incentivazione non
erano psicologicamente disponibili perché, come voi sapete, per
ottenere dei mutui bisogna accendere ipoteche per delle cifre in
fondo relativamente modeste; non ha avuto successo per queste
ragioni. Di conseguenza, non in contraddizione con quanto espresso
allora circa la necessità di evitare lo stillicidio del sussidio
dei contributi, ma in relazione ad una contestazione precisa, si è
deciso di intervenire nel settore dell'agricoltura anziché con quel
tipo di incentivo, il mutuo, con l'altro, che pensiamo possa
senz'altro essere più efficace.
Inoltre ricordo che l'anno scorso al mese di luglio si era detto
in questo Consiglio che era indispensabile venire ad una legge che
coordinasse l'intero settore.
Ecco adesso mi pare siamo di fronte a questa legge, tant'è vero
che all'articolo 13 si prevede che dall'entrata in vigore della
presente legge vengano a cessare le normative precedentemente
votate da questo Consiglio, cioè si tenta di fare quell'ordine che
il Consiglio stesso aveva richiesto.
Sempre in relazione alla questione del vettoriamento, si dice
che l'ENEL non vuol vettoriare la nostra energia e che questo lo si
può apprendere parlando con i funzionari dell'ENEL.
Ciò può essere vero, però bisogna notare che la crisi del Kippur
ha fatto modificare l'atteggiamento dei governanti e quindi
dell'ENEL circa l'esercizio da parte di questo Ente di Stato per la
produzione e la distribuzione di energia. Il risultato più
macroscopico di questo mutamento di atteggiamento è stata la legge
308, che introduce una novità importante, che è quella di
liberalizzare l'autoproduzione.
Non escludo a priori che, per quanto riguarda i funzionari
dell'ENEL, un'eventualità di questo genere possa essere non gradita
e non voluta, però è chiaro che il nostro discorso non deve essere
rivolto ai funzionari dell'ENEL ma, in sede politica, al Consiglio
di Amministrazione.
Questa infatti deve essere una scelta politica; non può essere
considerata né una scelta burocratica, né amministrativa né
tecnica.
E' chiaro dunque che il nostro contatto è avvenuto, avviene e
avverrà con la parte politica, non intendendo solo il Ministro, ma
il Consiglio di Amministrazione dell'ENEL, cosa che d'altra parte
abbiamo già fatto in precedenza con la convenzione per il
trasferimento al gruppo impianti ecc.
Sulla possibilità che si addivenga ad una convenzione, il
Presidente dell'ENEL in più di un'occasione ha dimostrato volontà -
ed i Consiglieri che fanno parte della Commissione hanno potuto
constatare come sia una persona dotata di buon senso, di capacità e
intelligenza - soprattutto di dare seguito alle scelte che vengono
fatte, e qui gliene faccio atto, così come va dato atto della
collaborazione più che valida che abbiamo avuto con i funzionari
dell'ENEL qui in Regione e con quelli del compartimento di
Torino.
Sempre riferendomi all'art. 5 rispondo contemporaneamente al
Consigliere Mafrica e, in particolare, al Consigliere De Grandis,
quando dice che il 35% diventa una incentivazione modesta rispetto
a quelle che possono essere invece le necessità finanziarie
dell'intervento. E' chiaro che questo 35% si inserisce in quello
che è il discorso delle possibilità finanziarie esistenti e si
aggiunge a queste nel senso che la società, la cooperativa, che va
a crearsi e che fruisce di questo 35% del capitale sociale che
conferirà la Regione, può in quanto tale usufruire degli incentivi
previsti dalla legge 308; nel caso particolare si tratta di poter
avere il finanziamento del 30% a fondo perso.
Inoltre tutti i Consiglieri che sono intervenuti e che fanno
parte della Commissione Energia sanno bene che questo tipo di
intervento la Banca Europea degli Investimenti mette a disposizione
dei fondi che sono gestiti da alcuni Istituti di credito italiani,
tra i quali ad esempio la Banca Nazionale del Lavoro che ha già
messo a disposizione nel suo bilancio per l'anno 1983 per la Valle
d'Aosta 15 miliardi da utilizzarsi in questo settore.
E' vero che da un certo punto di vista poteva sembrare modesto
l'intervento, ma è chiaro che va inserito in un contesto più ampio,
perché nel predisporre la legge che stiamo esaminando non abbiamo
dimenticato ciò che esiste, tanto è vero che all'art. 13 mi pare si
dica che, per quanto riguarda alcuni degli incentivi previsti dalla
legge, questi non sono cumulabili con gli altri della legge 308,
mentre invece per quanto riguarda questi dell'art. 5 la cooperativa
che va a crearsi può fruire di detti finanziamenti.
La Finanziaria si inserisce in questo discorso come un'altra di
quelle possibilità di finanziamento cui possono accedere coloro
che, in base alle norme che regolano l'attività della Finanziaria,
potranno farlo.
Si pensa di dover intervenire da parte del Consiglio regionale
perché non avendo alle spalle esperienza in questo settore non
possiamo rifarci a nulla di ciò che ci ha preceduto in questo
settore, almeno per quanto riguarda gli incentivi, la parte
finanziaria e la possibilità effettiva sul piano finanziario di
realizzare queste opere.
Riteniamo che sia utile che la Regione partecipi con questa
quota in modo da poter controllare e coordinare la crescita di
questo tipo di iniziativa.
La dotazione finanziaria, dice il Consigliere Mafrica, è
carente: anche qui ci sia mo preoccupati del fatto che la legge
entrerà in vigore solo al mese di maggio, per cui rimangono sei
mesi di applicazione. Anche in relazione a critiche giuste che
spesso vengono dal banco dell'opposizione, e cioè quella di evitare
i residui passivi, abbiamo cercato per il 1983 di mettere una somma
che desse un minimo di credibilità ma che non fosse eccessiva e che
dovesse poi magari risultare a residuo, anche se al 31.12.1983
certamente potremo verificare quanta parte di questo sarà stato
utilizzato; la parte non spesa potrà essere utilizzata con
provvedimento per il 1984, non solo, ma essendoci dati, con
l'emendamento che approveremo, un termine di scadenza, nulla vieta,
nel caso in cui la legge dovesse effettivamente risultare carente
per la parte finanziaria, che si faccia l'opportuna correzione per
gli anni necessari e per le somme necessarie a consuntivo di ogni
anno di attuazione della legge stessa.
Un'ultima cosa mi pare di dover dire al Consigliere Mafrica per
quanto riguarda la società mista. E' una proposta che potrebbe
essere esaminata; io sul piano più generale dell'interpretazione di
quella che deve poter essere l'incentivazione della produzione di
energia elettrica in Valle d'Aosta, ci andrei cauto. Se questa
società mista è finalizzata ad un certo tipo di intervento e non
risulta poi essere una società che monopolizza il discorso della
produzione di energia elettrica in Valle d'Aosta, è anche una
proposta che può essere esaminata ed approfondita e può risultare
utile e positiva, sempre che si abbia la capacità da parte nostra e
di eventuali soggetti che dovrebbero partecipare a questa società,
di individuare esattamente e concretamente sia gli obiettivi che i
mezzi per raggiungerli, anche perché ripeto che, secondo me,
operazioni di questo genere devono essere economicamente valide fin
dalla partenza.
A quanto faceva presente il Consigliere Lustrissy, credo di aver
risposto in generale all'inizio per quanto riguarda la questione
del vettoriamento, per cui non si tratta più di aspettare per
chiarirsi le idee.
PRESIDENTE:
E' chiusa la discussione generale. Passiamo
all'esame dell'articolato.
Do lettura dell'art. 1:
CAPO I
Disposizioni generali
Art. 1
Le disposizioni della presente legge sono rivolte a
promuovere l'utilizzazione delle fonti di energia idroelettrico che
interessano impianti con potenza impegnata non superiore a 3000
kw., per i quali non sono necessarie le autorizzazioni previste
dalle norme emanate dallo Stato in materia di nazionalizzazione,
come stabilito dall'art. 4 della legge 29 maggio 1982, n.
308.
PRESIDENTE:
Metto in approvazione l'articolo 1:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 2:
Art. 2
Le disposizioni regionali di cui all'art. 1 sono articolate
nei seguenti settori di intervento:
1)
produzione di energia per uso agricolo;
2)
piccole derivazioni con potenza fino a 100
kw;
3)
impianti con potenza superiore ai 100 kw.
PRESIDENTE:
Metto in approvazione l'art. 2:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 3:
CAPO II
INCENTIVI E PARTECIPAZIONI
Art. 3
Incentivi alla produzione di energia idroelettrica nel
settore agricolo.
Al fine di incentivare la produzione di energia idroelettrica
possono essere concessi:
1)
contributi in conto capitale per la realizzazione
di investimenti volti a dotare le aziende agricole, singole o
associate, di impianti per la produzione di energia idroelettrica
nella misura del 50 per cento della spesa ammessa elevabile al 60
per cento per le cooperative;
2)
per la parte di spesa non coperta dal contributo di
cui al precedente punto 1) un concorso nel pagamento degli
interessi sui mutui ventennali contratti con gli istituti ed enti
esercenti il credito agrario di miglioramento. Detto concorso non
potrà superare la differenza tra il tasso di riferimento e il tasso
agevolato previsto a carico dei mutuatari per le operazioni di
credito agrario di miglioramento.
PRESIDENTE:
All'art. 3 c'è l'emendamento proposto dalla
Commissione che recita: al punto 1) dopo le parole "50 per cento"
sostituire le parole "della spesa ammessa" con le seguenti "del
costo degli impianti stessi".
Lo metto in approvazione:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Metto in approvazione l'art. 3 nel testo così
emendato:
Art. 3
Incentivi alla produzione di energia idroelettrica nel
settore agricolo.
Al fine di incentivare la produzione di energia idroelettrica
possono essere concessi:
1) contributi in conto capitale per la realizzazione di
investimenti volti a dotare le aziende agricole, singole o
associate, di impianti per la produzione di energia idroelettrica
nella misura del 50 per cento del costo degli impianti stessi
elevabile al 60 per cento per le cooperative;
2) per la parte di spesa non coperta dal contributo di cui al
precedente punto 1) un concorso nel pagamento degli interessi sui
mutui ventennali contratti con gli istituti ed enti esercenti il
credito agrario di miglioramento. Detto concorso non potrà superare
la differenza tra il tasso di riferimento e il tasso agevolato
previsto a carico dei mutuatari per le operazioni di credito
agrario di miglioramento.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 4:
Art. 4
Piccole derivazioni di acqua con potenza impegnata fino a 100
kw
Per la riattivazione e per la costruzione di nuovi impianti
possono essere concessi:
1) contributi in conto capitale nella misura
massima
del 30% della spesa ammessa;
2) un concorso nel pagamento degli interessi sui mutui
ventennali contratti con gli istituti di credito per l'ulteriore
50% della spesa ammessa.
Detto concorso è stabilito dalla Giunta regionale all'inizio
di ogni anno. Per l'anno di prima applicazione è determinato un
abbattimento del 10% sul tasso ufficiale di sconto applicabile alle
operazioni di anticipazioni o riscontro presso la Banca d'Italia in
vigore al 31 gennaio 1983. Il contributo di cui al precedente punto
1) è erogato in corso d'opera sulla base dello stato di avanzamento
dei lavori, nella misura massima del 30% della spesa
documentata.
PRESIDENTE:
Metto in approvazione l'articolo 4:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'art. 5:
Art.
5
Impianti con potenza impegnata superiore a 100 kw
Per la riattivazione ed il potenziamento di impianti
esistenti e la costruzione di nuovi impianti, che utilizzino
concessioni o subconcessioni di piccole derivazioni di acqua
comprese tra i 100 kw ed i 3000 kw di potenza nominale è
autorizzata con deliberazione del Consiglio regionale la
sottoscrizione azionaria in società elettriche locali nella misura
massima del 35%.
La deliberazione consiliare deve essere preceduta dal parere
della Commissione consiliare permanente per gli Affari Generali,
Finanze, Programmazione, Decentramento e Partecipazione.
PRESIDENTE:
Ha chiesto di parlare il Consigliere De
Grandis, ne ha facoltà.
DE GRANDIS (P.R.I.):
Per l'art. 5 ritengo di mantenere
l'emendamento soppressivo dell'intero articolo perchè le questioni
che ho sollevato non sono nè pretestuose nè strumentali, perchè per
quanto riguarda il vettoriamento, in particolare l'art. 4 della
308, va letto con più cura, Consigliere Faval. Là dove è scritto,
al penultimo comma, che l'eccedenza di energia elettrica prodotta
dagli impianti di cui al presente articolo deve essere venduta
all'ENEL, prosegue poi, all'ultimo comma, con "la cessione, lo
scambio ed il vettoriamento dell'energia elettrica prodotta dagli
impianti di cui al presente articolo sono regolati da apposite
convenzioni con l'ENEL, conformi ad una convenzione tipo approvata
dal Ministero dell'Industria, Commercio ed Artigianato, sentite le
Regioni". Questo significa che prima che noi riusciamo ad ottenere
una convenzione particolare per la nostra Regione o per gli
impianti che qui intendiamo realizzare, deve esserci da parte dello
Stato l'approvazione di una convenzione tipo a livello nazionale.
Siccome fino adesso abbiamo sentito lamentare qui dentro i ritardi
dello Stato, giustificatissimi nei decreti di attuazione della 308,
mi domando con quale ottimismo pensiamo che questa convenzione tipo
a livello nazionale venga fatta rapidamente per fare piacere alla
Valle d'Aosta che ne ha bisogno per poter fare questo vettoriamento
dell'energia elettrica prodotta. D'altra parte non ha senso questa
definizione di pretestuoso: il Consigliere Faval ha voluto
richiamare alcune frasi della relazione alla legge 44 e siccome ho
sempre detto che questa legge è una legge del Consiglio regionale,
credendo di dire giusto, adesso affermo che la legge 44, che ha
preceduto di tre anni lo Stato, l'ho fatta io e me ne ascrivo il
merito. Non mi si può gabellare in questo momento per uno che è
contrario ai problemi dell'energia e alla loro risoluzione. Cerco
di tenere i piedi per terra ed insisto nel dire che la previsione
dell'art. 5, secondo me, in questo momento non è produttiva, non è
conveniente alla Regione, tanto più che ritengo che quel tipo di
intervento lo può fare la Finanziaria regionale, con la sua
gestione ordinaria e per questo non ritengo nè opportuno nè
corretto l'emendamento proposta dal Consigliere Mafrica che
vorrebbe attribuire con un emendamento a questa legge il compito
alla Finanziaria di trattare queste questioni. La Finanziaria lo
può già fare per conto suo e lo deve già fare; se ritiene che
quell'intervento sia economicamente utile lo deve fare con la
gestione ordinaria nella quale è bene che noi non mettiamo il naso.
E' solo nel caso che ritenessimo utile e necessario l'intervento
della gestione speciale, dovremmo allora inserire nella legge
questa possibilità della Regione, di dare incarico alla Finanziaria
regionale di intervenire con la gestione speciale, ma io in questo
caso non reputo opportuno farlo.
Detto questo, voglio richiamare qui che i decreti di attuazione
sono in estremo ritardo e pertanto lo saranno anche le convenzioni:
è inutile che ci facciamo illusioni, quindi andiamo con i piedi di
piombo. Incentiviamo piuttosto quei piccoli impianti, soprattutto
per l'agricoltura, per le zone isolate e per gli alpeggi, che non
ci creano questi problemi e che ci consentono invece di affrontare
una situazione che è importante affrontare correttamente, che
consente poi a tutta una fascia di operatori della nostra Regione
che opere in condizioni di particolare disagio, di poter
beneficiare di queste possibilità di disporre di energia pulita a
basso prezzo e di migliorare la loro possibilità di lavoro e la
qualità della loro vita.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Il nostro emendamento attribuisce
alla Finanziaria regionale la possibilità di fare degli interventi
per potenze superiori ai 100 Kw. E' vero che nessuno vieta già oggi
alla Finanziaria di fare questi interventi, però in questo caso le
passerebbero i due miliardi previsti nei due anni per questo tipo
di interventi. Quindi sarebbero capitali aggiuntivi dati alla
Finanziaria che dovrebbe controllare la validità economica delle
operazioni stesse; pertanto manteniamo il nostro emendamento.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (Dem.Prol.-Nuova Sinistra):
Vorrei ricordare
una frase sottolineata durante la discussione in Commissione dove
si faceva presente che con gli attuali livelli di automazione avere
centrali elettriche della potenza di quelle previste dalla legge
significa avere una scarsissima occupazione, investimenti molto
elevati in termini di capitali senza un corrispettivo per quanto
riguarda l'occupazione. Il problema che mi pongo è che un
intervento regionale non si trasformi in una sovvenzione ad una
persona o ad una società che ha dei capitali da investire per fare
un'operazione di tipo commerciale, ovvero costruisce una centrale
idroelettrica, vende la sua corrente all'ENEL, punto e basta.
Ritengo che una legge come questa, che per altri versi va incontro
a delle precise esigenze che riguardano la necessità di aver fonti
energetiche alternative, debba anche servire l'utenza valdostana,
per cui è necessario cercare di limitare il più possibile le
operazioni speculative che possono essere fatte senza un reale
tornaconto della utenza valdostana. Con l'emendamento che ho
proposto intendo solo limitare che si verifiche quel tipo di
operazione di carattere commerciale dove il vantaggio per la
Comunità valdostana sarebbe ridotto assolutamente al minimo.
PRESIDENTE:
Ha chiesto di parlare il Consigliere Faval,
ne ha facoltà.
FAVAL - (U.V.):
Rileggiamo, Consigliere De Grandis,
l'art. 4 della legge 308: "L'eccedenza di energia elettrica
prodotta dagli impianti di cui al presente articolo" - e sono
quelli degli autoproduttori - "deve essere venduta all'ENEL" Ciò
significa che l'ENEL non può fare vettoriamento per conto terzi. Le
convenzioni per le quali è prevista l'approvazione da parte del
Ministero, sono quelle che riguardano il vettoriamento che l'ENEL
fa per l'autoproduttore che se lo consumi in un posto diverso da
quello di produzione e questo è previsto dalla presente legge con
queste modalità.
Quella di cui parliamo qui, è una cosa diversa ed infatti
abbiamo parlato di "convenzione speciale" che il Ministro dovrebbe
autorizzare per il tramite di decreto da stipularsi fra la Regione
Autonoma Valle d'Aosta e l'ENEL. Qui non si tratta nè di ottimismo
nè di pessimismo: si tratta di fare una valutazione che d'altra
parte il Ministro, ha ritenuto corretta, e che è la seguente: noi,
in questo momento, rispetto alle altre Regioni d'Italia, siamo gli
unici ad avere realizzato un certo tipo di conoscenza delle
possibilità di produzione di energia sul proprio territorio. Questo
ci è stato riconosciuto anche all'esterno della Valle d'Aosta. Il
Ministro quando siamo andati a parlargli, era al corrente di quello
che avevamo fatto ed aveva sul tavolo la nostra pubblicazione
relativa al convegno tenutosi a Saint-Vincent. Sapeva dunque di
cosa si trattava, ed ha concordato con noi che la produzione di
energia che noi riuscissimo a realizzare qui, costituirebbe
comunque un vantaggio per il paese perchè, anche se in misura
modesta, diminuisce la nostra dipendenza dal petrolio.
Inoltre non ho voluto dire che il Consigliere De Grandis è
contrario ai problemi energetici: la serietà del Consigliere De
Grandis rispetto a questi problemi è dimostrata da quanto aveva
proposto nel 1980 e nessuno gli disconosce la paternità di quel
provvedimento a parte il fatto però che in quell'occasione non ho
votato per le motivazioni che conoscete. Malauguratamente sembra
che il tempo mi stia dando ragione.
Al Consigliere Mafrica non credo di dover ripetere quanto ho
detto prima. La sua proposta è di limitare unicamente l'intervento
alla Finanziaria, noi diciamo che la Finanziaria lo può già fare ed
è uno dei vari canali attraverso i quali le società e le
cooperative che si creeranno potranno finanziarsi. Noi stimiamo
invece che sia importante, almeno in questa fase, verificare
attraverso la nostra partecipazione in questi che dovrebbero essere
interventi di una certa consistenza, per poter controllare da una
parte e dell'altra coordinare gli interventi. E quindi votiamo
contro sia rispetto all'emendamento proposta dal Consigliere De
Grandis che a quello del Consigliere Mafrica.
Per quanto riguarda quello del Consigliere Carlassare mi pare
improponibile, perchè con una legge regionale non possiamo
modificare una legge dello Stato. Se la legge dello Stato dice che
deve essere venduta tutta la parte eccedente all'ENEL, non possiamo
con una legge regionale stabilire di vendere solo il 30%
dell'eccedenza.
PRESIDENTE:
All'art. 5 vi sono diversi emendamenti;
inizio con l'emendamento del Consigliere De Grandis, soppressivo
dell'intero articolo.
Lo metto in approvazione:
ESITO DELLA VOTAZIONE
Presenti 30
Votanti 22
Favorevoli 2
Contrari 20
Astenuti 8 (Bajocco, Carlassare, Carral, Cout, Dolchi, Mafrica,
Péaquin Tonino)
Il Consiglio non approva
PRESIDENTE:
Vi è poi l'emendamento aggiuntivo del
Consigliere Carlassare di cui do lettura:
"Le società che gestiscono questi impianti potranno vendere
all'ENEL solo una parte marginale dell'energia elettrica prodotta,
con un massimo del 30%".
Lo metto in approvazione:
ESITO DELLA VOTAZIONE
Presenti 28
Votanti 26
Favorevoli 7
Astenuti 2 (Minuzzo e De Grandis)
Contrari 19
Il Consiglio non approva
PRESIDENTE:
Vi è poi l'emendamento sostitutivo presentato
dal Consigliere Mafrica di cui do lettura:
al 1° comma sostituire la parte finale del comma dalle parole "è
autorizzata" fino al termine del comma con l'espressione: "è
autorizzato con deliberazione del Consiglio l'intervento
finanziario della Finaosta a favore di società elettriche locali,
previa valutazione positiva da parte della Finanziaria regionale
della validità economica dell'iniziativa".
Lo metto in approvazione;
ESITO DELLA VOTAZIONE
Presenti 28
Votanti 26
Favorevoli 7
Contrari 19
Astenuti 2 (Minuzzo, De Grandis)
Il Consiglio non approva
PRESIDENTE:
Metto in approvazione l'art. 5 nel testo
originario:
ESITO DELLA VOTAZIONE
Presenti: 28
Votanti: 19
Astenuti: 9 (Bajocco, Carlassare, Carral, Cout, De Grandis,
Dolchi, Mafrica, Minuzzo e Tonino)
Favorevoli: 19
Il Consiglio approva
PRESIDENTE:
Do lettura dell'art. 6:
CAPO III
DISPOSIZIONI VARIE
Art. 6
I contributi in conto capitale e interessi previsti dagli
articoli 3 e 4 della presente legge sono concessi su presentazione
di domanda di ammissione agli incentivi, corredata degli elementi
tecnico-economici e del piano finanziario e di sviluppo,
indirizzata, rispettivamente, all'Assessore regionale
all'Agricoltura e Foreste o all'Assessore regionale all'Industria,
Commercio, Artigianato e Trasporti. L'assessore, previo
l'espletamento di un'istruttoria tecnica, dispone l'ammissione agli
incentivi, che sono erogati con deliberazione della Giunta
regionale.
PRESIDENTE:
All'art. 6 vi sono tre emendamenti; uno della
Commissione che mi sembra tacitamente accettato da tutti e che è
quello di sostituire la parola "Assessore" con la parola
"Assessorato". Lo metto in approvazione:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Vi è poi l'emendamento proposto dal
Consigliere De Grandis che nella sostanza è analogo a quello del
Consigliere Mafrica. Il Vice-Presidente Faval ha proposto un
emendamento soppressivo della parola "tecnica", il Consigliere
Mafrica è d'accordo, lo metto in approvazione:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Metto in approvazione l'emendamento del
Consigliere Mafrica di cui do lettura:
nella parte finale dell'articolo sostituire l'ultimo periodo
"l'Assessore, previo l'espletamento..."
con il seguente:
"l'Assessorato, previo l'espletamento di una istruttoria
affidata al Comitato tecnico previsto dalla L.R. n. 44 del 1980,
dispone l'ammissione agli incentivi, che sono erogati con
deliberazione della Giunta regionale".
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
L'emendamento del Consigliere De Grandis
possiamo considerarlo ritirato o decaduto in quanto ripropone lo
stesso argomento.
Metto in approvazione l'art. 6 nel testo così emendato:
Art. 6
I contributi in conto capitale e interessi previsti dagli
articoli 3 e 4 della presente legge sono concessi su presentazione
di domanda di ammissione egli incentivi, corredata dagli elementi
tecnico-economici e del piano finanziario e di sviluppo,
indirizzata, rispettivamente, all'Assessorato regionale
dell'Agricoltura e Foreste o all'Assessorato regionale
dell'Industria, Commercio, Artigianato e Trasporti. L'Assessore,
previo l'espletamento di un'istruttoria affidata al Comitato
tecnico previsto dalla legge regionale 2.44, del 1980, dispone la
ammissione agli incentivi, che sono erogati con deliberazione della
Giunta regionale.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Do lettura dell'art. 7:
Art.
7
La concessione degli incentivi di cui agli articoli
2
e 4 è subordinata:
a)
alla dimostrazione mediante opportuna
documentazione, della disponibilità dell'acqua necessaria alla
realizzazione dell'impianto;
b)
alla osservanza delle disposizioni sui vincoli
idrogeologici forestali e di tutte le altre norme di legge in
materia di utilizzazione e di derivazione delle acque, ivi
compreso, dove occorre, il nulla osta della Sovrintendenza ai
Monumenti, Antichità e Belle Arti.
PRESIDENTE:
Metto in approvazione l'art. 7
ESITO DELLA VOTAZIONE
:
Presenti, votanti e favorevoli: 30
Il Consiglio approva all'unanimità
PRESIDENTE:
Do lettura dell'art. 8
Art. 8
L'Assessorato regionale alle Finanze provvederà alla
liquidazione delle spese previste dall'art. 5, ai sensi degli
Statuti delle società di cui trattasi in conformità alle
deliberazioni delle assemblee degli azionisti e dei Consigli di
Amministrazione delle Società stesse.
PRESIDENTE:
Metto in approvazione l'art. 8
ESITO DELLA VOTAZIONE
Presenti 30
Votanti 28
Favorevoli 28
Astenuti 2 (De Grandis, Minuzzo)
Il Consiglio approva
PRESIDENTE:
Gli articoli 9, 10, 11 e 12 sono da parte
della Commissione proposti in una nuova edizione. Se non vi sono
obiezioni, metto in approvazione gli articoli già modificati dalla
Commissione.
Do lettura dell'art. 9:
CAPO IV
FINANZIAMENTO: IMPUTAZIONE DI SPESA
Art. 9
Per la concessione degli incentivi previsti dalla presente
legge è autorizzata, a decorrere dall'anno Finanziario 1983, la
spesa di lire 1.500.000.000, che viene così ripartita:
Art. 3 £ 200.000.000 annue per contributi in conto
capitale
Art. 3 £ 100.000.000 annue per concorso nel pagamento degli
interessi
Art. 4 £ 200. 000. 000 annue per contributi in conto
capitale
Art. 4 £ 100.000.000 annue per concorso nel pagamento degli
interessi
Art. 5 £ 900.000.000 limitatamente all'anno 1983 per la
sottoscrizione azionaria
PRESIDENTE:
Metto in approvazione l'art. 9
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Do lettura dell'art. 10:
Art. 10
Gli oneri derivanti dall'applicazione della presente legge
graveranno:
- quanto a £ 600.000.000 sui seguenti capitoli che si
istituiscono nella parte spesa del bilancio di previsione della
Regione per l'esercizio 1983 e dei corrispondenti capitoli del
bilanci successivi:
n. 38125 - Contributi in conto capitale per l'incentivazione
alla produzione di energia idroelettrica nel settore agricolo.
L.R., Art. 3.
n. 38130 - Concorso nel pagamento degli interessi su mutui per
l'incentivazione alla produzione di energia idroelettrica, nel
settore agricolo. Prime rate.
L.R., Art. 3.
n. 38140 - Contributi in conto capitale per la riattivazione e
la costruzione di nuovi impianti idroelettrici
L.R., Art. 4.
n. 38150 - Concorso nel pagamento degli interessi su mutui per
la riattivazione e la costruzione di nuovi impianti idroelettrici.
Prime rate.
L.R., Art. 4
- quanto a £ 900.000.000 sull'istituendo
capitolo n. 38200 del bilancio di
previsione della Regione per l'esercizio 1983:
Spese per la sottoscrizione di capitale sociale di società
elettriche locali L.R., Art. 5
Alla copertura degli oneri di cui al precedente comma si
provvede:
-
per l'anno 1983 mediante impiego per £ 1.500.000.000 dello
stanziamento iscritto al cap. 50150 "Fondo globale per il
finanziamento di spese per ulteriori programmi di sviluppo - Spese
d investimento" (allegato n. 8 - settore 1 - Assetto del territorio
e tutela dell'ambiente relativo al
collegamento stradale
Aosta-Courmayeur), che viene conseguentemente ridotto a £
23.500.000.000;
-
per gli anni 1984 e 1985 mediante utilizzo per £
1.200.000.000 delle risorse disponibili relative al programma
2.2.2.15-
Interventi per la valorizzazione delle risorse energetiche
all'uopo integrate con riduzione di pari importo delle
disponibilità relative al programma 2.2.1.03.- Viabilità - del
bilancio pluriennale 1983-1985.
Per gli anni successivi gli oneri previsti dalla presente
legge saranno iscritti con le leggi di approvazione dei rispettivi
bilanci.
PRESIDENTE:
Metto in approvazione l'art. 10:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità.
PRESIDENTE:
Do lettura dell'art. 11:
ART. 11
Al bilancio di previsione della Regione per l'esercizio 1983
sono apportate le seguenti variazioni:
PARTE SPESA
Variazioni in diminuzione:
Cap. 50150-"Fondo globale per il finanziamento di spese per
ulteriori programmi di sviluppo - Spese di investimento"
£ 1.500.000.000
Variazioni in aumento (capitoli di nuova istituzione)
Settore 2.2.2. - Sviluppo economico Programma 2.2.2.15 -
Interventi per la valorizzazione delle risorse energetiche Cap.
38125 - "Contributi in conto capitale per l'incentivazione alla
produzione di energia idroelettrica nel settore agricolo".
L.R., Art. 3 £ 200. 000. 000
Cap. 38130 - "Concorso nel pagamento degli interessi su mutui
per l'incentivazione alla produzione di energia idroelettrica nel
settore agricolo" - Prime rate
L.R., Art. 3 £ 100. 000. 000
Cap. 38150 - "Concorso nel pagamento degli interessi su mutui
per la riattivazione e la costruzione di nuovi impianti
idroelettrici" - Prime rate
L.R., Art. 4 £ 100. 000. 000
Cap. 38200 - "Spese per la sottoscrizione di capitale sociale
di società elettriche locali"
L.R., Art. 5 £ 900. 000. 000
Totale in aumento £ 1.500.000.000
PRESIDENTE:
Metto in approvazione l'art. 11:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità.
PRESIDENTE:
Do lettura dell'art. 12:
ART. 12
Al bilancio pluriennale della Regione 1983-1985 sono
apportate le seguenti variazioni:
Variazioni in diminuzione:
Settore 2.2.1. - Assetto del territorio tutela dell'ambiente
Programma 2.2.1.93.-Viabilità
anno 1984 £ 600.000.000
anno 1985 £ 600.000.000
Totale in diminuzione: £ 1.200.000.000
Variazioni in aumento:
Settore 2.2.2. - Sviluppo economico
Programma 2.2.2.15 - Interventi per la valorizzazione delle
risorse energetiche
anno 1984 £ 600.000.000
anno 1985 £ 600.000.000
Totale in aumento £ 1.200.000.000
PRESIDENTE:
Metto in approvazione l'articolo 12:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Do lettura dell'art. 13:
CAPO V
DISPOSIZIONI FINALI
Art. 13
Le provvidenze previste dalla presente legge, agli artt. 3 e
4, non sono cumulabili con i provvedimenti concessi con leggi
statali riguardanti la stessa materia.
PRESIDENTE:
All'art. 13 la Commissione propone un nuovo
secondo comma che recita:
"Le provvidenze di cui alla presente
legge sono limitate al triennio 1983-85"
Lo metto in approvazione:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Metto in approvazione l'art. 13 nel testo
così emendato:
Art. 13
Le provvidenze previste dalla presente legge, agli articoli 3
e 4, non sono cumulabili con i provvedimenti concessi con leggi
statali riguardanti la stessa materia.
Le provvidenze di cui alla presente legge sono limitate al
triennio 1983-1985.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Do lettura dell'art. 14:
Art. 14
Dalla entrata in vigore della presente legge cessano di avere
efficacia tutte le disposizioni previste da precedenti leggi e atti
amministrativi regionali inerenti agli interventi della regione nel
settore della produzione di energia idroelettrica.
PRESIDENTE:
Metto in approvazione l'art. 14
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Do lettura dell'art. 15:
Art. 15
La presente legge è dichiarata urgente ai sensi del terzo
comma dell'art. 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione autonoma Valle d'Aosta.
PRESIDENTE:
Metto in approvazione l'art. 15
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Per dichiarazione di voto ha chiesto di
parlare il Consigliere Mafrica, ne ha facoltà.
MAFRICA ? (P.C.I.):
Pur avendo espresso alcune riserve
sulle quelli solo il tempo potrà dire chi aveva ragione, votiamo a
favore del provvedimento perchè comunque ci sembra che gli
obiettivi siano positivi.
PRESIDENTE:
Metto in approvazione la legge nel suo
complesso per votazione segreta:
VOTATION A SCRUTIN SECRET
RESULTAT DU VOTE
Présents et Votants 31
Avis favorables 30
Avis contraires 1
Le Conseil approuve
PRESIDENTE:
La proposta è di sospendere qui i nostri
lavori che riprenderanno domani mattina alle ore 9.30. Ricordo che
il primo argomento che verrà trattato riguarda l'Assessore ai
Lavori Pubblici, che prego di essere puntuale.
La seduta è tolta.
La seduta termina alle ore 19,00
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK