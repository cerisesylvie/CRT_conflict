Consiglio Regionale della Valle d'Aosta - Oggetto del Consiglio n. 1692 del 10 marzo 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1692 del 10 marzo 2011 - Resoconto
OGGETTO N. 1692/XIII - Ritiro di mozione: "Iniziative per
rendere più competitive le strutture ricettive del comparto
turistico della Regione".
Mozione
Preso atto dello scampato pericolo dovuto alla correttezza
istituzionale del Presidente della Repubblica che non ha firmato il
decreto con il quale il Governo, attraverso un vero e proprio blitz
ha tentato di far approvare il decreto sul Federalismo fiscale che
conteneva, tra gli altri, anche il provvedimento per la
reintroduzione della tassa di soggiorno;
Ricordato come la tassa di soggiorno abbia fatto parte, per
lungo tempo, della legislazione fiscale italiana, tanto che la sua
introduzione risale alla legge 11 dicembre 1910 n. 863 modificata
poi più volte fino ad assumere il vero senso di "imposta" con il
Regio Decreto Luogotenenziale n. 1926 del 24 novembre 1938;
Preso atto che la tassa medesima venne soppressa ad opera
dell'art. 10 del Decreto Legge 2 marzo 1989 n. 6 convertito nella
legge 24 aprile 1989 n. 144 che la aboliva definitivamente a far
data dal 1° gennaio 1989;
Preoccupato per il rischio di reintroduzione di una nuova
"tassa" che, dopo oltre 20 anni, andrebbe a penalizzare il comparto
turistico italiano che di tutto avrebbe bisogno meno che di nuovi
oneri a carico di coloro che scelgono il nostro paese per riposo e
vacanza;
Ritenuta improponibile l'introduzione di una tassa che,
seppure genericamente definita "di soggiorno", andrà a pesare
esclusivamente sui gestori delle strutture ricettive lasciando
indifferenti tutti gli altri operatori del comparto
turistico;
Certi che, al contrario, il settore turistico abbia bisogno
di essere aiutato e non spremuto;
Preso atto delle diverse prese di posizione e documenti
elaborati dalle associazioni di categoria, nazionali e locali,
contro la reintroduzione della tassa di soggiorno e, in
particolare, la forte azione annunciata a Roma il 31 gennaio scorso
da Asshotel-Confesercenti che ha minacciato di chiudere tutte le
sue strutture proprio il 17 marzo giorno dei festeggiamenti per
ricordare il 150° anniversario dell'Unità d'Italia;
Verificato come anche a livello locale la presidente
dell'Associazione Valdostana Albergatori abbia espresso, a nome
dell'intera categoria, l'inopportunità di questa nuova tassa
soprattutto perché minerebbe ulteriormente la competitività delle
strutture locali rispetto alla concorrenza straniera dove gli
alberghi godono di regimi fiscali agevolati;
Considerato che il comparto turistico, per la regione Valle
d'Aosta, è da ritenersi un settore prioritario da sostenere con
azioni mirate a salvaguardarne la competitività economica;
tutto ciò premesso
Il Consiglio regionale
Impegna
il Governo regionale ed invita i Parlamentari valdostani
a:
1) contrastare, in coerenza con le indicazioni che emergono a
livello locale, l'introduzione della tassa di soggiorno in Valle
d'Aosta, in quanto Regione Autonoma;
2) sollecitare idonee azioni sia a livello locale che
nazionale orientate a rendere più competitive le strutture
ricettive con la revisione dell'IVA sui pernottamenti
armonizzandola con la media delle aliquote europee.
F.to: Carmela Fontana - Rigo - Donzel
Président
- La parole à la Conseillère Carmela
Fontana.
Fontana (PD)
- Grazie Presidente.
La Valle d'Aosta sta attraversando un difficile momento
economico, per alcuni aspetti legato alla crisi economica
internazionale che da due anni colpisce tutto il pianeta, per altri
aspetti dipendente anche dagli specifici problemi legali.
L'industria ormai è ridotta, a parte la Cogne Acciai Speciali, a
poche realtà della Bassa Valle; l'agricoltura è in forte difficoltà
per il crollo dei prezzi e per l'aumento dei costi, tanto che
l'abbandono di molti terreni ne è il sintomo principale. L'edilizia
ed i servizi generano ancora un certo reddito, ma quasi soltanto in
dipendenza di commesse pubbliche.
L'unico settore in cui si trova una certa competitività è quello
del turismo, grazie al fatto che la nostra regione è ricca di
splendide località, di magnifiche montagne e di tanta neve, e anche
grazie al fatto che ci sono molti operatori che hanno acquisito
negli ultimi anni capacità e professionalità allargando l'offerta,
diversificando le proposte, migliorando la qualità, dagli
albergatori ai ristoratori, dai gestori di strutture ricettive ai
bar, tanti sono i valdostani di nascita o di immigrazione che
basano il proprio reddito sul turismo e al turismo devono la
maggiore o minore quantità del proprio benessere e del proprio
avvenire.
La nostra regione in tutti questi anni ha fatto parecchio per il
settore, pensiamo ad esempio alla sicurezza sulle piste di sci,
all'ammodernamento degli impianti di risalita. Minori sono stati i
risultati nel settore della promozione turistica e
dell'ammodernamento dei sistemi di prenotazione alberghiera
regionale, problema legato alla nota vicenda delle aziende autonome
di soggiorno e degli enti che via via le hanno sostituite.
Per queste considerazioni come Partito Democratico crediamo che
si debba continuare a dare il nostro sostegno al settore turistico,
per mantenere acceso un settore dell'economia nell'attesa di far
ripartire anche gli altri. In questa ottica non buone notizie
arrivano da Roma: con la recente approvazione del decreto sul
federalismo fiscale municipale è stata introdotta la possibilità
per i Comuni turistici di istituire la tassa di soggiorno. Questa
tassa nasce molto tempo fa con la legge n. 863/1910, è stata più
volte modificata e trasformata in imposta ed è rimasta in vigore
fino all'approvazione della legge n. 144/1999 che la abolì a far
data dal 1° gennaio dello stesso anno. Occorre dire che sarebbe
meglio ridurre gli sprechi che mettere nuove tasse, considerato il
già alto livello di tassazione a cui è sottoposta l'economia
italiana e visto che anche l'osservatore più sprovveduto è a
conoscenza di sprechi e spese inutili che gravano sugli enti
pubblici, in particolare sui Comuni.
Tenuto conto comunque che lo Stato ha deciso di dare questa
possibilità ai Comuni, riteniamo che la nostra Regione debba andare
in tutt'altra direzione: il settore turistico deve essere
supportato, aiutato, sostenuto, pubblicizzato, promosso,
accompagnato, e non certo appesantito da nuovi balzelli. Non è solo
una questione di autonomia, ma è anche una questione politica di
interesse generale. Con preoccupazione abbiamo appreso dai giornali
e dai mezzi di comunicazione che già nel periodo in cui il
provvedimento del federalismo municipale era in discussione al
Parlamento, alcuni sindaci dei Comuni turistici della nostra Valle
si sono detti fortemente favorevoli all'introduzione di queste
imposte; di segno opposto è stata invece la dichiarazione espressa
dalla Presidente dell'Associazione valdostana alberghieri - a nome
dell'intera categoria - circa l'opportunità di questa nuova tassa
che minerebbe ulteriormente le competitività delle strutture locali
rispetto alla concorrenza straniera, dove gli alberghi godono di
regimi fiscali agevolati. In questa prospettiva un grande stimolo
al nostro sistema turistico potrebbe essere dato come il secondo
degli impegni della nostra iniziativa consiliare vuole mettere in
evidenza, ovvero una revisione dell'IVA - imposta sul valore
aggiunto - sui pernottamenti, al fine di ammortizzarla con la media
delle aliquote europee.
Per questi motivi con la mozione chiediamo che la Giunta
regionale, in accordo con i Parlamentari, prenda tutte le
iniziative necessarie, per verificare la possibilità di esimere il
nostro territorio dall'applicazione di questa tassa e che si
impegni a sollecitare l'adozione di tutte quelle azioni - sia a
livello locale, che nazionale - che siano orientate a rendere più
competitive le strutture ricettive, in particolare con la revisione
dell'IVA sui pernottamenti. Auspichiamo che la maggioranza
percepisca le indicazioni contenute nella nostra mozione e si
adoperi per il raggiungimento di questo importante obiettivo.
Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Rispetto a questa mozione e rispetto
all'illustrazione della collega Fontana, dobbiamo rimarcare
assolutamente la condivisione rispetto all'attenzione nei confronti
del comparto turistico, e tutta l'attenzione che ha questo
Consiglio regionale nei confronti di un'attività che viene ritenuta
assolutamente fondamentale per la nostra economia.
Nella mozione specifica, tuttavia, dobbiamo rilevare che questa
indicazione è un'indicazione che di fatto non ha alcun effetto
rispetto alla situazione che già stiamo vivendo, perché nel decreto
le Regioni a Statuto speciale non sono tenute a dare indicazioni in
merito:
"Nelle Regioni a Statuto speciale e nelle Province
autonome che esercitano le funzioni in materia di finanza locale le
modalità di applicazione delle disposizioni relative alle imposte
comunali istituite con il presente decreto sono stabilite dalle
predette autonomie speciali".
Vi chiederei quindi di ritirare questa mozione, perché è
inutile, perché non dobbiamo opporci da nessuna parte, in quanto
non è applicabile il decreto; il decreto è applicabile nella misura
in cui le Regioni a Statuto speciale dovessero dare indicazioni.
Siccome noi indicazioni non ne diamo, questo non ha ragione di
essere! Se viene condiviso il ragionamento per cui per noi il
turismo è importante, va tutto bene, ma grazie al lavoro fatto dai
nostri Parlamentari, dal nostro Governo, dai soggetti istituzionali
che concordano sulla tutela delle prerogative valdostane...credo
che a fronte di una spiegazione tecnica probabilmente i giornali
non hanno colto la specificità, perché fanno sempre un discorso
generale. Ma noi, guardando meglio il testo, anche perché è di
pochi giorni, questo testo che io ho è addirittura successivo
rispetto alla vostra mozione...quindi da questo punto di vista vi
chiederei di ritirarla, concordando sulla filosofia generale che si
concorda nel valorizzare le attività turistiche.
Président
- La parole à la Conseillère Carmela
Fontana.
Fontana (PD)
- Volevo precisare che quando ho scritto
questa mozione, era in atto la discussione; avevo visto tutte le
ANSE e la preoccupazione degli albergatori e mi ero preoccupata,
perché non sapevo che intenzione avesse il Governo regionale su
questa tassa. Avevo sentito dei sindaci che erano favorevoli e mi
sono detta: in un momento del genere, abbiamo problemi con la
ferrovia, con l'aeroporto, con tutto quello che c'è, e andiamo
ancora ad infliggere un'altra tassa con cui andiamo a penalizzare
l'economia della nostra Regione...
La ritiriamo. Ringrazio l'Assessore per avere accolto lo spirito
di questa mozione. Grazie.
Presidente
- Il punto n. 29 dell'ordine del giorno è
ritirato.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK