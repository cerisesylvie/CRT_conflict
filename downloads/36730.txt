Consiglio Regionale della Valle d'Aosta - Oggetto del Consiglio n. 669 del 30 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 669 del 30 luglio 2014 - Resoconto
OGGETTO N. 669/XIV - Disegno di legge: "Modificazioni alla
legge regionale 13 febbraio 2013, n. 3 (Disposizioni in materia di
politiche abitative)".
Presidente -
Qualcuno chiede la parola? La parola al
collega Borrello.
Borrello (SA) -
Grazie Presidente.
Il presente disegno di legge reca modificazioni alla legge
regionale n. 3 del 2013, con particolare riferimento all'articolo
19...
Presidente
- Un po' di silenzio, per cortesia!
Borrello (SA
) - ...al fine di recepire la sentenza della
Corte costituzionale n. 168 dell'11 giugno 2014, che ha dichiarato
l'illegittimità costituzionale della lettera b) del comma 1 di tale
articolo nella parte in cui prevedeva, tra i requisiti di accesso
all'edilizia residenziale pubblica, la residenza nella regione da
almeno otto anni, maturati anche non consecutivamente. A tal fine,
anche in relazione alle recenti modificazioni legislative con cui
la Regione Friuli Venezia Giulia ha positivamente risolto una
procedura di infrazione avviata dalla Commissione europea, si
inserisce il requisito della residenza nel territorio regionale da
almeno 24 mesi per i cittadini italiani o di altri Stati
appartenenti all'Unione europea regolarmente soggiornanti in Italia
e per i titolari di permesso di soggiorno nella Comunità europea
per soggiornanti di lungo periodo.
Nel dettaglio, il presente disegno di legge si compone di 7
articoli. L'articolo 1, che spiego velocemente: il riferimento
all'indicatore regionale della situazione economica (IRSE) è
sostituito con l'indicatore della situazione economica (ISE), ai
sensi del decreto del Presidente del Consiglio n. 159 del 2013.
L'articolo 2 modifica il comma 1 dell'articolo 34 della legge
3/2013, quella di riferimento, limitando ai coniugi e ai parenti di
primo grado dell'assegnatario e del suo coniuge la possibilità di
ampliare senza autorizzazione il nucleo familiare nell'alloggio
assegnato. L'articolo 3 sostituisce la lettera d) del comma 1
dell'articolo della legge di riferimento al fine di aggiornare il
riferimento all'indicatore della situazione economica ISE previsto
in ambito statale... L'articolo 4 modifica l'articolo 51 della
legge di riferimento, definendo in modo più funzionale il momento
di determinazione del prezzo di vendita e introducendo, per il
pagamento in un'unica soluzione, una riduzione pari al 10 percento
rispetto al prezzo determinato ai sensi dello stesso articolo.
L'articolo 7 reca le disposizioni di coordinamento e transitorie
volte in particolare a disciplinare l'aggiornamento straordinario
delle graduatorie vigenti alla luce della modificazione del
requisito di anzianità di residenza in Valle d'Aosta, introdotto
dal presente disegno di legge in adeguamento alla predetta sentenza
della Corte costituzionale.
Per tutto quanto sopra espresso, vi chiedo di votare a favore in
merito a questo disegno di legge. Grazie.
Presidente -
Altri che chiedono la parola? La parola alla
collega Fontana.
Fontana (PD-SIN.VDA) -
Grazie Presidente.
Il disegno di legge n. 28 reca delle modifiche alla legge
regionale 13 febbraio 2013 n. 3: "Disposizioni in materia di
politiche abitative". La sentenza della Corte costituzionale n. 168
dell'8 giugno 2014 ha dichiarato l'illegittimità costituzionale
della lettera b) del comma 1 di tale articolo nella parte in cui
prevedeva tra i requisiti di accesso all'edilizia residenziale
pubblica...imponendo la modifica del requisito di residenza sul
territorio regionale, facendolo passare da otto a due anni per
poter accedere alle graduatorie delle politiche abitative.
L'articolo 2 modifica il comma 1 dell'articolo 34 della legge
regionale n. 3/2013, dà la possibilità ai coniugi e ai parenti di
primo grado dell'assegnatario e del suo coniuge di ampliare senza
autorizzazione il nucleo familiare ospitato nell'alloggio
assegnato. L'articolo 4 modifica l'articolo 51: laddove il
pagamento viene fatto in un'unica soluzione fissa, un ulteriore
sconto del 10 percento rispetto al prezzo determinato. Ora, queste
modifiche sicuramente apportano miglioramenti alla legge
preesistente, anche se le modifiche all'obbligo di residenza sono
state imposte dalla Corte costituzionale, la quale ha dichiarato
l'illegittimità in particolare all'articolo 19.
Credo che quest'occasione di rimaneggiamento della legge avrebbe
potuto servire, magari con un po' più di coraggio, a rivedere la
norma nel suo complesso, viste le tante criticità che la legge 3
contiene. Più volte il PD-Sinistra VdA ha sollecitato delle
modifiche, con emendamenti e suggerimenti in commissione, penso ad
una fra tutte: alla necessaria riduzione degli anni di prelazione,
che oggi risultano molto penalizzanti per i cittadini che hanno
acquistato il proprio alloggio. Mi auguro che al più presto ci sia
la volontà politica di rivedere il disegno di legge nel suo
complesso, per apportare i miglioramenti che non sono più
rinviabili e che la situazione attuale richiede con forza e con
urgenza. Il PD-Sinistra VdA, com'è sempre stato su questo tema
della casa, che per noi è assolutamente prioritario, è disponibile
a dare il suo contributo, soprattutto nella direzione di una
maggiore semplificazione procedurale. Per queste motivazioni, ci
asterremo.
Presidente -
Altri che chiedono la parola? La parola al
collega Fabbri.
Fabbri (UVP) -
Grazie Presidente.
Semplicemente per dire che anche il nostro gruppo si asterrà
nella votazione di questa legge, i motivi... Noi capiamo che
chiaramente che queste modifiche sono state fatte soprattutto per
quanto riguarda la possibilità di aderire a queste classifiche,
diciamo, scusi il termine...sono state fatte perché è stata
un'imposizione da parte...un adeguamento alla legge europea.
Purtroppo anche qui ancora una volta ci vediamo penalizzati e
vediamo le nostre famiglie penalizzate per un'imposizione che ci
viene dall'Europa e che, come dicevo, penalizza le nostre famiglie.
Ci vediamo qualche aspetto positivo, come già è stato rilevato
dalla collega Fontana, laddove si dà diritto ai coniugi e ai
parenti di primo grado di...la possibilità di ampliare senza
autorizzazione il nucleo familiare. L'articolo 4 anche in qualche
modo favorisce coloro che già abitano in questi alloggi
nell'acquisto dell'alloggio stesso. L'aspetto che non condividiamo
- e che purtroppo, ripeto, capiamo che è stato dovuto ad un
adeguamento della legge europea - è proprio quello di vedere
penalizzate le famiglie dei residenti. Grazie.
Presidente -
La parola al collega Roscio.
Roscio (ALPE)
- Grazie Presidente.
Per il gruppo ALPE...è già stato detto bene dalla collega
Fontana, questa legge sostanzialmente fa un adeguamento della
precedente legge regionale, che è stata bocciata con la sentenza
della Corte costituzionale, adeguandosi meramente ai dettami delle
leggi europee, cercando di trovare una formula e in questo caso
riprendendo delle norme della Regione Friuli per riuscire ad
adeguarsi ai dettami della Corte costituzionale. Ecco, forse era
questa l'occasione per riuscire a mettere mano a questa legge in
maniera più completa, in maniera più organica per riuscire a
ribadire alcune peculiarità valdostane e non si è fatto, si è
trovato solo un adeguamento, diciamo, tecnico, per cui il gruppo
ALPE in commissione si è astenuto e si asterrà anche su questa
parte di legge. Grazie.
Presidente
- Grazie collega. La parola al collega
Ferrero.
Ferrero (M5S)
- Grazie Presidente.
Per segnalare anche l'astensione del gruppo del Movimento Cinque
Stelle, una legge che richiedeva sicuramente un approfondimento
maggiore, sappiamo che l'Europa ha posto solo dei vincoli, noi
abbiamo subito tutti i vincoli e sostanzialmente quindi a noi
l'Europa...è qualcosa che ci ha sostanzialmente penalizzati.
Per quanto riguarda la legge in particolare, volevamo, sarebbe
stato il caso di effettuare anche degli approfondimenti sui periodi
che sono stati minimi, che sono stati indicati, proprio per andare
incontro a quelle che erano le esigenze segnalate dalla sentenza
della Corte, anche perché qui si rischia veramente, se non si
analizza in maniera compiuta tutta la legislazione, di creare un
razzismo di ritorno verso coloro che poi arrivano nel nostro Paese
e sostanzialmente - tra virgolette - "prevaricano" quelli che sono
gli interessi degli italiani e dei valdostani. Ecco, questa
questione, secondo noi, dev'essere analizzata in maniera veramente
approfondita, riguarda tutta una serie di emolumenti che vengono
dati dalla Regione, tutta una serie di criteri nell'assegnazione di
alcuni beni, dobbiamo fare un'analisi veramente approfondita. Lo so
che è un territorio difficile, perché si va a scontrare con quelle
che sono regole generali, però dobbiamo fare attenzione perché se,
da un lato, c'è l'esigenza comunque di assicurare i diritti anche a
chi viene dall'estero, dall'altro lato, c'è l'esigenza di tutelare
i diritti dei valdostani e degli italiani, il cui stato sociale, il
cui tipo di famiglia è cambiato e, di conseguenza, si trova in una
situazione di concorrenza sleale nei confronti di chi arriva,
perché noi non abbiamo più le famiglie di 4-5-6-7-8 persone,
abbiamo spesso famiglie che sono fatte da single, da genitori
separati con un figlio e che si trovano a concorrere per, diciamo,
certi aiuti sociali con delle condizioni che sono penalizzanti per
loro.
Qui quindi c'è da fare un'analisi, ci sono da fare tutta una
serie di controlli nel momento in cui vengono erogati degli
emolumenti a coloro che non sono cittadini italiani, come ai
cittadini italiani, perché sennò andiamo incontro a fenomeni come
quelli che ci sono nel quartiere Cogne a noi segnalati di persone
che percepiscono l'indennità di disoccupazione, extracomunitarie,
lavorando in Francia, avendo rimandato nel Paese di origine alcuni
dei figli e avendo diritto all'alloggio di edilizia residenziale
pubblica. Stiamo attenti quindi, perché il rischio più grave è di
generare razzismo e di mantenere delle condizioni che comunque non
sono eque nell'erogazione dei contributi tra gli italiani e i
cittadini extracomunitari, che l'italiano abbia pari dignità, noi
chiediamo che sia garantito questo. Su questo torneremo ed è per
questo che ci asteniamo, perché, secondo noi, ci voleva uno studio
più approfondito anche da questo punto di vista sulla normativa che
andate ad approvare. Grazie.
Presidente -
Grazie collega. Altri? Allora, se non ci
sono altri, passerei all'esame dell'articolato. Chiudo la
discussione generale, prima dell'articolato la parola all'Assessore
Baccega.
Baccega (SA) -
Grazie Presidente.
Direi che è opportuno fare alcune precisazioni rispetto al
provvedimento che il Consiglio si appresta a votare, per il quale
ci sono già state da parte di alcuni gruppi le dichiarazioni di
voto.
Faccio una premessa: noi abbiamo una buona legge sulle politiche
abitative, non tanto perché nel 2013 ho partecipato alla stesura
della legge 3 in qualità di Assessore al Comune di Aosta, ma
proprio perché ho visto il lavoro che si è sviluppato in
quell'ambito e che ha dato dei risultati importanti. Sapevamo
all'epoca, perché seguii l'approvazione della legge, che ebbe 29
voti su 29 presenti, quindi all'unanimità del Consiglio...seguii
all'epoca i lavori e si disse proprio che probabilmente da qui ad
un anno, per effetto di quel parametro di residenza individuato,
residenza di otto anni in Valle d'Aosta, avremmo dovuto ritornarci
sopra. La sentenza è arrivata ed eccoci qua. Andiamo a lavorare in
una direzione corretta, abbiamo i tempi brevi e tempi molto
ristretti, è vero, ma abbiamo fatto degli interventi minimi ed
efficaci, ma va sottolineata quella che era la
ratio
di
allora, gli otto anni di residenza in Valle d'Aosta significava
dare più attenzione ai nuclei familiari valdostani, più attenzione
ai nuclei familiari che risiedevano da più tempo in Valle d'Aosta,
più attenzione a quei nuclei familiari che avevano prodotto PIL,
reddito e pagato le tasse in Valle d'Aosta. Questo non è stato
possibile e allora abbiamo operato in un'altra direzione, chiedendo
ovviamente a coloro che vengono da Paesi extraeuropei il permesso
di soggiorno per soggiornanti di lungo periodo. Questo è un
elemento che va chiarito e ribadito: come si ottiene il permesso di
soggiorno, che sostituisce la vecchia carta di soggiorno? Lo si
ottiene dopo cinque anni di residenza nello stesso Paese e poi,
dopo il quinto anno, scatta tutta la procedura per arrivare ad
ottenerlo...e avendo i due anni di residenza in Valle d'Aosta
ovviamente, questo è il limite che ci impone...
Abbiamo fatto un lavoro importante per andare a salvaguardare
quel principio: il principio che voleva andare a tutelare in
qualche modo gli abitanti della Valle d'Aosta. Come funziona e come
funzionerà? Ci saranno due fasi di accesso all'edilizia
residenziale pubblica: la prima fase è quella di presentazione
delle domande, dove appunto potranno presentare le domande i
cittadini italiani, i cittadini europei, i cittadini extraeuropei,
ma in presenza di quel permesso di soggiorno per soggiornanti di
lungo periodo. Ci sarà poi una seconda fase, che è la fase
istruttoria, dove si andranno ad assegnare i punteggi e, in quella
fase, i Comuni che hanno determinato i bandi daranno il punteggio
sulla base della maggior residenza all'interno del comune
stesso.
Posso quindi tranquillamente affermare che - ed ecco perché
l'urgenza - si voleva salvaguardare le graduatorie in essere, si
voleva salvaguardare gli aggiornamenti delle graduatorie in essere,
salvaguardare le assegnazioni fatte, perché altrimenti avremmo
avuto uno stravolgimento ed ecco che in questi termini siamo
riusciti a produrre una legge che in qualche modo dà risposte
importanti, dà risposte al Comune di Valpelline, al Comune di
Chambave, ai 176 nuclei familiari che sono nella graduatoria del
Comune di Aosta e ai 306 nuclei che hanno fatto domanda di
aggiornamento. L'unico limite di questa legge - perché
difficilmente chi farà domanda passerà davanti agli altri, proprio
per effetto degli anni di residenza - sarà che avremo delle
graduatorie come c'erano 10 anni fa, di più nuclei familiari
iscritti, però che vedranno l'accesso all'edilizia residenziale
pubblica, ahimè, con grande difficoltà, perché il numero di alloggi
che saranno disponibili non saranno mai tali da poter accontentare
tutti. Questo quindi è un concetto che andava chiarito.
Io voglio ringraziare gli uffici soprattutto che hanno lavorato
con intensità, l'Ufficio legale dell'Amministrazione regionale,
voglio ringraziare la commissione che si è adoperata per
approfondirlo, seppure in tempi brevi, e vi ringrazio per
l'attenzione.
Presidente -
Altri? Per richiesta di voto, altrimenti
passiamo all'articolato. Articolo 1...la parola al collega
Fabbri.
Fabbri (UVP) -
Volevo solo precisare una cosa per quanto
riguarda quanto ha detto l'Assessore Baccega, cioè i cinque anni
sono la residenza nella Nazione, non in Valle d'Aosta, per cui
rimangono sempre due anni quelli della residenza in regione, quindi
sostanzialmente non è stato quel grosso...va beh, grazie.
Presidente -
Siamo all'articolo 1, che pongo in
votazione. La votazione è chiusa.
Presenti: 34
Votanti: 18
Favorevoli: 18
Astenuti: 16 (Bertschy, Certan, Chatrian, Cognetta, Donzel,
Fabbri, Ferrero, Fontana, Gerandin, Grosjean, Guichardaz, Morelli,
Nogara, Roscio, Rosset, Laurent Viérin)
Il Consiglio approva.
Articolo 2. Stesso risultato. All'articolo 3 c'è l'emendamento
n. 1 della III Commissione, che sostituisce l'articolo. Posso dare
lo stesso risultato per l'emendamento? Stesso risultato. Articolo 3
nel suo complesso emendato. Stesso risultato. Articolo 4. Stesso
risultato. Articolo 5. Stesso risultato. Articolo 6. Stesso
risultato. Articolo 7. Stesso risultato.
Metterei in votazione il disegno di legge nel suo complesso.
Siete pregati di votare. La votazione è chiusa.
Presenti: 34
Votanti: 18
Favorevoli: 18
Astenuti: 16 (Bertschy, Certan, Chatrian, Cognetta, Donzel,
Fabbri, Ferrero, Fontana, Gerandin, Grosjean, Guichardaz, Morelli,
Nogara, Roscio, Rosset, Laurent Viérin)
Il Consiglio approva il disegno di legge.
Colleghi, chiederei solo un minuto di sospensione solo per
procedere a quella che è la discussione dell'ordine del
giorno...
(interruzione di alcuni Consiglieri, fuori microfono)
...allora, mi si dice che si è concordato tra i Capigruppo e i
colleghi di discutere il punto 34.02.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK