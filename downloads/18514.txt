Consiglio Regionale della Valle d'Aosta - Oggetto del Consiglio n. 1621 del 15 novembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula
Oggetto del Consiglio n. 1621 del 15 novembre 2000 - Resoconto
OGGETTO N. 1621/XI Notizie per la ripresa dell'attività
turistica dopo l'alluvione. (Interrogazione)
Interrogazione Tenuto conto della recente alluvione che ha
drammaticamente colpito l’intero territorio
regionale;
Evidenziato che a tutt’oggi le prenotazioni per
la stagione turistica invernale 2000/2001 sono minime;
Considerata la già critica situazione del settore turistico
valdostano, conseguente alla perdurante chiusura del Tunnel del
Monte Bianco;
Ritenuto che si debba agire in maniera rapida ed efficace per
permettere all’industria turistica, settore
fondamentale dell’economia valdostana, di poter
operare nella sua massima completezza, limitando così i danni
provocati dalla recente alluvione;
i sottoscritti Consiglieri regionali
Interrogano
la Giunta regionale per conoscere quali sono le azioni in merito
allo sviluppo ed al ripristino delle normali condizioni di attività
dell’industria turistica valdostana poste in essere
dal Governo regionale.
F.to: Lanièce - Collé
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
A seguito di questa interrogazione possiamo
informare gli interroganti che il Governo regionale, superata la
prima fase di emergenza, dove l'azione amministrativa del Governo
regionale era finalizzata a problematiche ben più gravi, superata
questa prima fase, la preoccupazione del Governo regionale è stata
prevalentemente quella di cercare nei limiti del possibile di
evitare che i tragici eventi calamitosi, oltre a portare a una
situazione di difficoltà oggettiva anche dal punto di vista
economico nella nostra Regione, aggravassero la stagione invernale
rendendola non in linea con quella che è la potenzialità turistica
della nostra Regione.
Soprattutto ci siamo preoccupati del fatto che l'informazione,
che correttamente ha monitorato la situazione nei giorni in cui si
sono verificati i tragici eventi nella nostra regione,
successivamente sia venuta a mancare, in particolare l'informazione
che andava nella direzione di sottolineare quanto era stato fatto
dal punto di vista del ripristino laddove questo era stato
possibile. Ma soprattutto questo tipo di informazione all'esterno
ha creato confusione su quello che è lo stato reale della
potenzialità turistica della nostra Regione oggettivamente
verificabile, nel senso che possiamo dire anche con una certa
tranquillità che dal punto di vista turistico i danni sono stati
minimi, la quasi totalità delle strutture ricettive non ha subito
danni, le stesse sono pronte ad accogliere i turisti e la quasi
totalità degli impianti di risalita, se facciamo un'eccezione per
l'impianto di risalita del Comune di Cogne, sono completamente
funzionanti e gli stessi domaines skiables non hanno subito dei
grossi danni.
Quindi diciamo che abbiamo ravvisato, come viene sottolineato
anche dagli interroganti, l'esigenza di fare un'azione di
promozione/informazione, proiettata prevalentemente all'esterno, in
modo che si tranquillizzasse un'opinione pubblica che guardava alla
situazione della nostra Regione con preoccupazione anche come meta
da scegliere per le prossime vacanze invernali, quindi si è fatto
un incontro con tutti gli operatori del settore creando una
struttura che ha elaborato delle proposte che sono all'esame della
Giunta regionale e che probabilmente saranno a breve approvate
dalla Giunta regionale stessa.
Le proposte si muovono sostanzialmente in tre direzioni. La
prima è quella di stoppare l'attuale campagna promozionale in
attesa di porre quei correttivi di informazione che vanno nella
direzione di fare una promozione informativa, sottolineando che la
Valle d'Aosta è accessibile, che al di là dei problemi legati alla
ferrovia la si può raggiungere tranquillamente in alto con i bus
sostitutivi del collegamento ferroviario, con l'aereo, che le
grosse vie di comunicazione sono ripristinate.
Vogliamo sottolineare che le vie di comunicazione all'interno
della regione sono nella quasi totalità ripristinate, che le
strutture ricettive sono in ordine, che gli impianti di risalita
funzionano, che i domaines skiables sono pronti all'apertura della
prossima stagione invernale, alcuni addirittura hanno già iniziato
la stagione stessa, quindi la prima azione va in questa
direzione.
La seconda è una serie di incontri mirati con gli organi di
informazione, programmati prevalentemente nelle località dove i
poli attrattivi della nostra Regione sono più importanti: Milano,
Roma, Firenze, nel corso dei quali andremo ad illustrare quella che
è la situazione oggettiva dal punto di vista turistico della nostra
Regione.
La terza iniziativa è quella di creare una serie di
"educational", chiamiamoli così, a invito sia da parte degli organi
di informazione che degli operatori turistici invitandoli in Valle
d'Aosta, facendogli visitare direttamente le stazioni turistiche
più importanti in modo che si possano rendere conto che tutto è
funzionante da questo punto di vista, che la Valle d'Aosta comunque
è attrezzata per fronteggiare la prossima stagione turistica
invernale che è alle porte.
Si dà atto che dalle ore 17,34 presiede il Vicepresidente La
Torre.
Presidente
La parola al Consigliere Lanièce.
Lanièce (Aut)
Nonostante i grandi centri turistici della
Valle d'Aosta, come ad esempio Cogne e Gressoney, si siano attivati
fin dall'indomani della tragica alluvione del 15 e 16 ottobre
scorso per garantire la normale partenza della stagione turistica,
lavorando a ritmi incessanti per ripristinare la normalità, a
tutt'oggi le prenotazioni sono minime.
È chiaro che di fronte a un'oggettiva difficoltà nel raggiungere
le zone turistiche della Valle d'Aosta, oltre al rischio di non
trovare funzionanti alcune strutture, il perdurare di tale
situazione potrebbe portare a gravi problemi nell'economia della
Valle d'Aosta, problemi che come sappiamo si potrebbero
ripercuotere su tutti i settori economici della nostra Regione. La
situazione, lo sappiamo, è già critica tenuto conto della chiusura
del Tunnel del Monte Bianco e adesso le prospettive non sono le
migliori; quindi proprio per questi motivi ho voluto sapere, con
questa iniziativa che presento a nome degli Autonomisti, come il
Governo regionale ha pensato di far fronte a questo reale rischio
per l'economia turistica valdostana, in modo da permettere a un
settore fondamentale della nostra economia di poter operare nella
sua massima completezza, limitando così i danni provocati dalla
recente alluvione.
Mi sembra che dall'illustrazione che ci ha fornito l'Assessore
sia emersa una certa volontà da parte della Giunta regionale di
intervenire fin da subito in questa direzione per cercare di dare
una risposta concreta ai problemi che sono emersi all'indomani
della tragica alluvione.
L'Assessore nella sua illustrazione ha evidenziato che ci sono
alcune proposte allo studio della Giunta, fra cui quella di porre
dei correttivi di informazione sulla campagna promozionale, quella
di cercare anche di predisporre una serie di incontri per
diffondere la notizia che la Valle d'Aosta è facilmente
raggiungibile, le strutture sono a posto e che possiamo ospitare,
con la serietà che ci contraddistingue, i turisti italiani ed
esteri.
Questa penso che sia una cosa positiva anche perché purtroppo
fino a poco tempo fa sul sito Internet c'erano immagini della
nostra Valle d'Aosta isolata: è più che mai necessario che le fonti
istituzionali diffondano la notizia che la Valle d'Aosta è viva e
presente, può ospitare i turisti anche perché, come dicevo prima,
il turismo rappresenta un elemento fondamentale della nostra
economia, e quindi bisogna cercare di far passare l'informazione
che grazie all'operatività dei Valdostani, grazie all'impegno di
tutti quanti siamo riusciti a ripristinare in tempo il territorio
in modo da poter affermare che siamo pronti ad ospitare i turisti
nella prossima stagione invernale.
Mi permetto anche di dare alcuni suggerimenti visto che sono
allo studio della Giunta regionale alcune proposte: innanzitutto
occorre verificare la possibilità di assumere alcune decisioni
precise sulla posizione di alcune strutture alberghiere che si sono
trovate a rischio, in modo da impedire che queste persone restino
nell'incertezza se chiudere o non chiudere le proprie attività.
Un altro suggerimento è quello di cercare di collaborare con le
associazioni, come mi sembra sia stato evidenziato dai giornali,
per far fronte tutti assieme e sostenere il messaggio, come ha
detto l'Assessore, che la Valle d'Aosta è presente, è vita, ed è
pronta ad affrontare la stagione invernale alle porte e infine
prevedere dei meccanismi a favore degli imprenditori turistici che
possono alternare ai momenti di lavoro anche momenti di formazione,
favorendo così un "continuum" fra il momento di lavoro e il momento
di formazione in modo che anche in situazioni future di non
eccessivo lavoro ci sia la possibilità di permettere la continuità
del lavoratore, il sostegno agli imprenditori e anche la crescita
del livello settoriale grazie anche alla formazione, tanto più che
ciò sarebbe importante perché migliorare la qualità dell'offerta
turistica è un elemento positivo da ricercare in continuazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK