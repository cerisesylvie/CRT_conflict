Consiglio Regionale della Valle d'Aosta - Oggetto del Consiglio n. 996 del 24 gennaio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 996 del 24 gennaio 1990 - Resoconto
OGGETTO N. 996/IX - Mancata attuazione della legge regionale
che disciplina l’istituzione di un osservatorio
epidemiologico a livello dell’USL della Valle
d’Aosta
(Interpellanza).
Presidente - Do lettura dell’interpellanza
presentata dai Consiglieri Mafrica e Bajocco:
INTERPELLANZA
Vista la deliberazione di Giunta n.10981 del 24 novembre 1989,
con la quale si istituisce il registro regionale delle cause di
morte;
constatato che per l’elaborazione e
l’analisi dei dati raccolti ci si potrà avvalere
dell’area tecnico-operativa di epidemiologia
dell’U.S.L. n.1 di Torino, alla quale saranno
versati i compensi pattuiti;
i sottoscritti Consiglieri regionali del Gruppo comu-nista
interpellano
l’Assessore competente per conoscere i motivi per
cui, invece che ricorrere a strutture esterne, non si dà attuazione
alla legge regionale che disciplina l’istituzione di
un Osservatorio epidemiologico a livello dell’Unità
Sanitaria Locale della Valle d’Aosta.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Con questa interpellanza solleviamo un
caso che a noi sembra abbastanza paradossale.
Questa Regione ha legiferato ben due volte per istituire un
osservatorio epidemiologico. Ora, l’osservatorio
epidemiologico è una struttura indispensabile che, secondo la legge
regionale del 1982, dovrebbe valutare lo stato di salute della
popolazione in relazione al tempo, allo spazio e alle
caratteristiche individuali dei gruppi, individuare i fattori di
rischio negli ambienti di vita e di lavoro, valutare la
compatibilità dei programmi con le risorse disponibili, valutare
l’efficacia degli interventi e i benefici prodotti,
valutare il modello organizzativo del servizio socio-sanitario
regionale, predisporre una relazione attuale sullo stato sanitario
della Regione, favorire la ricerca finalizzata alla realizzazione
degli obiettivi e così via.
L’osservatorio dovrebbe quindi essere lo
strumento che anno per anno analizza quali sono le principali
patologie caratteristiche di questa Regione, analizza gli
interventi che la struttura pubblica mette in campo per combattere
queste patologie, fa proposte anche innovative per migliorare lo
stato della salute della popolazione.
Nel 1988, prima delle elezioni regionali,
nell’ambito di una minirevisione del piano sanitario
regionale, per rafforzare questo articolo su proposta del nostro
Gruppo, si è previsto che l’osservatorio venisse
predisposto nell’ambito della USL; la legge
prevedeva che determinate figure facessero parte
dell’osservatorio (soprattutto sociologi statistici)
e dava incarico alla Giunta di avviare entro 90 giorni le procedure
concorsuali relative.
Ora, abbiamo potuto vedere che invece nulla si è fatto per dare
attuazione alla legge del 1982 e alla legge del 1988, mentre le
esigenze concrete di conoscenza hanno spinto la Giunta regionale ad
affidare alla USL n. 1 di Torino, che ha un’area
operativa di epidemiologia, compiti di elaborazione e analisi dei
dati raccolti in materia di registro regionale delle cause di
morte.
Si tratterà di un aspetto specifico, comunque
l’esame delle cause di morte è importante anche per
individuare le patologie che hanno portato a questo estremo
risultato; però tutto ciò dimostra che
l’osservatorio è qualcosa che serve.
Se siamo nella necessità di dover ricorrere a strutture
sanitarie esterne alla Valle d’Aosta, perchè - e
questa è la domanda - non abbiamo dato finora attuazione a ben due
leggi che dicono che questa Regione si deve dotare di un proprio
osservatorio epidemiologico per osservare la salute ed attuare gli
interventi per migliorarla sul suo territorio? Vorremmo capire
perchè non si vuole dare applicazione a leggi che questo Consiglio
ha approvato, e se in futuro si vuole cambiare strada. Ci pare
molto insoddisfacente questa situazione, ci sembra che non si possa
delegare all’esterno una attività che potrebbe
essere fatta in modo più puntuale sul territorio valdostano, con
tecnici valdostani, con dati aggiornati e messi a disposizione di
tut-ti gli operatori.
Presidente
- Ha chiesto di parlare
l’Assessore alla Sanità ed Assistenza Sociale
Lanièce, ne ha facoltà.
Lanièce (DC)
- Devo precisare anzitutto che
l’istituzione del registro regionale delle cause di
morte, disposta con deliberazione della Giunta regionale 24
novembre 89, n. 10981, ha lo scopo di attivare un primo strumento
informativo nell’ambito della programmazione
sanitaria.
Con la raccolta dei dati sanitari e le loro analisi, è possibile
attivare degli indicatori relativi allo stato di salute della
popolazione e sull’attività prestata dai servizi
sanitari.
La riduzione della mortalità per cause specifiche può essere
considerata un risultato importante da raggiungere,
nell’ambito di uno specifico programma di sanità
pubblica.
Va evidenziato che un servizio informativo che gestisce i dati
di mortalità soddisfa contemporaneamente esigenze epidemiologiche,
medico-legali, amministrative e demografiche.
Circa una delle cause specifiche di mortalità, quella dei
tumori, a partire dal triennio 1984-87 la nostra Regione ha
provveduto, in collaborazione con il registro tumori per il
Piemonte e la Valle d’Aosta, alla pubblicazione in
proprio dell’atlante di mortalità dei tumori in
Valle d’Aosta. Proprio a partire da tale iniziativa
si pone l’esigenza di ampliare i dati di rilevazione
di mortalità a tutte le patologie riguardanti la Regione, in un
quadro di progressivo sviluppo dell’osservatorio
epidemiologico regionale.
Il provvedimento 10981 del 1989 della Giunta regionale si è
appunto proposto di istituire il registro delle cause di morte
della Regione Valle d’Aosta. E’ per
operare nella continuità delle elaborazioni in atto e per rendere
agevole il passaggio di funzione dalla Regione Piemonte alla nostra
Regione, e in considerazione della complessità dei problemi da
affrontare sia di livello informatico sia di tipo informativo, che
è emersa la necessità di avvalersi in questa prima fase di avvio
delle esperienze acquisite dal registro tumori del Piemonte, anche
in vista della corretta formazione del personale addetto. Faccio
infine rilevare che non è possibile costituire
l’osservatorio epidemiologico regionale, qual è
previsto dall’articolo 5 della legge regionale
56/88, nell’ambito ospedaliero, in quanto
contrasterebbe con quanto stabilito dal decreto ministeriale 13
settembre 88, che regola gli standards ospedalieri
sull’assunzione del personale.
Non si può non evidenziare che la previsione operata
dall’articolo 5 della legge regionale testè citata,
anche se di carattere transitorio, appare fortemente anomala per la
collocazione e composizione dell’organico, ove si
tenga conto dell’esperienza consolidata a livello
nazionale e di altre regioni, che individua
l’osservatorio epidemiologico come uno strumento
proprio del livello regionale collegato con gli strumenti di
programmazione e verifica dell’organizzazione dei
servizi e delle prestazioni sanitarie erogate alla popolazione.
Abbiamo già avuto alcuni incontri con i sanitari che a loro
tempo avevano portato avanti il discorso
dell’osservatorio epidemiologico, per impostare
l’osservatorio, però a livello regionale e non
collegato con l’ospedale, a causa della problematica
dell’assunzione del personale, vincolata dagli
standards nazionali.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Devo dire che sono del tutto
insoddisfatto della risposta dell’Assessore per due
motivi.
Il primo, l’Assessore dice che il registro delle
cause di morte è necessario perchè ci può servire. Certo: mi
stupisce anzi che ci si accorga soltanto nel 1989 che perlomeno è
opportuno andare a verificare quali sono le cause di morte della
popolazione, soprattutto per ciò che riguarda i tumori, per avviare
degli interventi sanitari che riducano, se possibile, determinati
tipi di patologie.
Quindi, siamo d’accordo sul fatto che si faccia
il registro. Quello che diciamo è che non basta preoccuparsi delle
patologie che hanno portato alla morte, perchè prima di morire si
suppone che l’individuo abbia avuto nel corso della
sua vita una serie di malattie, di interventi di varia natura;
quindi la conoscenza non può essere limitata soltanto allo stato
terminale dell’esistenza. La conoscenza della salute
dei cittadini valdostani deve essere fatta da quando nascono fino
all’ultimo momento, quindi
l’osservatorio deve osservare tutte le patologie ed
intervenire in tutte le classi di età della popolazione.
Secondo motivo. L’Assessore dice che
l’osservatorio di Torino ci può aiutare perchè ha
esperienza. Sicuramente ci può aiutare
l’osservatorio di Torino per vedere come si fanno
queste ricerche, ma noi sosteniamo che occorre realizzare questo
osservatorio in Valle d’Aosta e ci pare forzata
l’interpretazione che viene data, nel senso di dire
che non lo possiamo realizzare perchè la nostra legge è anomala.
Ora, la legge che si riferisce agli standards ospedalieri, per
l’interpretazione che diamo noi, fa riferimento alle
unità operative che hanno dei posti letto.
L’osservatorio non ha posti letto, è una struttura
di ricerca, è una struttura che ha del personale tecnico che deve
fare delle indagini statistiche, delle indagini sociologiche, che
deve fare delle proposte di intervento, quindi non ha bisogno di
alcun posto letto. Pertanto questa interpretazione ci sembra
forzata.
Vediamo in questo caso una volontà di disattendere una legge
regionale, perchè probabilmente non so se
l’Assessore o i suoi funzionari non vogliono
trasferire all’USL questi compiti e vogliono
mantenerli nell’Assessorato. Se vogliamo mantenerli
nell’Assessorato, modifichiamo questa legge, ma
facciamo comunque un osservatorio regionale e non continuiamo a
rivolgerci solo per una piccola parte ad un osservatorio
esterno.
Invitiamo l’Assessore a meditare su questo
problema; se non gli piace che la struttura sia costituita
all’interno dell’USL, e potrebbe
esserlo in quanto non ha niente a che vedere con gli standards
ospedalieri non avendo nessun posto letto, la si faccia
nell’interno di questa Regione, con una legge
apposita, riprendendo la legge del 1982, ma la si faccia. Non
possiamo non conoscere oggi quali sono le principali patologie,
cercarne le cause, fare delle proposte sugli interventi più
opportuni.
Questa è la nostra richiesta e ci pare in questo senso non
soddisfacente la risposta dell’Assessore.
Presidente
- Ha chiesto di parlare
l’Assessore alla Sanità ed Assistenza Sociale
Lanièce, ne ha facoltà.
Lanièce (DC)
- Vorrei chiarire che per tutti i servizi si
può accedere al 35% del totale del personale medico relativo ai
posti letto, di conseguenza portando via questi cinque posti si
viene a penalizzare altri servizi. Ecco perchè il discorso viene
portato avanti, ma nessuno parla di non farlo.
Questa è una esperienza che si farà comunque, ma con un altro
sistema e non impostato così, perchè siamo vincolati comunque a
quel 35%, tanto più che non riusciamo neanche a coprire tutti i
servizi già attivati nell’ambito ospedaliero con gli
standards. Il discorso della volontà politica da parte
dell’Esecutivo di mandare avanti
l’osservatorio è proprio quello che si è ampliato
quanto si faceva prima solo per i tumori a tutte le patologie e si
crea esperienza per poi arrivare, come diceva il Consigliere
Mafrica, a tutta la patologia precedente, non solo quella che porta
allo stato finale.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK