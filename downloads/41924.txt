Consiglio Regionale della Valle d'Aosta - Oggetto del Consiglio n. 934 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 934 del 18 settembre 2019 - Resoconto
OGGETTO N. 934/XV - Interpellanza: "Interventi per
l'incremento del fondo di rotazione per la prima casa e per il
sostegno alle imprese in difficoltà".
Rini (Presidente)
- Siamo al punto n. 40 dell'ordine del
giorno. Per l'illustrazione, la parola al collega Gerandin.
Gerandin (MOUV') -
Con il collega Distort abbiamo voluto
porre all'attenzione del Governo regionale, e penso in particolare
all'assessore Borrello, una situazione oserei dire drammatica per
quello che riguarda il settore edilizio della Valle d'Aosta.
Abbiamo letto i dati allarmanti confermati dalla CGIA di Mestre
sullo stato di salute delle imprese artigiane in Valle d'Aosta: in
10 anni la Valle d'Aosta è passata da 4243 imprese a 3614, abbiamo
perso quasi il 15 percento delle imprese valdostane in generale,
non sto parlando chiaramente solo del settore edilizia. Peggio di
noi c'è solo la Sardegna con il 18 e poi alcune Regioni del sud,
noi siamo la quinta, tutte le Regioni del nord hanno fatto meglio
di noi, siamo assolutamente gli ultimi della classifica. Se
guardiamo la media del nord-ovest è al 9,6, noi siamo quasi al 15
percento, per cui questa è la situazione delle imprese valdostane.
Abbiamo un settore in particolare: quello dell'edilizia dove la
forza lavoro in dieci anni ha perso il 50 percento degli operai.
Allora viene il momento in cui la politica, al di là degli
schieramenti, probabilmente deve prendere atto di una situazione
del tutto particolare legata al settore edilizio, deve fare uno
sforzo in più rispetto a quello che ha fatto fino ad oggi, deve
soprattutto dare delle risposte di prospettiva. È palese che la
Pubblica Amministrazione non ha più le risorse da mettere in campo
per appalti pubblici, però la politica in questo caso ha delle
possibilità di dare delle risposte di tipo diverso. Non è la prima
volta, Assessore, che le pongo il problema per quello che riguarda
i mutui prima casa, i mutui ristrutturazione, qualcosa si è fatto
ma non a sufficienza. Non è una risposta adeguata alla situazione
di crisi che abbiamo in questo momento. Gli annunci di proclami...
di promesse ormai se ne è sentite anche troppe, bisogna
probabilmente agire in maniera diversa. Allora le chiedo,
Assessore, se ha intenzione di reperire ulteriori risorse
economiche per aumentare la capienza del fondo di rotazione
Finaosta per il mutuo prima casa e ristrutturazione come, entro e
quando. Aggiungo anche qualcos'altro, Assessore, anche se non è
scritto nell'interpellanza ma sono sicuro che lei, conoscendo la
materia, sicuramente saprà rispondermi. Al 6 di settembre 2019 i 20
milioni aggiuntivi dei fondi di rotazione non risultano ancora
impegnati. In che data pensa di fare l'impegno? Corre voce che si
aspettano i rientri, la gente non può più aspettare i rientri per
finanziare mutui che, attenzione, non sono contributi a fondo
perso: sono mutui dove la gente ti chiede di avere una risposta in
tempi brevi. Lei lo sa che se fossero stati impegnati quelli che
vengono chiamati gli allegati... che lei sicuramente ben conosce...
tutti fermi, potevano benissimo andare avanti. Allora c'è qualcosa
che non funziona, c'è qualcosa che necessita di un intervento
assolutamente diverso.
La seconda domanda che le pongo è quella riferita alla delibera
di Giunta regionale, tra l'altro, l'assessore Viérin si era
impegnato di mandare avanti per consentire il finanziamento ai
proprietari di interventi di acquisto, costruzione, recupero
abitazioni situate in zona E dei piani regolatori e, di
conseguenza, accedere ai benefici per la prima casa. È un'anomalia,
questi soggetti in questo momento, pur avendone pienamente i
diritti, non possono accedere con la delibera di Giunta che
c'è.
C'è un altro fattore che sta letteralmente azzerando il settore
edile valdostano ed è quello riferito alla mancata concessione da
parte dell'INPS della cassa integrazione per maltempo. Non possiamo
fargliene una colpa, Assessore, per cui ci mancherebbe altro ma in
questo momento so che ci sono state delle interlocuzioni con lei,
con il nostro Senatore ma nulla si è mosso e questo significa
Assessore che l'80 percento delle domande presentate sono state
respinte dall'INPS, che le circolari dell'INPS che vengono
applicate sull'intero territorio nazionale vengono applicate anche
sulla realtà valdostana, che sappiamo bene non può essere
paragonata a una regione di pianura, che questi calcoli, queste
richieste vengono respinte sulla base di bollettini regionali,
sotto i 2000 metri difficilmente concedono la possibilità di
erogare questa cassa integrazione, pur le imprese valdostane - mi
pare così da un dato che mi è stato dato, penso che sia corretto -
versano il 4,8 percento delle buste paga a finanziare questo tipo
di cassa integrazione. Da tre anni sono stati tolti i
rappresentanti datoriali dalle commissioni per la cassa, gli
ordini, i consulenti del lavoro non mandano più avanti pratiche per
timore di responsabilità sulle dichiarazioni che fanno, la stessa
INPS suggerisce il licenziamento. Siamo davvero in una situazione
drammatica, non solo, se malauguratamente sul capitolato di appalto
c'è la prevedibilità su appalto di una possibile interruzione, non
viene concessa la cassa.
Allora non è nella domanda ma io penso che si possa tutti
assieme fare un approfondimento, e su questo io chiederò al
Presidente di commissione di audire le associazioni di categoria
che rappresentano il mondo edile ma io chiederei davvero in questo
momento a lei, Assessore, di valutare - non lo so se è possibile,
per cui può darsi che sia una richiesta non accoglibile - una cassa
integrazione in deroga finanziata dalla Regione. Siamo in una
situazione di grande emergenza per cui queste sono le domande e su
questo, Assessore, non possiamo più aspettare, ci vanno delle
risposte certe perché abbiamo un settore imprese in crisi ma
abbiamo un settore edile in agonia totale. Ribadisco ancora una
volta: quando ci siamo parlati l'ultima volta, Assessore, si
ricorda eravamo a più di 900 domande di finanziamento su mutuo
prima casa e mutuo ristrutturazione, sono andate avanti alcune di
queste pratiche, gliene do atto, ma in questo momento la Valle
d'Aosta non può permettersi di avere dei numeri così elevati di
richieste di mutuo che non sono richieste di contributo a fondo
perso: sono richieste di mutuo per far ripartire un settore
fondamentale come il settore edile.
Presidente
- La parola all'assessore Borrello.
Borrello (SA)
- Risponderò io, collega Gerandin, perché
le tre richieste che lei fa ricadono su più Assessorati, io
cercherò di fare sintesi e omogeneità di esposizione. Innanzitutto
due dati, rendo edotta l'Aula ma l'avevo già fatto: a seguito della
riforma dei cosiddetti "mutui prima casa", l'allegato A e allegato
E, dal novembre del 2017 ad oggi sono state presentate fino al 31
dicembre, quindi nei primi 14 mesi, 950 domande, 200 domande nel
2019. Questo fa capire che l'impulso dell'iniziativa si è
concentrato soprattutto nel 2018. Di queste 950 domande, e mi
creda, glielo dico proprio perché molte volte dice: "ho fatto
l'iniziativa, c'è la delibera...", non l'ho neanche guardato, mi ha
chiesto la mia Segreteria: "dobbiamo segnalare qualche delibera?".
"Fammi vedere quali sono le delibere", ci sono i 32 milioni di cui
il riferimento, questa è iscritta venerdì e l'iscrizione è di due
settimane. Ha fatto l'Assessore e lo sa benissimo...
(interruzione di un Consigliere, fuori microfono)
...
on va partager
i meriti, ma va bene così,
l'importante è dare i soldi ai cittadini valdostani. Non entro nel
merito, però il dato che è interessante che andiamo a coprire 750
delle 950 domande dei primi 15 mesi, per un totale di immissione
nelle casse dei cittadini valdostani di 92 milioni.
Una piccola considerazione di carattere generale: coloro che non
sono coperti non è che non fanno l'investimento, probabilmente
andranno un po' in sofferenza per qualche tasso percentuale nei
primi due anni ma poi avranno un beneficio per i prossimi 20-25-30
anni, quindi l'iniziativa edilizia verrà prodotta, questo ad
avvalorare la bontà dell'iniziativa del 2017 e i numeri lo stanno a
constatare.
Per quanto riguarda invece l'aspetto più di carattere
finanziario - e io rispondo dopo essermi confrontato con la Giunta
e con il collega alle finanze Testolin -, si è attivata, rispetto
agli ulteriori fondi, un'interlocuzione tecnica giuridica tra gli
uffici regionali e Finaosta per valutare la possibilità di
individuare un percorso parallelo o complementare ai fondi di
rotazione che possa affiancare con intervento straordinario e
una tantum
la necessità di finanziamento delle pratiche
ancora da soddisfare. Questo, oltre ai rientri, ma penso che i dati
che gli ho formulato, seppur non sufficienti a soddisfare la
totalità delle domande all'agosto del 2019... ma ricordiamo 750
delle 950 del 2018 con 92 milioni immessi nelle casse dei
valdostani, è sicuramente un sinonimo di attenzione. Concordo con
lei poi che, visto il settore dell'edilizia così in crisi, ne
abbiamo consapevolezza e cercheremo di fare ancora di più.
Per quanto riguarda il secondo punto, a seguito anche dell'altra
interpellanza - adesso non mi ricordo se era aprile-maggio - che
lei aveva fatto, e aveva risposto il collega Viérin, ci siamo
subito attivati. In una prima battuta le strutture erano quelle
delle politiche agricole e quelle delle politiche abitative, si
sono confrontate, c'è necessità di fare un ampliamento, un
approfondimento ulteriore e sono stati coinvolti - e glielo dico
perché si deve sostenere l'iniziativa - l'Urbanistica e l'Ufficio
legale al fine di andare a individuare un percorso che sia
sostenibile proprio in virtù di andare a tutelare questi casi - che
sono pochi lo sappiamo - che sono in una zona d'ombra tra le
politiche abitative e le politiche agricole. Non le sto a
dettagliare tutte le questioni delle politiche agricole, lei lo sa
benissimo che nel 2016 il PSR non ha più previsto il finanziamento
della casa colonica anche per problematiche di aiuti di Stato; di
conseguenza, è una problematica che deve essere affrontata anche in
termini di carattere legale. Non sto a entrare nel merito, lei le
conosce sicuramente meglio di me. In ogni caso sono in fase di
valutazione delle strutture competenti tutta una serie di analisi
delle problematiche per risolvere il tutto. Comunque l'impegno lo
avevamo preso e lo stiamo portando avanti.
Per quanto riguarda il terzo punto che è inerente alle politiche
del lavoro, ci siamo confrontati con il collega, gli uffici
competenti hanno preso atto della modifica da parte di INPS delle
modalità di erogazione dell'ammortizzatore CIG (Cassa Integrazione
Guadagni) in relazione agli eventi atmosferici avversi prolungati.
Allo stato attuale infatti INPS provvede a riconoscere la CIG solo
se ricorrono determinate condizioni riportate nella circolare
allegata. L'Assessore agli affari europei, politiche e lavoro,
inclusione sociale e trasporti ha convocato due riunioni nel mese
di febbraio coinvolgendo anche il sottoscritto, la Direzione
dell'INPS, quindi abbiamo avuto modo di confrontarci con la
Direzione dell'INPS, le parti sociali e le associazioni di
categoria coinvolte per discutere la tematica. Le riunioni sono
state convocate per conoscere - perché ovviamente non è in capo
all'Amministrazione regionale - le motivazioni per le quali nel
corso degli anni l'INPS ha reso sempre più stringenti i requisiti
per avviare la richiesta da parte delle aziende per la CIG. Nel
corso della riunione è stato appurato che la materia rientra nelle
indicazioni nazionali emanate dall'INPS e, di conseguenza, non può
essere oggetto di destinazione regionale, né di negoziazione.
Tuttavia abbiamo segnalato al Direttore dell'INPS che ha
partecipato alle riunioni la necessità di adattare le disposizioni
alla nostra realtà regionale chiedendo di agire nell'ambito
dell'autonomia gestionale e dell'istituto per adottare le misure
più opportune per l'applicazione delle norme di carattere
nazionale. In tali riunioni è stato chiesto altresì di verificare
le ricadute perché ci siamo anche posti il problema: ma nelle altre
Regioni cosa fanno? Sugli altri territori, e in particolare nelle
zone di montagna, e sono stati forniti alcuni dati di cui
l'Assessore è sicuramente in possesso o che potrà sicuramente
fornire che sono stati oggetto di valutazione e di analisi.
In conclusione risulta evidente come nell'applicazione di questa
norma incida notevolmente la situazione climatica di una regione
con il territorio prettamente montuoso. Questo per farle capire che
la tematica era stata esposta, ci siamo adoperati per avere un
confronto con chi ha la competenza in tal senso. Rilancio la
proposta, oltre ad audire in Commissione le associazioni di
categoria che hanno tutti i diritti - e lo abbiamo riconosciuto -
di audire anche il Direttore dell'INPS, magari potrà spiegare
meglio le direttive emanate da Roma.
Presidente
- Per la replica, la parola al collega
Gerandin.
Gerandin (MOUV')
- Molto brevemente, sulla prima parte
della risposta la ringrazio, perché comunque sapere che c'è un
finanziamento di 92 milioni per interventi su 750 domande è una
risposta importante e gliene do atto. Ricordo che residuo 2017 e
diciamo residuo al 31 dicembre 2018 e domande 2019... ne abbiamo
ancora 450 lì che ballano in attesa di una risposta e io mi auguro
ben venga questo finanziamento
una tantum
per mandare avanti
un settore in grande difficoltà. Davvero pertanto lavorate in
questo senso, io mi auguro che ci sia già in finanziaria questo e
monitoreremo che ci sia questa risposta in finanziaria.
Devo dirle che sono profondamente deluso della risposta al punto
n. 2, perché che mi dica che dovete attivare approfondimenti con
Urbanistica, Ufficio legale quando è una DGR della Regione che
impedisce questa cosa! Non è nulla a che fare... è chiaro che i
fondi europei non possono avere un doppio finanziamento, su questo
non ci piove, ma modificate questa benedetta delibera di Giunta,
non saranno tanti casi: 30-40 casi, ma perché questi devono essere
discriminati? C'è una delibera di Giunta che dice che non si
possono finanziare interventi di prima casa in zona E agricola,
basta che modificate questa ed è finita la storia, non è che andate
a girare e coinvolgere mezzo mondo con Urbanistica, Ufficio legale.
Le pianificazioni dei piani regolatori già ci sono, non è che vanno
fatti i piani regolatori, è la delibera di Giunta che vieta di
finanziarli. È chiaro che la normativa europea ti dice: "se tu hai
già il finanziamento regionale, non puoi percepire il finanziamento
del PSR", su questo non c'è ombra di dubbio, ma modificate questa
benedetta delibera per favore! Io aspetto ancora 15 giorni, al
prossimo Consiglio se non c'è, gliela rifaccio la domanda perché è
solo volontà politica!
Sulla cassa integrazione, abbia pazienza, possiamo anche audire
sicuramente il Direttore dell'INPS però queste sono delle circolari
dell'INPS nazionale che vengono approvate sull'intero territorio
nazionale, per cui se chiameremo il Direttore dell'INPS, non potrà
dirci altro che la Valle d'Aosta deve attenersi alle circolari che
vengono emanate sul territorio nazionale e non può fare delle
deroghe. Le ho chiesto un'altra cosa e spero che si verifichi:
negli anni io mi ricordo - poi non è mia competenza e non è mia
conoscenza - ma ci sono stati dei finanziamenti con risorse proprie
fatte dalla Regione che finanziavano, se mi ricordo bene, tipo la
cassa integrazione speciale, non ho capito bene qual è, in deroga o
qualcosa del genere. Verifichiamo se possibile perché, se non è
possibile, è meglio che cancelliamo dai bandi di gara il fatto che
è possibile la sospensione durante il periodo invernale, perché
basta che sia scritto sul bando che c'è la possibilità di
sospensione e viene negata la cassa integrazione. Allora siamo al
paradosso, per cui su questo io le chiedo di approfondire.
Sul quesito n. 1 la ringrazio perché è una bella notizia. Sul
quesito n. 2 sappia che le porrò il quesito ad ogni Consiglio
perché si tratta solo di modificare una delibera di Giunta. Lascio
la parola al collega Distort per una precisazione.
Presidente
- Ha chiesto la parola il vicepresidente
Distort.
Distort (LEGA VDA)
- Non ho granché da aggiungere, però,
Assessore, io volevo ricordarle quello che avevo già detto sempre
su questo tema anche in altri interventi. Si ricorda quando io le
dicevo: lei, Assessore, deve osare a chiedere anche...
(interruzione dell'Assessore Borrello, fuori
microfono)
... sappiamo benissimo che questo non è un problema che riguarda
l'assessore Borrello e l'Assessorato dei lavori pubblici e
l'Ufficio mutui, non è solo lì, perché dietro c'è tutto un discorso
di conferenza di servizi che chiama in causa tutti i suoi colleghi
Assessori. Si tratta di inventare, si tratta di mettere in atto
misure ... scusate, Signori, io capisco che si generi buonumore,
che l'ottimismo che io cerco di mettere in campo possa generare
buonumore, però vi chiedo anche un po' di attenzione. Il fatto è
questo: mi permetta, Assessore, però siamo in una fase in cui
bisogna mettere in moto risorse interdisciplinari, so che sto
sfondando una porta aperta ma è importante dirlo. Si tratta di
reperire da canali anche diversi, cioè noi ci troviamo con
iniziative statali di finanziamenti, di aiuti per le
riqualificazioni energetiche. Noi non siamo capaci a prendere in
mano un'iniziativa di questo genere a gestire, ad evolvere? Vede, a
seguito della partita di calcio dolorosa e la perdita della mia
squadra, il Toro, io le faccio un esempio calcistico: quando a un
certo punto non si riesce andare a
goal
, c'è bisogno del
fantasista che si muova diversamente, che cambi gioco, che parta da
altri ambiti. Detto questo, io le suggerisco di aprire tutti i
canali possibili perché l'edilizia è un settore che ha veramente
bisogno di aiuto e non ha bisogno di aiuti, di incentivi, di cassa
integrazione, la dignità del lavoro è di farli lavorare.
Presidente
- Colleghi, sono le ore 19:46. Vi chiedo la
disponibilità di fare una veloce Conferenza dei Capigruppo per
aggiornarci sul prosieguo dei lavori.
La seduta è sospesa dalle ore 19:46 alle ore 20:08.
Rini (Presidente)
- I lavori proseguiranno fino alle ore
21:30, poi si sospenderanno; domani la pausa pomeridiana sarà più
breve: i lavori riprenderanno alle ore 15:00.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK