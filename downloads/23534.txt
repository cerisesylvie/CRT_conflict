Consiglio Regionale della Valle d'Aosta - Oggetto del Consiglio n. 2628 del 5 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2628 del 5 aprile 2007 - Resoconto
OGGETTO N. 2628/XII - Rinvio della proposta di legge:
"Modificazione alla legge regionale 27 dicembre 1989, n. 90 (Norme
in materia di bilancio e di contabilità generale della Regione
autonoma Valle d'Aosta)".
Presidente
- La parola alla Consigliera Squarzino
Secondina.
Squarzino (Arc-VA)
- Questa iniziativa del collega Sandri
e della sottoscritta vuole affrontare un argomento su cui
l'opposizione si è più volte confrontata. Lo Statuto regionale
della Valle d'Aosta prevede, all'articolo 27, che anche ai membri
del Consiglio regionale della Valle d'Aosta spetti l'iniziativa di
proporre leggi regionali. Tale possibilità viene raramente
esercitata dai Consiglieri dell'opposizione in quanto finora, a
fronte di una proposta di legge che comporta oneri finanziari, gli
uffici dell'Assessorato del bilancio e delle finanze constatavano
l'impossibilità di reperire all'interno del bilancio regionale
risorse per finanziare la proposta di legge regionale, in quanto,
dopo la definizione del bilancio di gestione, nei vari capitoli non
risultavano più risorse disponibili, oppure se, per vari motivi,
non veniva espresso un parere, tale proposta restava per così dire
"sospesa" e non poteva essere assegnata alle competenti Commissioni
consiliari. I Consiglieri Sandri e Squarzino, insieme ad altri
colleghi, ritengono pertanto che vada meglio definito un iter
procedurale che consenta di contemperare 2 esigenze finora
contrapposte: quella di accompagnare un'eventuale proposta di legge
regionale con l'indicazione delle relative risorse finanziare e
quella di consentire ai Consiglieri di opposizione di esercitare a
pieno la funzione loro riconosciuta dallo Statuto; diversamente ai
Consiglieri di opposizione sarebbe possibile presentare solo
disegni di legge che non comportano spesa.
L'attuale proposta di legge definisce il momento in cui va
espresso il parere di contabilità finanziaria da parte dei
competenti uffici; noi con essa chiedevamo, adesso chiediamo - uso
i 2 verbi presente e imperfetto, poi spiegherò perché - che con
questa proposta di legge il parere di contabilità finanziaria da
parte dei competenti uffici avvenga nel corso della discussione
della proposta di legge all'interno della Commissione e non prima
della sua assegnazione in Commissione e non sia condizione
pregiudiziale per la sua iscrizione in Commissione e quindi per la
sua discussione. In Commissione, quando abbiamo affrontato questo
tema... sembra... io dico "sembra" perché finché non vedo le
promesse concretizzarsi nei fatti... i competenti uffici del
bilancio ci hanno detto che l'attuale normativa non prevede la
prassi che finora era stata seguita, ma che si può adottare
un'altra prassi. Hanno affermato che non si tratta di rispetto di
norme legislative, ma solo di rispetto di una prassi che nel tempo
si è consolidata; per questo motivo in Commissione si è proposto
che a questa prassi, che finora era stata seguita, se ne
sostituisse un'altra. Infatti il Presidente della Commissione in
questo senso aveva scritto al Presidente del Consiglio e, per
conoscenza, all'Assessore al bilancio, chiedendo l'opportunità -
leggo dalla lettera del Presidente della II Commissione -:
"di
prevedere che l'assegnazione alle Commissioni dei suddetti progetti
di legge avvenga nello stesso giorno in cui viene richiesto il
parere finanziario alla struttura competente dell'Assessorato del
bilancio, in modo tale da consentire l'inizio dell'esame nelle
Commissioni dei provvedimenti stessi"
. Questa era la proposta
fatta come Commissione, a tale proposta c'è stata la risposta del
Presidente del Consiglio, con la quale ha risposto sia al
Presidente della II Commissione, sia al Presidente della Regione e
all'Assessore al bilancio e nella quale spiega come nel tempo sia
nata la prassi che fino a un mese fa era consolidata all'interno
dell'Amministrazione regionale. Riferendosi alla richiesta di
assegnare alla Commissione le proposte di legge di iniziativa
consiliare recanti oneri finanziari contestualmente alla richiesta
del prescritto parere finanziario, osserva che tale procedura
consentirebbe alle Commissioni di iniziare subito l'esame del
provvedimento nel merito, ma senza alcuna garanzia per quanto
concerne la copertura finanziaria, ossia non è detto che
l'Assessorato subito predisponga il proprio parere; allora questo è
possibile a condizione che il parere dell'Assessorato del bilancio
sia espresso in tempi utili, affinché la Commissione esamini la
proposta di legge.
Vi è l'altro problema che comunque questo parere del bilancio
potrebbe essere negativo ma, come dice lo stesso Presidente del
Consiglio, la possibilità di riflettere all'interno della
Commissione potrebbe far sì che, a seguito dell'esame di merito di
una proposta di legge che comporta oneri finanziari - se il
provvedimento è condiviso -, sia assicurata la copertura
finanziaria della proposta di legge stessa qualora sia ritenuta
meritevole di approvazione.
L'iniziativa dei Consiglieri Sandri e Squarzino e di altri
colleghi ha posto l'accento su un problema reale. Sembra che in
questa fase si sia individuata una prassi diversa, più rispettosa
sia della possibilità dei Consiglieri di opposizione di presentare
un disegno di legge che preveda anche delle risorse finanziarie,
quindi un intervento sul bilancio, sia della possibilità della
Commissione di cominciare fin da subito ad entrare nel merito del
disegno di legge, per evidenziare se è necessario o meno un
intervento finanziario e in questo caso, nel caso vi sia una
maggioranza nella Commissione, credo sia possibile, verificando con
i competenti Assessorati, individuare le risorse: questa è una
prassi che è stata delineata dal Presidente della II Commissione e
dal Presidente del Consiglio. È una prassi che ci trova abbastanza
consenzienti, è una prassi che vorremmo verificare nella realtà se
risolve i problemi, per cui abbiamo deciso con il collega Sandri
non di ritirare il provvedimento, ma di rinviarlo in Commissione,
in modo che sia lì pronto ad essere ripreso in mano e riformulato
se nel giro di questi mesi la prassi che è stata delineata non
risulta rispondente alle esigenze che si volevano risolvere con
tale proposta di legge. Concludendo, rimandiamo in Commissione
questa proposta di legge, che rimane lì quasi a garanzia della
prassi che sarà in tali mesi adottata.
Presidente
- La proposta di legge viene rinviata alla II
Commissione.
Il Consiglio prende atto, concordando.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK