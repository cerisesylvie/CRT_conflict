Consiglio Regionale della Valle d'Aosta - Oggetto del Consiglio n. 1538 del 4 novembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1538 del 4 novembre 2015 - Resoconto
OGGETTO N. 1538/XIV - Interpellanza: "Adozione di iniziative
di informazione sul rapporto rischi/benefici derivanti dalle
vaccinazioni".
Presidente
- Per l'illustrazione, la parola al
Consigliere Fabbri.
Fabbri (UVP) -
Grazie Presidente.
Presentiamo questa interpellanza per avere qui, in Consiglio,
noi Consiglieri - ma credo anche coloro che ci stanno ad ascoltare
e che ci seguono - qualche punto fermo sulla situazione delle
vaccinazioni in Valle, sia su quelle pediatriche obbligatorie o
consigliate, sia su quelle antinfluenzali. I dati che abbiamo
confermano che si sta diffondendo sempre di più una specie di
"informazione allarmistica" che provoca poi un certo restio da
parte delle famiglie a vaccinare i bimbi e a vaccinare le persone a
rischio. Negli ultimi anni c'è stata purtroppo una diminuzione di
copertura vaccinale di tutti i tipi, sia di quelli previsti dai
LEA, sia per gli altri.
Alcuni dati che noi abbiamo in possesso ci dicono che la
copertura vaccinale prevista dal Piano nazionale dei vaccini non
viene rispettata in Valle d'Aosta (veniva rispettata, ma poi negli
anni purtroppo c'è stata una diminuzione). Due dati: il vaccino
sulla poliomielite è al 93,7 percento, difterite, tetano e pertosse
al 93,8 percento, l'HB al 93,1 percento, e via di questo passo;
siamo cioè al di sotto del 95 percento, di quello che è
preconizzato dal Piano dei vaccini nazionale. Diciamo che è una
situazione preoccupante, perché queste diminuzioni di vaccinazioni
fanno sì che si possano diffondere delle malattie che fino ad ora
erano state completamente debellate: pensiamo alla difterite,
pensiamo anche al rischio che c'è da parte della popolazione, sia
infantile che adulta, di incorrere poi a delle infezioni che, come
dicevo, erano scomparse e che quindi sono adesso di difficile
diagnosi da parte dei medici. Abbiamo anche avuto ultimamente delle
infezioni di tubercolosi, tubercolosi anche infantile, cosa negli
ultimi anni era scomparsa e che adesso tende a farsi di nuovo
presente nel nostro territorio. Tutto questo a dispetto anche di
quel Piano di vaccinazione regionale che è estremamente puntuale,
estremamente ben fatto -bisogna riconoscerlo - che però non ha e
non sembra aver avuto gli effetti desiderati. Questo naturalmente
anche a fronte di una cattiva informazione, una cattiva campagna
che viene fatta dai media, che insinuano nella popolazione la paura
di ricorrere alla vaccinazione e la allarmano esponendo gli effetti
collaterali anche tossici di questi vaccini. Torno a ripetere:
nonostante tutto il Piano regionale della vaccinazione, purtroppo
c'è una diminuzione delle vaccinazioni, per cui a nostro avviso
bisognerebbe che gli organi preposti in qualche modo possano porre
rimedio a questa situazione, soprattutto ricorrendo ad un'esatta
informazione, sia a livello di coloro che operano nel settore (che
sicuramente sono informati sui fatti), ma anche a livello della
popolazione.
Con la nostra interpellanza invitiamo dunque a porre rimedio a
questa situazione che si sta verificando e chiediamo quali sono le
azioni poste in essere a questo proposito. Inoltre vorremmo avere
dall'Assessore la conferma che questo Piano vaccinale regionale sta
subendo dei rallentamenti e sapere quali siano i motivi di questi
rallentamenti. Grazie.
Presidente
- Per la risposta, la parola all'Assessore
Fosson.
Fosson (UV) -
Sì, grazie Presidente.
Sicuramente le vaccinazioni rappresentano oggi uno dei più
grandi problemi di programmazione sanitaria; è preoccupante quanto
è emerso in questi giorni dagli organi d'informazione. La ringrazio
per questa interpellanza, perché ci permette di fare un attimo il
punto e anche di sentire poi nella sua replica quali siano le
indicazioni, i pareri sull'obbligatorietà o meno. Dall'altra parte
bisogna ricordare che le vaccinazioni rappresentano una delle
pagine più belle della storia della medicina, da Pasteur a
Montagnier, e anche per quanto concerne l'ebola nessun ha mai
detto: "non vacciniamo contro l'ebola", perché l'unica possibilità
di debellare un'epidemia così è proprio trovare un vaccino. Questo
problema è anche stato sollevato in modo importante proprio perché
c'è un calo significativo delle vaccinazioni, come diceva lei, un
calo significativo in tutta Italia, e anche in Valle d'Aosta. Le
Regioni a Statuto speciale - lei l'ha visto - sono quelle che
vaccinano di meno, e chi vaccina di meno è proprio l'Alto
Adige.
Ci sono due tipi di vaccinazioni. Le vaccinazioni che lei ha
definito "obbligatorie", sono state eliminate dall'obbligatorietà
nella scuola dal 2003, dal Governo D'Alema con la Bindi Ministro
della Salute, per dare spazio all'autodeterminazione. Le
vaccinazioni obbligatorie sono quattro: la difterite, l'antipolio,
l'antitetanica e l'epatite. Cosa vuol dire "obbligatorie"? Perché
succede proprio che, con l'informazione di cui parlavamo prima, un
genitore possa fare un atto di dissenso e non far fare la
vaccinazione a suo figlio. Tutto ciò cosa provoca? Assolutamente
nulla, perché questo avviene soprattutto per le vaccinazioni
cosiddette "raccomandate" nel primo anno di vita, che sono
veramente oggetto di grossa contestazione - non parlerei di cattiva
informazione, ma proprio di contestazione della loro validità - e
che sono diminuite: il morbillo, e la trivalente, tenendo altresì
conto che non si può fare l'antitetanica separata dal morbillo.
Un aspetto di carattere scientifico molto importante dal punto
di vista del Ministero è quello per il quale è intervenuto il
professor Ricciardi dell'Istituto Superiore di Sanità che dice:
"
La disinformazione minaccia di disperdere il patrimonio di
sanità accumulato
", con addirittura il pericolo di ritornare a
forme di epidemia; si pensi a tal proposito che c'è stato un caso
di difterite in Spagna. Dall'altra parte rispondono in modo molto
importante le Associazioni, addirittura le Associazioni anti
vaccinazioni che, con eclatanti prese di posizione dal titolo:
"
Vaccini: come tornare all'età della pietra
", attraverso un
documento firmato da più di 150 pediatri - mi scusi la parentesi,
ma uno di questi firmatari è valdostano, è una pediatra non
dipendente, ma convenzionata - in cui vi è scritto che i vaccini
fanno male, che alla base di un'informazione noi dobbiamo parlare
dei rischi dei vaccini! È chiaro che questa disputa fra Ministro e
Associazioni ha diviso l'Italia, perché sicuramente ha esacerbato
un problema di "vaccini sì" e "vaccini no". Ieri eravamo in
collegamento con la Commissione degli Assessori regionale della
salute che doveva esaminare il Piano vaccinale e quindi prendere
delle decisioni su quello che è stato pubblicato dal Ministero ivi
inclusa la prospettiva di penalizzare i medici. Nel corso della
riunione è stato deciso di non decidere, nel senso che si è deciso
di aprire un tavolo d'informazione in cui si deciderà poi se
reintrodurre l'obbligatorietà, che a mio avviso anche dal punto di
vista giuridico non sarebbe una cosa facile.
Sul problema se i vaccini fanno bene o fanno male, come lei sa,
i vaccini sono delle medicine, e come tutte le medicine possono
creare dei fenomeni di allergia, di intolleranza a carico di
qualche paziente, però l'effetto, è raro ed è estremamente
sproporzionato a favore del grande vantaggio alla salute che è
stato portato dalle vaccinazioni. Quali sono gli effetti
indesiderati? Ecco, dividerei in questo i cosiddetti "pediatrici
obbligatori", oltre a una reazione tossica del momento, febbre,
vomito o qualche caso di disorientamento, mentre sulle grosse
alterazioni di malattie, aspetto un intervento del Ministero.
L'anno scorso - lei lo sa - è apparso su
The Lancet
, che è
una delle riviste scientifiche più importanti a livello mondiale,
un articolo che avvicinava la vaccinazione al morbillo con un
aumento dell'autismo; l'articolo è stato poi contestato, il
giornale lo ha rimosso, ma in queste Associazioni antivaccinatori
viene ormai presentato da tutti così, e le evidenze scientifiche
sono importanti. Il discorso introdotto da parte degli
antivaccinatori non è un effetto immediato, ma di modifica del
quadro immunitario. È chiaro che i vaccini modificano il sistema
immunitario, ma questo non può determinare la conseguenza del "non
ho mai fatto l'influenza, mi sono vaccinato e l'ho presa da quando
l'ho fatto", o frasi di questo tipo. Per l'influenza qual è la
complicanza? A parte che l'influenza l'anno scorso è rientrata in
alcune forme di comunicazione deleterie, e per certi versi
drammatiche, del tipo: "nel mese di dicembre è morto un anziano
perché ha fatto l'influenza", con 11 casi di decessi poi non
confermati; sappiamo che l'influenza ha un caso su 100.000 di
lesioni del motoneurone anteriore con delle sindromi paralizzanti -
io ne ho visto uno - che si risolvono, ma che comunque è un dato
controbilanciato da quelle delle morti per influenza, appartenenti
alle categorie a rischio come i cardiopatici, eccetera.
Ricordiamoci che nel 1917-1918 in Valle d'Aosta sono morte 1.300
persone per la "spagnola".
Come ci muoviamo noi? Noi siamo profondamente convinti
dell'importanza di una strategia vaccinale e, come ha detto lei,
sicuramente bisogna dare una grande accelerazione contro quella che
non è una cattiva informazione, ma è un'informazione precisissima,
nel senso del "non voglio che i miei figli siano vaccinati", la cui
filosofica è analoga a quella per la quale il genitore dice: "non
voglio dare l'antibiotico a mio figlio", con una presa di posizione
sostenuta magari anche da qualche sanitario, e questo sicuramente
altera il giusto approccio profilattico e terapeutico.
Noi siamo profondamente convinti dell'importanza delle
vaccinazioni, vogliamo convincere tutti gli indecisi, e comunque
confrontarci con chi è contrario alle vaccinazioni. Oltre a questo
c'è anche la cultura del dubbio, ovvero quello che in Italia i
vaccini servono alle case farmaceutiche. Le dirò che noi abbiamo
presentato al Ministero adesso una proposta di acquistare tutti i
vaccini, con un unico fondo, affinché sia il Ministero ad
acquistare i vaccini per tutti e poi li distribuisca; quindi con il
nostro impegno contro la disinformazione cercando sempre più di
promuovere la vaccinazione. Cosa abbiamo fatto per questo? Già
l'anno scorso, nel mese di marzo-giugno ci era apparso evidente
questo: abbiamo costituito un gruppo di lavoro in cui ci sono le
istituzioni, ma soprattutto ci sono i pediatri del territorio, e
questi si sono già incontrati sei volte anche per uniformare dal
punto di vista sanitario l'informazione, affinché non ci sia un
clinico che dica: "non vaccinate" e un altro viceversa che dica di
sì, perché dobbiamo cercare il più possibile di avere dei punti
fermi sulle vaccinazioni da dare. Con questa campagna informativa
sulle vaccinazioni, faremo intanto dei comunicati stampa, con un
evento pubblici il 9 di novembre, a Palazzo regionale, alla
presenza di alcuni "
promoters
", cioè con chi sostiene (Forze
dell'Ordine, eccetera) che la vaccinazione va fatta; ci saranno
anche le Associazioni di volontariato, e in tal senso ho già
parlato anche con l'AVIS.
La scuola: noi stiamo riorganizzando l'informazione finalizzata
all'educazione sanitaria all'interno della scuola. Penso che questo
dell'informazione sanitaria sulla campagna vaccinale, ricordando
magari le pagine belle delle vaccinazioni, sia da portare nella
scuola riunendo magari le famiglie alla fine di questo incontro
perché si confrontino con degli specialisti.
Un altro appuntamento a cui noi teniamo molto e che, come
Regione, abbiamo promosso: è quello del 28 di novembre che avrà
luogo all'
Hostellerie
. Si tratta di un importante convegno
dal titolo: "
Il dissenso vaccinale. Come affrontarlo
", in
cui ci saranno degli specialisti della Valle d'Aosta, del Piemonte,
e del Veneto. Questa è un'iniziativa che allarga i nostri confini
proprio per cercare di mettere a nudo questo dissenso vaccinale, in
attesa di una posizione precisa del Ministero, che rimane a noi da
gestire soltanto aumentando e migliorando ancora
l'informazione.
Presidente
- Per la replica, la parola al Consigliere
Fabbri.
Fabbri (UVP)
- Grazie Presidente.
Una breve replica e poi lascerò la parola alla collega Morelli.
Indubbiamente mettere a punto i rischi e i benefici della
vaccinazione è la strada maestra per potere poi convincere o
lasciare alla libera scelta dei genitori e di chi si vuole
vaccinare quella che è una prassi da seguire, e secondo la
maggioranza della comunità scientifica è la strada maestra per
prevenire tutte queste malattie di tipo virale e di tipo
batterico.
Un solo appunto. Lei, Signor Assessore, ha detto che i pediatri
di base sono stati coinvolti in questo tipo di...uno è stato
coinvolto, uno...ecco, però i pediatri di base, da quello che
sappiamo noi, non sono stati coinvolti nella possibilità di
vaccinare questi bambini perché...per motivi che adesso non stiamo
qui a sviscerare. Comunque noi pensiamo che la pediatria di base,
che è un po' una "Cenerentola" nella sanità regionale e
territoriale, abbia un'importanza fondamentale per spiegare in modo
assolutamente certo, soprattutto alle mamme e alle famiglie, i
rischi e i benefici della vaccinazione. Inviteremmo quindi a
coinvolgere sempre più la pediatria di base, anche nel poter
vaccinare i bimbi in questo recupero di vaccinazione che si sta
spegnendo e si sta riducendo con dei rischi notevolissimi per la
salute pubblica. Lascio la parola alla collega.
Presidente
- La parola alla Consigliera Morelli.
Morelli (ALPE) -
Merci Président.
Noi siamo bravi, in Italia e anche in Valle d'Aosta, a dividerci
su questi problemi, che forse invece andrebbero affrontati con un
po' più di pragmatismo e di chiarezza fondata su motivazioni
scientifiche, più scientifiche che emotive. La Commissione salute
delle Regioni, a quanto noi abbiamo appreso, dovrà o ha affrontato
il problema dell'obbligatorietà...ha rimandato...sì, allora il
fatto che il problema sia stato rimandato conferma quanto ho appena
detto.
Sull'obbligatorietà noi abbiamo dei dubbi. Riteniamo che una
giusta e corretta informazione riguardo ai benefici delle
vaccinazioni sia da portare avanti senza andare a demonizzare quei
genitori che scelgono di non far vaccinare i figli, anche se
bisogna rappresentare loro quali sono le conseguenze di questa loro
scelta, che non coinvolgono soltanto i loro figli, ma coinvolgono
la comunità, perché il fatto di aumentare i bambini non vaccinati
fa sì che certe malattie poi possano nuovamente proliferare. Sono
persone che sicuramente fanno queste scelte in buona fede pensando
di tutelare la salute dei loro figli e sono posizioni legittime, su
cui però io credo che l'Amministrazione pubblica, e quindi i medici
di medicina generale, i pediatri che fanno capo al servizio
pubblico debbano svolgere un ruolo...non di persuasione, ma quanto
meno di chiarezza. Noi riteniamo quindi che le azioni in questo
senso vadano fatte. È interessante il fatto che promuoviate un
convegno proprio su questo argomento, perché i dati che ha citato
il collega Fabbri rispetto alla nostra Regione sono dati
preoccupanti, in effetti. Io addirittura avevo dei dati ancora più
negativi: la nostra Regione non si discosta molto dal 90 percento
di copertura vaccinale per le vaccinazioni che sono obbligatorie;
quindi sicuramente va fatta un'opera di informazione e, tra
l'altro, nella bozza di Piano socio-sanitario che ci è stata
inviata questa politica di sensibilizzazione e di chiarezza è
compresa. Noi pensiamo pertanto che sia corretto proseguire in
quest'azione. Grazie.
Presidente -
Punto 12 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK