Consiglio Regionale della Valle d'Aosta - Oggetto del Consiglio n. 619 del 31 maggio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 619 del 31 maggio 1984 - Resoconto
OGGETTO N. 619/VIII - DISEGNO DI LEGGE CONCERNENTE:
"DISCIPLINA DELLA CLASSIFICAZIONE DELLE AZIENDE
ALBERGHIERE".
PRESIDENTE:
Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
La legge che disciplina la classificazione
alberghiera è in vigore dal 1937, quindi è piuttosto vecchia. La
relazione è molto esplicativa anche se lunga e faccio riferimento
ad essa nell'indicare le innovazioni più consistenti.
La prima innovazione consiste nell'adozione del nuovo sistema di
classificazione a stelle già adottato in numerosi Paesi europei
perchè è più pratico. L'attribuzione del numero delle stelle viene
effettuata con graduatorie a punteggi che risultano analizzando i
requisiti dei singoli esercizi. Il punteggio prende in
considerazione quasi esclusivamente dati obiettivi quali: la
struttura e l'impianto dell'albergo, la prestazione di servizi,
l'aspetto e la posizione dell'immobile stesso.
Aspetto rilevante è anche il riconoscimento formale e la
disciplina di una forma di ricettività che è venuta affermandosi
negli ultimi anni, innovativa rispetto all'albergo tradizionale e
che viene chiamata residenza turistico-alberghiera: si tratta di
quelle strutture nelle quali la camera dispone di un
posto-cottura.
La terza novità è rappresentata dalla durata della
classificazione, che da biennale diventa quinquennale.
La Commissione Consiliare competente ha esaminato a fondo la
legge e ai lavori della Commissione ha partecipato anche il
Presidente degli albergatori valdostani. In occasione
dell'assemblea degli albergatori, a St. Vincent, il disegno di
legge è stato dibattuto a fondo, gli albergatori hanno fatto delle
osservazioni, per cui numerosi sono stati gli emendamenti proposti,
che ora illustrerò brevemente.
Il 1° emendamento all'articolo 10 porta da 5 a 15 i giorni utili
per consentire il ricorso (secondo le disposizioni legislative
occorrono almeno 30 giorni per fare ricorso, 15 giorni per la
pubblicazione e altri 15 dopo la pubblicazione).
Il 2° emendamento modifica il 2° comma come segue: "Nei casi di
recidiva delle violazioni di cui sopra la sanzione è raddoppiata;
per le violazioni di cui al punto a), b), d), e) può essere altresì
disposta dal Comune la sospensione della licenza di esercizio per
un periodo non superiore a un mese". Non viene quindi prevista la
soppressione della licenza di esercizio per il punto c) dove si
dice: "Utilizza i locali destinati ad alloggio dei clienti con un
numero di posti-letto superiore a quello autorizzato ai sensi della
presente legge". Le Regioni che hanno già legiferato in materia
hanno generalmente previsto sanzioni inferiori alle nostre e non
hanno neanche inserito questa clausola che è molto severa verso
l'albergatore.
L'emendamento al 5° comma dell'art. n. 14 sopprime la frase:
"Cui venga attribuito un livello di classificazione contrassegnato
con una o due stelle". L'art. n. 14 dice che le camere con una
superficie di 12 mq. possono essere considerate doppie soltanto per
gli alberghi di III e IV categoria. Per la I categoria, in effetti,
non ci sono problemi, perchè il caso non si presenta. Da una
ricerca fatta dall'Assessorato, in alberghi di II categoria di
località che si trovano sui 1200 1300 metri di quota, il caso si è
presentato. In Val d'Ayas e a Cogne abbiamo riscontrato che ci sono
parecchi alberghi di II categoria che hanno camere doppie con
superficie inferiore a 14 mq. Per evitare quindi troppe
penalizzazioni e perdite di posti letto riteniamo, in
considerazione, anche dei problemi di riscaldamento, che si possa
autorizzare una deroga ai 14 mq. prescritti.
L'ultimo emendamento corregge nella tabella A la dizione:
"Servizi di ricevimento o di portineria..." in "Servizi di
ricevimento e di portineria..."
PRESIDENTE:
Dichiaro aperta la discussione generale.
Ha chiesto la parola il Consigliere Pedrini; ne ha facoltà.
PEDRINI (P.L.I.):
Io mi rivolgo all'Assessore per
chiedere la modifica del quadro dell'art. 6 dove si dice: "di mq.
14 per le camere a due letti". In aula invece viene detto che per
gli alberghi di III e IV categoria si possono accettare anche 12
mq. Premesso che una superficie di 12 mq. è più che sufficiente per
una camera doppia, non vedo perchè si debba fare questa distinzione
tra un albergo di II categoria, che deve avere 14 mq. per camera, e
un altro di III al quale si consentono anche 12 mq. per camera.
Devono avere tutte 12 mq. allora!
Approvo la variazione al punto c) dell'art 11 sull'utilizzazione
dei locali (il terzo letto, per essere chiari) dove viene depennata
la possibilità da parte del sindaco di ritirare la licenza, mentre
rimane la possibilità di una multa da 500 mila lire a 2 milioni. Io
mi permetto di dissentire da questa impostazione perchè quasi tutte
le regioni d'Italia, e in modo particolare a quelle a carattere
turistico come il Trentino-Alto-Adige, l'Emilia Romagna, la
Liguria, non prevedono nemmeno l'ammenda. Soltanto noi in Valle
d'Aosta vogliamo fare i primi della classe e stangare la categoria
degli albergatori, proprio oggi quando mancano 50 mila posti letto.
Durante il fine settimana in certe località sono presenti da 10 a
15 mila persone che non sappiamo dove alloggiare. Secondo me la
multa è troppo alta, e, se non vogliamo abolirla, chiedo di
portarla dalle 200 alle 500 mila lire. La multa attuale sarebbe una
beffa per l'albergatore costretto, in un periodo strettissimo
dell'anno (parliamo al massimo di 40 giorni durante 12 mesi) a
pagare una multa così alta per aver aggiunto un posto - letto in
una camera. Propongo quindi che all'articolo 12 la multa da 500
mila lire a 2 milioni venga o depennata o passata da 200 a 500 mila
lire.
PRESIDENTE:
Consigliere Pedrini dovrebbe presentare
l'emendamento alla Presidenza.
Ha chiesto la parola il Consigliere Millet; ne ha facoltà.
MILLET (P.C.I):
Noi voteremo a favore di questo disegno
di legge. Non voglio accendere una polemica ma, dato che noi ieri
siamo stati accusati di non rispettare le decisioni della
Commissione, mi permetto di dire che in Commissione, quando avevamo
discusso con il rappresentante degli albergatori, erano state
espresse posizioni dure anche dalla maggioranza, mentre oggi
vengono accolti vari emendamenti ed alcuni sono proposti dalla
stessa Giunta. Non mi scandalizzo e ritengo giusto che in
Commissione si discuta e poi ognuno faccia ciò che meglio crede.
Mentre sul primo emendamento siamo d'accordo sul secondo
emendamento, che tratta dell'abolizione della lettera c), ho delle
riserve. Mi era sembrato di capire, in Commissione, che in Valle
d'Aosta si volesse dare l'esempio, per salvaguardare il turista: e
noi siamo d'accordo sul fatto che, se si vuole continuare ad avere
una buona affluenza di turisti, occorre che essi abbiano delle
garanzie. Tuttavia c'è stata, evidentemente, una certa pressione da
parte della categoria e noi ci asterremo sull'emendamento perchè
riteniamo che, così com'è formulato ci riporti indietro rispetto
allo spirito della legge. Sarebbe stato meglio, quindi, rivedere la
materia e non accettare le pressioni esterne. Noi ci asterremo su
questo punto mentre gli altri li voteremo perchè riteniamo l'intera
legge un fatto importante per la Valle d'Aosta.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Noi avevamo già espresso in
Commissione il nostro voto favorevole.
Ci sembra un provvedimento importante che tra l'altro, sotto
certi aspetti, può anche rilanciare il turismo in Valle d'Aosta in
quanto dà un aspetto più ordinato all'intero quadro alberghiero
valdostano e risponde a criteri più moderni e più visibili da parte
di coloro che devono fruire delle strutture alberghiere. Poichè
vogliamo che la gente conosca esattamente il nostro pensiero, noi
diciamo che il disegno di legge risponde a certi criteri di
rigidità che ci trovano perfettamente consenzienti. Diamo atto alla
Giunta di aver fatto uno sforzo in questo senso.
Siamo d'accordo con gli emendamenti presentati dalla Giunta e ci
permettiamo di formalizzarne due anche noi. Il 2° comma dell'art. 6
dice: "E' ammessa la possibilità di aggiungere un letto nelle
camere, in deroga ai limiti di superficie previsti dal comma
precedente, nel caso in cui gli ospiti accompagnino un fanciullo di
età inferiore ai 15 anni e nel caso di comitive organizzate dalla
scuola dell'obbligo". La possibilità di aggiungere un 3° letto
viene limitata a questi due casi. A noi sembra invece (mi riferisco
anche a due mozioni che abbiamo presentato sul turismo e che
verranno discusse nel prossimo Consiglio) che questa sia una
limitazione eccessiva. Io credo che, proprio per l'evoluzione che
ha subito il turismo in Valle d'Aosta, vadano anche incentivate
certe forme di turismo alternativo rispetto a quello tradizionale
per cui saremmo per ampliare questa facoltà aggiungendo
l'opportunità del terzo letto in due casi specifici ulteriori:
quando le prenotazioni siano state fatte non solo dalla scuola
dell'obbligo ma anche "da agenzie di viaggio e turismo e da gruppi
di persone organizzate in associazioni a carattere sociale". C'è
tutto un turismo che va in questo senso e dobbiamo prenderne atto.
Per esempio la nostra regione non è stata ancora sfiorata dal
fenomeno massiccio del turismo della terza età. Mi auguro che in
futuro si pensi anche a questa opportunità. Credo che un
emendamento di questo tipo vada in quel senso e sia un'apertura
maggiore perchè il modo di fare turismo è cambiato sostanzialmente
e non dobbiamo lasciarci sfuggire questa opportunità.
L'altro emendamento che proponiamo riguarda il 2° comma
dell'art. 14 in cui c'è tutta la casistica relativa alle norme
transitorie e finali e dove si fotografa la situazione e si dice
che gli alberghi dovranno adeguarsi alla nuova normativa entro un
certo limite di tempo. L'unica perplessità, che formalizziamo
nell'emendamento, è che questa situazione riguardi anche il numero
delle camere. Leggo per fare capire meglio il nostro emendamento:
"Gli alberghi esistenti alla data di entrata in vigore della
presente legge che non risultassero in possesso dei requisiti
minimi previsti per il livello minimo di classificazione di cui
alla allegata tabella A, vengono provvisoriamente classificati con
una stella, a condizione che si dotino, entro e non oltre il
termine di un anno dalla data del provvedimento di classificazione,
dei requisiti minimi necessari, fatta eccezione per il requisito
concernente il numero delle camere". Stando a questa dizione viene
classificato anche un esercizio alberghiero che ha una sola stanza.
Non credo che sia sostenibile un caso di questo tipo anche perchè
non avrebbe la possibilità di sopravvivere. Ora noi proponiamo che
si stabilisca almeno un numero minimo di stanze, che comunque non
dovrà essere inferiore a quattro. Occorrono almeno quattro stanze
perchè si giustifichi l'esistenza di un albergo.
Questi sono i due emendamenti che noi presentiamo alla
Presidenza e che speriamo trovino accoglimento da parte della
Giunta.
PRESIDENTE:
Ha chiesto la parola il Consigliere
Maquignaz; ne ha facoltà.
MAQUIGNAZ (Féd. D.P. - U.V.P.):
Il nostro giudizio su
questo disegno di legge è assolutamente positivo perchè riteniamo
che questa legge sia stata fatta bene sul piano tecnico e
intendiamo evidenziarlo e ribadirlo.
Questa legge prevede una parametrazione molto precisa in un
settore nel quale si era creato un certo clima di confusione.
Riteniamo anche che la classificazione a stella incontrerà
certamente il favore dell'albergatore e della clientela,
soprattutto straniera, che è abituata a questo tipo di
classificazione. Concordiamo sugli emendamenti presentati
dall'Assessore, emendamenti che, peraltro, avevamo già segnalato in
Commissione.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Anche noi diamo il nostro parere
favorevole al provvedimento presentato dalla Giunta, ritenendolo un
passo importante.
Condivido le perplessità del Consigliere Pedrini sull'art. 12,
dove si dice che le sanzioni vanno da £. 500.000 a £. 2.000.000 che
mi sembrano eccessive: giustamente il Consigliere Pedrini ha
sottolineato che in Valle d'Aosta mancano 50.000 posti-letto e
quindi questo provvedimento penalizzerebbe ancora di più questa
categoria. Sono perfettamente d'accordo con quanto è stato proposto
dal Partito Socialista con gli emendamenti all'articolo 6, che
limita eccessivamente la possibilità di aggiungere il 3° letto;
inoltre condivido l'allargamento della deroga alle agenzie di
viaggio e alle associazioni che hanno carattere sociale.
Con la speranza che siano accolti questi due emendamenti esprimo
il mio voto favorevole.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Il giudizio del Movimento Sociale
Italiano nei confronti di questo disegno di legge è positivo perchè
va incontro alle aspirazioni e alle richieste di quella categoria
che deve essere aiutata per la particolare vocazione turistica
della Valle d'Aosta. Pertanto sono d'accordo con il disegno di
legge e con gli emendamenti proposti dall'Assessore.
PRESIDENTE:
Se nessuno chiede la parola chiudo la
discussione generale e cedo la parola all'Assessore al Turismo,
Urbanistica e Beni Culturali Borbey.
BORBEY (D.C.):
Onestamente do ragione al Consigliere
Millet per quanto abbiamo detto in Commissione e per quanto
modificato dalla Giunta con gli emendamenti. Questa legge è stata
presentata velocemente perchè i tempi tecnici non consentono di
superare il 30 novembre per avere la nuova classificazione
alberghiera in vigore dal 1° dicembre 1984, altrimenti dovrebbe
slittare all'anno successivo. Abbiamo quindi sollecitato
l'Associazione degli albergatori per avere al più presto le sue
indicazioni.
Debbo dare ragione al Consigliere Pedrini perchè francamente le
cifre indicate all'art. 12 sono alte, ribadiamo però che gli
albergatori essendo operatori specializzati, debbono dare un
esempio di professionalità, debbono dare il buon esempio; quindi
devono fare attenzione per non cadere due volte nello stesso
errore.
Per quanto riguarda l'emendamento del Consigliere Torrione
sull'art. 6 dico che autorizziamo già i due letti nelle camere fino
a 12 mq. l'inserimento di un terzo letto per i ragazzi fino ai 15
anni e per il turismo scolastico. Noi non riteniamo, per delle
motivazioni che possono essere anche di carattere igienico, di
autorizzare i tre letti, in modo indiscriminato, nelle camere che
hanno soltanto 12 mq. Quanto al turismo della terza età, noi
riteniamo che la persona anziana debba, a maggior ragione, avere
almeno una certa quantità di aria da respirare. Inoltre al giorno
d'oggi quasi tutto il turismo è organizzato attraverso le agenzie
di viaggio o le gite sociali, vi sarebbe una sperequazione nei
confronti degli albergatori che non si servono di queste
organizzazioni. E' vero che tutti gli alberghi lavorano con le
agenzie alle quali danno il 20-25%. Speriamo che in Valle d'Aosta
l'associazione albergatori possa organizzarsi per essere
autosufficiente. Credo inoltre che si possa anche accettare il
limite delle 4 camere per considerare un albergo come tale.
PRESIDENTE:
Passiamo all'esame dell'articolato.
Do lettura dell'articolo 1:
Articolo 1
Attività alberghiere
E' attività ricettiva l'attività diretta alla produzione di
servizi per l'ospitalità.
La presente legge definisce l'attività ricettiva alberghiera
e ne classifica le
aziende, nell'interesse pubblico
e
ai fini di una corretta informazione, in base ai requisiti indicati
nelle allegate tabelle.
PRESIDENTE:
Se nessuno chiede la parola metto in
votazione l'articolo 1.
ESITO DELLA VOTAZIONE
Presenti: 31
Votanti: 30
Favorevoli: 30
Astenuti: 1 (Pedrini)
Il Consiglio approva.
PRESIDENTE:
Do lettura dell'articolo 2:
Articolo 2
Aziende alberghiere
Le aziende alberghiere sono esercizi ricettivi aperti al
pubblico, a gestione unitaria, che forniscono alloggio, eventuali
servizi di somministra
zione
di alimenti e
bevande e
altri servizi accessori in camere ubicate in uno o
più
stabili o
in una porzione di stabile.
Sono considerati aziende alberghiere e vengono assoggettati
alla relativa disciplina gli "alberghi" propriamente detti e le
"residenze turistico-alberghiere".
Sono "alberghi" le aziende aventi le caratteristiche di cui
al primo comma del presente articolo che possiedono i requisiti
indicati nell'allegata tabella A.
Sono "residenze turistico-alberghiere" le aziende che
forniscono alloggio e
servizi accessori in unità abitative
arredate, costituite da uno o
più locali, dotate di servizio
autonomo di cucina e che possiedono i requisiti indicati
nell'allegata tabella B.
Nelle residenze turistico-alberghiere non può essere fornita
ospitalità per periodi inferiori a sette giorni.
Le tabelle A e B di cui ai precedenti commi, nonchè il quadro
di classificazione indicante il punteggio complessivo minimo
previsto per i singoli livelli di classificazione, formano parte
integrante della presente legge.
PRESIDENTE:
Se nessuno chiede la parola metto in
votazione l'articolo 2.
ESITO DELLA VOTAZIONE
Presenti: 32
Votanti: 31
Favorevoli: 31
Astenuti: 1 (Pedrini)
Il Consiglio approva.
PRESIDENTE
: Do lettura dell'articolo 3:
Articolo 3
Classificazione delle aziende alberghiere
Le
aziende alberghiere sono classificate in base ai
requisiti posseduti e
vengono contrassegnate, in relazione
alla classificazione attribuita, rispettivamente con una, due, tre,
quattro e cinque stelle per gli alberghi e due, tre e quattro
stelle per le residenze turistico-alberghiere.
Gli alberghi contrassegnati con cinque stelle assumono la
denominazione aggiuntiva "lusso" quando siano in possesso degli
standard tipici degli esercizi di classe internazionale.
L'attribuzione del livello di classificazione e del
conseguente numero di stelle è
effettuata sulla base del
punteggio ricavato dalla somma dei coefficienti numerici
corrispondenti singoli requisiti posseduti.
I requisiti presi in considerazione ai fini della
classificazione si distinguono in "requisiti obbligatori",
predeterminati e indispensabili per ciascun livello di
classificazione, e
in "requisiti fungibili", fra loro
sostituibili, che concorrono alla formazione del punteggio
complessivo in base al quale viene determinata la
classificazione.
L'attribuzione della classificazione è obbligatoria ed è
condizione indispensabile per il rilascio della licenza di
esercizio, la quale deve contenere le indicazioni relative alla
denominazione, alla classificazione assegnata, alla capacità
ricettiva, al periodo di apertura (stagionale o annuale) e
all'ubicazione.
E' fatto obbligo di esporre in modo ben visibile all'esterno
e all'interno di ciascuna azienda alberghiera il segno distintivo
corrispondente al numero di stelle assegnate, realizzato in
conformità a modello da approvarsi successivamente con decreto del
Presidente della Giunta regionale.
PRESIDENTE:
Se nessuno chiede la parola metto in
votazione l'articolo 3.
ESITO DELLA VOTAZIONE
Presenti: 32
Votanti: 31
Favorevoli: 31
Astenuti: 1 (Pedrini)
Il Consiglio approva.
PRESIDENTE:
Do lettura dell'articolo 4:
Articolo 4
Tipologie e definizioni
Le aziende alberghiere che forniscono il servizio di
autorimessa, con box o con parcheggio, per tanti posti macchina e/o
imbarcazione quante sono le camere per gli ospiti maggiorate del
10%, nonchè i servizi di primo intervento di assistenza meccanica
delle autovetture, rifornimento carburante, ristorante o tavola
calda, bar, possono assumere la denominazione di "motel".
Le aziende alberghiere caratterizzate dalla centralizzazione
dei servizi in funzione di più stabili facenti parte di uno stesso
complesso e inseriti in un'unica area possono assumere la
denominazione di "villaggio albergo".
Le aziende alberghiere contrassegnate da tre, due e una
stella che forniscono alloggio e servizio di ristorante alle sole
persone alloggiate possono assumere la denominazione di
"pensione".
Per le aziende alberghiere che forniscono il servizio di
alloggio e di prima colazione può essere usata in aggiunta
l'indicazione "meublé" o "garni".
In alternativa all'indicazione "albergo" può essere usata
l'indicazione "hôtel" o,
limitatamente agli alberghi
contrassegnati da cinque
o
quattro stelle, "grand hôtel",
"grande albergo" o "palace".
(6) E' vietato usare per le aziende alberghiere definizioni
diverse da quelle previste dalla presente legge.
PRESIDENTE:
Se nessuno chiede la parola metto in
votazione l'articolo 4.
ESITO DELLA VOTAZIONE
Presenti: 32
Votanti: 31
Favorevoli: 31
Astenuti: 1 (Pedrini)
Il Consiglio approva.
PRESIDENTE:
Do lettura dell'articolo 5:
Articolo 5
Casi consentiti di promiscuità
Negli alberghi è consentita la presenza di unità abitative
dotate di cucina o posto-cottura nel limite di una capacità
ricettiva non superiore al 15% di quella complessiva
dell'esercizio.
Nelle residenze turistico-alberghiere è consentita la
presenza di unità abitative non dotate di cucina o posto-cottura,
nel limite di una capacità ricettiva non superiore al 15% di quella
complessiva dell'esercizio.
PRESIDENTE
: Se nessuno chiede la parola metto in
votazione l'articolo 5.
ESITO DELLA VOTAZIONE
Presenti: 32
Votanti: 31
Favorevoli: 31
Astenuti: 1 (Pedrini)
Il Consiglio approva.
PRESIDENTE:
Do lettura dell'articolo 6:
Articolo 6
Requisiti tecnici e igienici delle camere e delle unità
abitative delle aziende alberghiere
Negli alberghi le camere destinate agli ospiti devono avere
una superficie minima, al netto di ogni altro ambiente accessorio,
di mq. 8 per le camere ad un letto, di mq. 14 per le camere a due
letti e una superficie ulteriormente aumentata di mq. 6 per ogni
letto in più. La frazione di superficie superiore a mq. 0,50 è
arrotondata all'unità superiore.
E' ammessa la possibilità di aggiungere un letto nelle camere
in deroga ai limiti di superficie previsti dal comma precedente nel
caso in cui gli ospiti accompagnino un fanciullo di età inferiore
ai 15 anni e nel caso di comitive organizzate dalla scuola
dell'obbligo.
Le altezze delle camere e dei locali comuni sono quelle
previste dalle norme e dai regolamenti per l'edilizia
residenziale.
L'unità abitativa delle residenze turistico-alberghiere può
essere composta da due vani distinti adibiti rispettivamente a
cucina-soggiorno e pernottamento o da un monolocale attrezzato per
assolvere ad entrambe le funzioni.
Nel primo caso la superficie minima del vano riservato al
pernottamento non può essere inferiore a quella prevista dal primo
comma del presente articolo.
Nel secondo caso la superficie del monolocale dovrà essere
maggiorata del 25% rispetto a quelle previste dal primo comma del
presente articolo.
I servizi igienici annessi a singole camere o unità abitative
devono avere aerazione diretta dall'esterno o adeguata aspirazione
meccanica.
I predetti servizi, ad eccezione di quelli esistenti alla
data di entrata in vigore della presente legge, devono avere una
superficie minima di mq. 3.
La frazione di superficie superiore a mq. 0,50 è arrotondata
all'unità superiore.
PRESIDENTE:
Do lettura dell'emendamento presentato dal
Consigliere Torrione all'articolo 6.
Emendamento
Aggiungere al 2° comma: "... da agenzie viaggi e turismo e da
gruppi di persone organizzate in associazioni a carattere
sociale"
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Io non voglio insistere: ognuno ha le
sue idee personali e quindi posso anche capire che l'Assessore non
giustifichi l'emendamento che io ho proposto.
Però mi permetto di richiamare l'attenzione della Giunta sul
fatto che c'è un calo sensibile nel settore turistico. E' un dato
di fatto e lo esamineremo nel quadro di quel congresso organizzato
per fare il punto sulla situazione turistica valdostana e per
vederne alcune prospettive. Mi permetto di richiamare l'attenzione
della Giunta sul fatto che intere località turistiche della riviera
parevano tagliate fuori da un certo tipo di turismo a carattere
sociale e invece attualmente coprono con questo tipo di turismo
proprio quei periodi morti che ora tornano ad allungarsi. Il
cercare di fare qualcosa in questo senso mi sembra un dato di fatto
importante.
Io credo che la situazione prospettata dall'Assessore dei due
adulti e un ragazzo di 15 anni oppure dei tre ragazzi delle gite
scolastiche o dei tre adulti per stanza non cambi sostanzialmente
niente. O eliminiamo il discorso dei "3 per stanza" oppure, se le
condizioni igieniche valgono per tre persone: padre, madre e figlio
al di sotto dei quindici anni, valgono anche per tre persone
adulte.
Io credo che si debba prendere atto della nuova realtà
turistica, in caso contrario gli albergatori non dovranno poi
lamentarsi dei lunghi periodi in cui la stagione praticamente non
esiste. Allora prendiamo atto che un certo tipo di turismo in Valle
d'Aosta deve ancora venire!
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Per dichiarare che noi votiamo a favore,
soprattutto alla luce dell'emendamento dell'Assessore che toglie,
come penalizzazione, la chiusura dell'esercizio per
sovrapopolamento.
Dal momento che l'emendamento del P.S.I. dà un diritto
all'albergatore, finalizzato anche ad una maggiore promozione
turistica, lo riteniamo giusto, togliendo anche dalle sanzioni il
punto C).
PRESIDENTE:
Se nessuno chiede la parola metto in
approvazione l'emendamento presentato all'articolo 6 dal Partito
Socialista Italiano:
ESITO DELLA VOTAZIONE
Presenti: 33
Votanti: 32
Favorevoli: 13
Astenuti: 1 (Pedrini)
Contrari: 19
Il Consiglio non approva.
PRESIDENTE:
Se nessuno chiede la parola metto in
approvazione l'articolo 6 nel testo originario.
ESITO DELLA VOTAZIONE
Presenti: 33
Votanti: 32
Favorevoli: 32
Astenuti: 1 (Pedrini)
Il Consiglio approva.
PRESIDENTE:
Do lettura dell'articolo 7:
Articolo 7
Dipendenze
Le aziende alberghiere possono svolgere la propria attività,
oltrechè nella sede principale, o casa madre, ove sono di regola
allogati i servizi di ricevimento e portineria e gli altri servizi
generali di cui si avvalgono gli ospiti, anche in
dipendenze.
Le dipendenze possono essere ubicate in immobili diversi da
quello ove è posta la sede principale, o anche in una parte
separata dello stesso immobile quando ad essa si acceda da un
diverso ingresso.
Rispetto alla "casa-madre" le dipendenze devono essere di
norma ubicate a non più di 50 metri di distanza.
Per le aziende alberghiere con dipendenza la classificazione
della "casa madre" e delle singole dipendenze viene effettuata
separatamente, tenendo conto dei reciproci rapporti funzionali.
Alle dipendenze non può essere attribuita una classificazione
superiore a quella della "casa madre".
Il limite di distanza non si applica alle dipendenze
esistenti o in corso di costruzione alla data di entrata in vigore
della presente legge.
PRESIDENTE:
Se nessuno chiede la parola metto in
approvazione l'articolo 7.
ESITO DELLA VOTAZIONE
Presenti: 33
Votanti: 32
Favorevoli: 32
Astenuti: 1 (Pedrini)
Il Consiglio approva.
PRESIDENTE:
Do lettura dell'articolo 8:
Articolo 8
Durata della classifica
La classifica ha validità per un quinquennio con decorrenza
1° dicembre 1984.
Le operazioni relative alla classificazione sono espletate
nel secondo semestre dell'anno nel quale scade il quinquennio di
validità della classificazione.
Qualora durante il quinquennio, e sempre che manchi almeno un
semestre al compimento di esso, si siano verificati cambiamenti
nelle condizioni che hanno dato luogo alla classifica, può,
d'ufficio
o
a domanda, provvedersi all'assegnazione
dell'azienda alla categoria corrispondente alle mutate condizioni.
In presenza di soppravvenuta carenza di requisiti per il
mantenimento del livello di classifica assegnato, il titolare della
licenza d'esercizio è tenuto a farne denuncia all'Assessorato
regionale del turismo, per l'adozione del provvedimento di
revisione di classifica.
Per le nuove aziende aperte durante il quinquennio, la
classificazione ha validità per la frazione residua del quinquennio
in corso.
Entro un mese dall'intervenuta variazione della titolarità
della licenza di esercizio o dalla intervenuta cessazione
dell'attività di azienda alberghiera, il Comune ne dà comunicazione
all'Assessorato del turismo per i conseguenti aggiornamenti nella
pubblicazione degli elenchi.
PRESIDENTE:
Se nessuno chiede la parola metto in
approvazione l'articolo 8.
ESITO DELLA VOTAZIONE
Presenti: 33
Votanti: 32
Favorevoli: 32
Astenuti: 1 (Pedrini)
Il Consiglio approva.
PRESIDENTE:
Do lettura dell'articolo 9:
Articolo 9
Modalità della classificazione
La classificazione delle aziende alberghiere avviene con
decreto dell'Assessore regionale al turismo.
Per le aziende alberghiere in attività la classifica viene
assegnata sulla base dello stato di fatto dell'esercizio
e
degli elementi denunciati secondo le modalità disciplinate dalla
presente legge.
Per le
aziende alberghiere di nuova apertura la
classifica viene assegnata sulla base del progetto edilizio
autorizzato e degli elementi denunciati e accertati.
I titolari della licenza di azienda alberghiera devono, entro
il mese di aprile dell'anno nel quale scade il quinquennio di
validità della classificazione, inoltrare all'Assessorato regionale
del turismo una denuncia, su apposito modulo predisposto e
distribuito dall'Assessorato competente, contenente tutti gli
elementi relativi alle prestazioni di servizi, alle dotazioni, agli
impianti ed attrezzature, nonché all'ubicazione
e
all'aspetto dell'esercizio, necessari per la
classificazione.
Analoga denuncia deve essere presentata in caso di nuova
apertura, durante il quinquennio, di azienda alberghiera o
di modificazione delle strutture e delle attrezzature di quelle
esistenti.
In tal caso alla denuncia dovrà essere allegato il progetto
edilizio, la relazione descrittiva dell'arredamento dell'esercizio
e l'autorizzazione sanitaria del fabbricato.
I provvedimenti di classificazione alberghiera vengono
adottati con decreto
dell'Assessore regionale al turismo,
entro 40 giorni dalla presentazione della denuncia dei requisiti
dell'azienda.
Entro lo stesso termine l'Assessorato può richiedere agli
interessati ulteriori elementi conoscitivi e valutativi, ed
eventualmente accertare d'ufficio i dati indispensabili per
l'attribuzione della classifica.
Entro i 10 giorni successivi il decreto contenente l'elenco
delle aziende alberghiere classificate
è
trasmesso ai Comuni
per essere affisso all'albo pretorio per la durata di 15 giorni
consecutivi.
I provvedimenti di classificazione di aziende alberghiere di
nuova apertura e quelli contenenti variazioni della classifica
precedentemente detenuta vengono altresì notificati direttamente ai
titolari degli esercizi interessati.
PRESIDENTE:
Se nessuno chiede la parola metto in
votazione l'articolo 9.
ESITO DELLA VOTAZIONE
Presenti: 32
Votanti: 31
Favorevoli: 31
Astenuti: 1 (Pedrini)
Il Consiglio approva.
PRESIDENTE
: Do lettura dell'articolo 10, precisando che
allo stesso è stata apportata la seguente correzione: al secondo
comma la dizione "entro i 5 giorni successivi" è stata corretta in
"entro i 15 giorni successivi":
Articolo 10
Ricorsi avverso la classificazione
Avverso i provvedimenti di classificazione i titolari delle
aziende alberghiere interessate possono proporre ricorso.
Il ricorso, indirizzato alla Giunta regionale, deve essere
presentato all'Assessorato regionale del turismo entro i 15 giorni
successivi alla data di scadenza dell'affissione del decreto di
classificazione all'albo pretorio del Comune o dal ricevimento
della comunicazione di cui all'ultimo comma dell'art. 9.
La Giunta regionale decide in merito ai ricorsi entro i 15
giorni successivi, sentito il parere dell'associazione regionale
degli albergatori della Valle d'Aosta maggiormente
rappresentativa.
Il provvedimento di decisione del ricorso ha carattere
definitivo.
PRESIDENTE:
Metto in approvazione l'articolo 10, con la
correzione tecnica testè menzionata.
ESITO DELLA VOTAZIONE
Presenti: 32
Votanti: 31
Favorevoli: 31
Astenuti: 1 (Pedrini)
Il Consiglio approva.
PRESIDENTE:
Do lettura dell'articolo 11:
Articolo 11
Pubblicazione degli elenchi definitivi delle aziende
alberghiere classificate
Scaduti i termini utili per la presentazione dei ricorsi e
decisi i ricorsi presentati, gli elenchi definitivi delle aziende
alberghiere classificate sono pubblicati nel Bollettino Ufficiale
della Regione.
PRESIDENTE
: Se nessuno chiede la parola metto in
votazione l'articolo 11.
ESITO DELLA VOTAZIONE
Presenti: 33
Votanti: 32
Favorevoli: 32
Astenuti: 1 (Pedrini)
Il Consiglio approva.
PRESIDENTE:
Do lettura dell'articolo 12:
Articolo 12
Sanzioni amministrative
E' assoggettato alla sanzione amministrativa del pagamento di
una somma da lire 500.000 a lire 2.000.000 il titolare di azienda
alberghiera che:
omette di inoltrare denuncia ai sensi del quarto e quinto
comma dell'art. 9 della legge, ovvero denunci elementi non
veritieri o incompleti;
attribuisce al proprio esercizio con scritti, stampati ovvero
pubblicamente con qualsiasi altro mezzo, una attrezzatura non
conforme a quella esistente, ovvero una classifica o
una
denominazione diversa da quella approvata;
utilizza i locali destinati ad alloggio dei clienti con un
numero di posti-letto superiore a quello autorizzato ai sensi della
presente legge;
rifiuta di fornire all'Assessorato le informazioni
richiestegli ai fini della classificazione o di consentire gli
accertamenti disposti dall'Assessorato stesso al medesimo
fine;
omette di indicare la classifica o di esporre il segno
distintivo della categoria.
Nei casi di recidiva delle violazioni di cui sopra, la
sanzione è
raddoppiata e può essere disposta dal Comune la
sospensione della licenza di esercizio per un periodo non superiore
a 1 mese.
Chiunque attribuisce ad un immobile e ne pubblicizzi in
qualsiasi forma la qualificazione d'azienda alberghiera, in
violazione delle norme della presente legge, è assoggettato alla
sanzione amministrazione del pagamento di una somma di lire
3.000.000.
E' altresì disposta la chiusura dell'azienda alberghiera
qualora il suo titolare non sia in possesso della prescritta
licenza di esercizio.
I proventi delle sanzioni amministrative sono introitati
dalla Regione.
PRESIDENTE:
Do lettura degli emendamenti presentati dal
Consigliere Pedrini all'articolo 12:
Emendamento n. 1
Abolire il punto C) dell'art. 12.
Emendamento n. 2
In alternativa, al punto C sostituire l'attuale dizione con: ...
chi utilizza i locali destinati ad alloggio dei clienti con un
numero di posti-letto superiore a quello autorizzato ai sensi della
presente legge può essere soggetto ad un'ammenda da L. 200.000 a L.
500.000.
PRESIDENTE:
Do lettura dell'emendamento presentato
dall'Assessore Borbey all'articolo 12.
Emendamento
Il 2° comma dell'art. 12 è così modificato:
"Nei casi di recidiva delle violazioni di cui sopra la
sanzione è raddoppiata; per le violazioni di cui alle lettere a),
b), d), e) può essere altresì disposta dal Comune la sospensione
della licenza di esercizio per un periodo non superiore a un
mese".
PRESIDENTE
: Se nessuno chiede la parola metto in
votazione l'emendamento n. 1 presentato dal Consigliere
Pedrini.
ESITO DELLA VOTAZIONE
Presenti: 33
Votanti: 4
Favorevoli: 4
Astenuti: 29 (Beneforti, Bondaz, Borbey, Breuvé, Chabod, Cout,
De Grandis, Dolchi, Faval, Fosson, Lanièce, Lanivi, Mafrica,
Maquignaz, Marcoz, Martin, Millet, Pascale, Perrin, Pollicini,
Riccarand, Ricco, Rolando, Rollandin, Stévenin, Tamone, Tonino,
Torrione, Voyat)
Il Consiglio non approva.
PRESIDENTE:
Se nessuno chiede la parola metto in
votazione l'emendamento n. 2 del Consigliere Pedrini.
ESITO DELLA VOTAZIONE
Presenti: 33
Votanti: 24
Favorevoli: 4
Contrari: 20
Astenuti: 9 (Breuvé, Cout, Dolchi, Mafrica, Millet, Pascale,
Riccarand, Tonino, Torrione)
Il Consiglio non approva.
PRESIDENTE:
Se nessuno chiede la parola metto in
votazione l'emendamento dell'Assessore Borbey.
ESITO DELLA VOTAZIONE
Presenti: 33
Votanti: 26
Favorevoli: 26
Astenuti: 7 (Cout, Dolchi, Mafrica, Millet, Riccarand, Tonino,
Pedrini)
Il Consiglio approva.
PRESIDENTE:
Do lettura dell'Articolo 12 nel testo
emendato e lo metto in approvazione.
Articolo 12
Sanzioni amministrative
(1) E' assoggettato alla sanzione amministrativa del
pagamento di una somma da lire 500.000 a lire 2.000.000 il titolare
di azienda alberghiera che:
omette di inoltrare denuncia ai sensi del quarto
e
quinto comma dell'art. 9 della legge, ovvero
denunci
elementi non veritieri o
incompleti;
attribuisce al proprio esercizio con scritti, stampati ovvero
pubblicamente con qualsiasi altro mezzo, una attrezzatura non
conforme a quella esistente, ovvero una classifica o
una
denominazione diversa da quella approvata;
utilizza i locali destinati ad alloggio dei clienti con un
numero di posti letto superiore a quello autorizzato ai sensi della
presente legge;
rifiuta di fornire all'Assessorato le informazioni
richiestegli ai fini della classificazione o
di consentire
gli accertamenti disposti dall'Assessorato stesso al medesimo
fine;
omette
di indicare la classifica o
di esporre
il segno distintivo della categoria.
(2) Nei casi di recidiva delle violazioni di cui sopra, la
sanzione
è
raddoppiata: per le violazioni di cui alle
lettere a), b), d),
e)
può essere altresì disposta dal
Comune la sospensione della licenza di esercizio per un periodo non
superiore a un mese.
Chiunque attribuisce ad un immobile e ne pubblicizzi in
qualsiasi forma la qualificazione d'azienda alberghiera, in
violazione delle norme della presente legge, è assoggettato alla
sanzione amministrativa del pagamento di una somma di lire
3.000.000.
E' altresì disposta la chiusura dell'azienda alberghiera
qualora il suo titolare non sia in possesso della prescritta
licenza di esercizio.
I proventi delle sanzioni amministrative sono introitati
dalla Regione.
ESITO DELLA VOTAZIONE
Presenti: 32
Votanti: 31
Favorevoli: 31
Astenuti: 1 (Pedrini)
Il Consiglio approva.
PRESIDENTE:
Do lettura dell'articolo 13:
Articolo 13
Vigilanza
Ferme restando le
attribuzioni degli organi statali
per gli aspetti di rispettiva competenza, la vigilanza
sull'osservanza delle disposizioni contenute nella presente legge
è
esercitata dall'Assessorato regionale del turismo,
urbanistica e beni culturali - Direzione regionale del turismo
-.
PRESIDENTE:
Se nessuno chiede la parola metto in
votazione l'articolo 13.
ESITO DELLA VOTAZIONE
Presenti: 32
Votanti: 31
Favorevoli: 31
Astenuti: 1 (Pedrini)
Il Consiglio approva.
PRESIDENTE:
Do lettura dell'articolo 14:
Articolo 14
Norme transitorie e finali
Per il biennio 1985-86, gli alberghi esistenti alla data di
entrata in vigore della presente legge che, ai fini del
conseguimento del livello di classifica risultante dalla tabella di
corrispondenza sotto riportata, difettino di non più di due
requisiti obbligatori possono, a richiesta del titolare
dell'esercizio, ottenere la nuova classifica corrispondente, a
condizione che i requisiti in possesso totalizzino il punteggio
minimo previsto per i singoli livelli dell'allegato quadro di
classificazione e
che si dotino dei requisiti obbligatori
mancanti entro
e
non oltre il 31 dicembre 1986.
Tabella di corrispondenza
Cat. previste legge n. 2651 del 30.12.1937. liv. class.
istituiti con la presente legge
albergo di lusso 5
stelle
albergo di 1
"
cat. 4 stelle
albergo di 2"cat.
e
pensione di 1
"
cat. 3
stelle
albergo di 3"cat.
e
pensione di 2
"
cat. 2
stelle
albergo di 4"cat., pensione di 3"cat. e
locanda 1
stella
Gli alberghi esistenti alla data di entrata in vigore della
presente legge che non risultassero in possesso dei requisiti
minimi previsti per il livello minimo di classificazione di cui
alla allegata tabella A, vengono provvisoriamente classificati con
una stella, a condizione che si dotino, entro e non oltre il
termine di un anno dalla data del provvedimento di classificazione,
dei requisiti minimi necessari, fatta eccezione per il requisito
concernente il numero delle camere.
Agli alberghi che, trascorso tale termine, non dispongano dei
requisiti minimi, è revocata la licenza di esercizio.
Negli alberghi esistenti alla data di entrata in vigore della
presente legge, cui venga attribuito un livello di classificazione
contrassegnato con una o due stelle, le camere a due letti
destinate agli ospiti possono avere una superficie minima, al netto
di ogni altro ambiente accessorio, di mq. 12, ferma restando la
superficie minima di mq. 8 per le camere a un letto e l'aumento di
mq. 6 per ogni letto in più oltre il secondo.
La frazione di superficie superiore a mq. 0,50 è arrotondata
all'unità superiore.
Negli alberghi esistenti alla data di entrata in vigore della
presente legge, che per effetto della medesima vengono classificati
residenze turistico-alberghiere, le camere dotate di posto-cottura
possono avere una superficie minima, al netto di ogni altro
ambiente accessorio, pari a mq. 8 per le camere a un letto, mq. 14
per le camere a due letti e una superficie ulteriormente aumentata
di mq. 6 per ogni letto in più.
La frazione di superficie superiore a mq. 0,50 è arrotondata
all'unità superiore.
Le modifiche di scritte e di insegne rese necessarie
dall'applicazione della presente legge devono essere attuate entro
due anni dalla data del provvedimento di classificazione.
Le aziende alberghiere che inizino l'attività successivamente
alla data di entrata in vigore della presente legge sono
classificate secondo le disposizioni della legge stessa.
Per le aziende alberghiere esistenti la classificazione sarà
operante dal 1° dicembre 1984.
PRESIDENTE:
Do lettura dell'emendamento presentato dal
Consigliere Torrione all'articolo 14.
Emendamento
Aggiungere in calce al 2° comma: "...
che comunque non dovrà
essere inferiore a quattro"
PRESIDENTE:
Do lettura degli emendamenti
presentati dall'Assessore Borbey all'articolo 14:
Emendamento n. 1
Al 5° comma la frase
:
"cui venga attribuito un livello
di classificazione
contrassegnato con una o due
stelle" è soppressa.
Emendamento n. 2
Il. 6° comma ("La frazione
di superficie
.....) è
soppresso.
PRESIDENTE:
Se
nessuno chiede la parola
metto in votazione
l'emendamento presentato
dal
Consigliere Torrione.
ESITO DELLA VOTAZIONE
Presenti: 32
Votanti: 31
Favorevoli: 31
Astenuti: 1 (Pedrini)
Il Consiglio approva.
PRESIDENTE:
Se nessuno chiede la parola metto in
approvazione l'emendamento n. 1 presentato dall'Assessore
Borbey.
ESITO DELLA VOTAZIONE
Presenti: 32
Votanti: 30
Favorevoli: 30
Astenuti: 2 (Pedrini e Riccarand)
Il Consiglio approva.
PRESIDENTE:
Se nessuno chiede la parola metto in
approvazione l'emendamento n. 2 dell'Assessore Borbey.
ESITO DELLA VOTAZIONE
Presenti: 32
Votanti: 31
Favorevoli: 31
Astenuti: 1 (Pedrini)
Il Consiglio approva.
PRESIDENTE:
Do lettura dell'articolo 14 nel testo
emendato e lo pongo in votazione.
Articolo 14
Norme transitorie e finali
(1) Per il biennio 1985-86, gli alberghi esistenti alla data
di entrata in vigore della presente legge che, ai fini del
conseguimento del livello di classifica risultante dalla tabella di
corrispondenza sotto riportata, difettino di non più di due
requisiti obbligatori possono, a richiesta del titolare
dell'esercizio, ottenere la nuova classifica corrispondente, a
condizione che i requisiti in possesso totalizzino il punteggio
minimo previsto per i singoli livelli dell'allegato quadro di
classificazione e che si dotino dei requisiti obbligatori mancanti
entro e non oltre il 31 dicembre 1986.
Tabella di corrispondenza
Cat. previste legge n. 2651 del 30.12.1937 liv. class.
istituiti con la presente legge
albergo di lusso 5
stelle
albergo di 1^cat. 4 stelle
albergo di 2^cat. e pensione di 1
^
cat. 3
stelle
albergo di 3^cat. e pensione di 2^cat. 2 stelle
albergo di 4^cat., e pensione di 3^cat. e locanda 1
stella
Gli alberghi esistenti alla data di entrata in vigore della
presente legge che non risultassero in possesso dei requisiti
minimi previsti per il livello minimo di classificazione di cui
alla allegata tabella A, vengono provvisoriamente classificati con
una stella, a condizione che si dotino, entro e non oltre il
termine di un anno dalla data del provvedimento di classificazione,
dei requisiti minimi necessari, fatta eccezione per il requisito
concernente il numero delle camere, che comunque non dovrà essere
inferiore a quattro.
Agli alberghi che, trascorso tale termine, non dispongano dei
requisiti minimi, è revocata la licenza di esercizio.
Negli alberghi esistenti alla data di entrata in vigore della
presente legge, le camere a due letti destinate agli ospiti possono
avere una superficie minima, al netto di ogni altro ambiente
accessorio, di mq. 12, ferma restando la superficie minima di mq. 8
per le camere a un letto e l'aumento di mq. 6 per ogni letto in più
oltre il secondo.
Negli alberghi esistenti alla data di entrata in vigore della
presente legge, che per effetto della medesima vengono classificati
residenze turistico-alberghiere, le camere dotate di posto-cottura
possono avere una superficie minima, al netto di ogni altro
ambiente accessorio, pari a mq. 8 per le camere a un letto, mq. 14
per le camere a due letti e una superficie ulteriormente aumentata
di mq. 6 per ogni letto in più.
La frazione di superficie superiore a mq. 0,50 è arrotondata
all'unità superiore.
Le modifiche di scritte e di insegne rese necessarie
dall'applicazione della presente legge devono essere attuate entro
due anni dalla data del provvedimento di classificazione.
Le aziende alberghiere che iniziano l'attività
successivamente alla data di entrata in vigore della presente legge
sono classificate secondo le disposizioni della legge
stessa.
Per le aziende alberghiere esistenti la classificazione sarà
operante dal 1° dicembre 1984.
ESITO DELLA VOTAZIONE
Presenti: 33
Votanti: 32
Favorevoli: 32
Astenuto: 1 (Pedrini)
Il Consiglio approva.
PRESIDENTE:
Do lettura dell'articolo
15:
Articolo 15
Dichiarazione d'urgenza
La presente legge è dichiarata urgente ai sensi del 3° comma
dell'articolo 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Se
nessuno chiede la parola
metto in approvazione l'articolo 15.
ESITO DELLA VOTAZIONE
Presenti: 33
Votanti: 32
Maggioranza: 18
Favorevoli: 32
Astenuti: 1 (Pedrini)
Il Consiglio approva.
PRESIDENTE:
Metto in approvazione il "Quadro di
classificazione delle aziende alberghiere".
...Omissis...
ESITO DELLA VOTAZIONE
Presenti: 33
Votanti: 32
Favorevoli: 32
Astenuti: 1 (Pedrini)
Il Consiglio approva.
PRESIDENTE:
Metto in approvazione la tabella "A",
allegata alla legge, facendo presente che alla voce 1.01 è stata
apportata la seguente variazione:
"Servizi di ricevimento o di portineria..." è corretto in
"Servizi di ricevimento e di portineria..."
...Omissis...
ESITO DELLA VOTAZIONE
Presenti: 33
Votanti: 32
Favorevoli: 32
Astenuti: 1 (Pedrini)
Il Consiglio approva.
PRESIDENTE:
Metto in approvazione la Tabella B.
...Omissis...
ESITO DELLA VOTAZIONE
Presenti: 33
Votanti: 32
Favorevoli: 32
Astenuti: 1 (Pedrini)
Il Consiglio approva.
PRESIDENTE:
Il Consiglio è chiamato ora ad esprimersi per
votazione segreta sul complesso della legge.
VOTAZIONE A SCRUTINIO SEGRETO
ESITO DELLA VOTAZIONE
Presenti: 33
Votanti: 32
Favorevoli: 31
Contrari: 1
Astenuti: 1 (Pedrini)
Il Consiglio approva.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Chiedo scusa ai Colleghi e ringrazio il
Consigliere Millet, che mi ha fatto notare come il testo della
Tabella "Quadro di classificazione delle aziende alberghiere", sia
errato. Non riesco a capire come mai il Consigliere Millet abbia il
testo errato, che era già stato però modificato in Giunta: infatti
il punteggio per le residenze turistico alberghiere non è riferito
alle 5 stelle, ma solo a 4, 3 e 2 stelle, ed è stata aggiunta la
frase "Costituisce requisito obbligatorio... ecc.". Ripeto che si
tratta di un disguido tecnico e prego quindi i Consiglieri di voler
cortesemente rivotare la tabella, tenendo conto di questa
correzione.
PRESIDENTE:
Signori Consiglieri, c'è stato un disguido di
carattere tecnico e si tratta di procedere alla votazione palese
della tabella con le modifiche che ha illustrato l'Assessore
Borbey.
Se nessuno chiede la parola pongo in votazione il "Quadro di
classificazione delle aziende alberghiere" nel testo corretto.
ESITO DELLA VOTAZIONE
Presenti: 28
Votanti: 28
Favorevoli: 28
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK