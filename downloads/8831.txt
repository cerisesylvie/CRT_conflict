Consiglio Regionale della Valle d'Aosta - Oggetto del Consiglio n. 3332 del 4 dicembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3332 del 4 dicembre 1987 - Resoconto
OGGETTO N. 3332/VIII - ORDINE DEI LAVORI - RITIRO E RINVIO
OGGETTI.
PRESIDENTE:
Colleghi Consiglieri, osservando il programma
dei lavori, vediamo che sono stati esaminati 30 dei 31 punti
iscritti all'ordine del giorno. Il trentunesimo punto è una mozione
del Consigliere Sandri, il quale ha dato a questa Presidenza la sua
disponibilità per il rinvio dell'esame della sua mozione alla
prossima seduta del Consiglio.
Ci sono, inoltre, una serie di oggetti che non sono stati
discussi nella seduta del 25 e del 26 novembre e che avrebbero
dovuto essere discussi nella seduta odierna. La Presidenza ritiene
pertanto che siano da considerare come ritirati o decaduti gli
oggetti numero 12, 57 quater e 58 e cioè, rispettivamente,
l'interpellanza del Consigliere Aloisi, l'ordine del giorno del
Consigliere Cout e la mozione del Consigliere Aloisi, che si
riferiscono al problema del bilinguismo, per l'esame del quale è
stato nominato un gruppo di lavoro. Per questa ragione si ritiene
che tali oggetti possano essere considerati decaduti.
Credo che le altre mozioni, sempre ché i Consiglieri Sandri,
Tonino, Mafrica, Millet e Dolchi siano d'accordo, possano essere
rinviate alla prossima seduta del Consiglio che, come voi sapete, è
già prevista nel corso del mese di dicembre.
Ha chiesto la parola il Consigliere Sandri; ne ha facoltà.
SANDRI (N.S.):
Chiedo di poter discutere la mozione
iscritta al punto 31 di questo ordine del giorno, perché ci
sbrigheremo in due soli secondi.
PRESIDENTE:
La Presidenza è d'accordo e ricapitola la
situazione, per i nostri validi funzionari.
Se il Consiglio non ha obiezioni, sono considerati ritirati
l'interpellanza del Consigliere Aloisi, l'ordine del giorno del
Consigliere Cout e la mozione del Consigliere Aloisi, in quanto
superati dalle decisioni dei Capigruppo, che hanno nominato un
gruppo di lavoro.
Do comunque lettura dell'interpellanza presentata dal
Consigliere Aloisi, che è da considerare decaduta
INTERPELLANZA
VENUTO A CONOSCENZA delle numerose remore frapposte dal
Comitato di Gestione dell'USL ed anche da talune organizzazioni
sindacali per la rigorosa e puntuale applicazione della normativa
statale che estende ai dirigenti degli Enti Locali l'indennità di
lingua francese;
CONSIDERATO CHE lo stesso contratto dei dipendenti
ospedalieri decorrente dal 1° gennaio 1986 con le nuove
attribuzioni di stipendio e con i livelli professionali previsti
non solo non è applicato a quasi 2 anni di distanza, ma i
dipendenti attendono ancora il pagamento degli arretrati
dovuti;
VISTI gli sprechi notevoli nel settore dell'edilizia
sanitaria, mascherati da fantomatici piani di riforma;
VALUTATA la continua dequalificazione della riforma sanitaria
in Valle d'Aosta, con segni di evidente esodo di operatori sanitari
che, delusi, lasciano il posto di dipendenti dell'USL Valle d'Aosta
per abbracciare la professione privata, e sono oltre 10 medici in
meno di 2 anni;
tutto ciò premesso, il sottoscritto, Consigliere regionale
del MSI-DN
INTERPELLA
l'Assessore alla Sanità ed Assistenza Sociale per
sapere:
1)
quali interventi immagina di poter assumere
consigliando ed indirizzando l'attuale gestione dell'USL al fine di
rispettare la normativa vigente in materia di bilinguismo, se si
intende intervenire onde porre rimedio alle disfunzioni nel campo
della riforma sanitaria in Valle d'Aosta, che arrecano notevole
danno e disagio alla popolazione;
2)
quali iniziative intende assumere per dare
immediata applicazione al contratto dei dipendenti ospedalieri
decorrente dal 1.1.86 e a tutt'oggi inapplicato.
Sono invece rinviate alla prossima adunanza due mozioni: quella
del Consigliere Sandri e quella dei Consiglieri Tonino, Mafrica,
Millet e Dolchi.
Do lettura dell'ordine del giorno presentato dal Consigliere
Cout, che è da considerare decaduto:
ORDINE DEL GIORNO
per la seduta consiliare
del 25 e 26 novembre 1987
L'indennità di bilinguismo che è stata introdotta nei
contratti del pubblico impiego pone, per la formulazione adottata,
che richiama la realtà del Trentino-Alto Adige, possibilità di
diverse interpretazioni; la stessa indennità richiede una sua
applicazione sollecita, omogenea ed in misura uniforme nei vari
settori del pubblico impiego.
Per raggiungere tali finalità è necessario che venga
raggiunta un'intesa tra le varie forze politiche, le
Amministrazioni pubbliche che devono applicare il contratto, le
Organizzazioni sindacali, che rappresenti la volontà e le esigenze
della Comunità e possa essere di indicazione e di riferimento alle
Amministrazioni pubbliche della Valle d'Aosta che dovranno
stabilire ed erogare l'indennità di bilinguismo.
Ciò premesso, il Consiglio regionale della Valle
d'Aosta
IMPEGNA
il Presidente della Giunta regionale, fatte salve ed
auspicando che proseguano le iniziative già in corso per
l'applicazione della indennità di bilinguismo da parte delle varie
Amministrazioni pubbliche della Valle d'Aosta, a farsi promotore
della costituzione di un gruppo di lavoro composto da una
rappresentanza delle Forze politiche presenti in Consiglio
regionale, dalle principali Amministrazioni pubbliche, dalle
Organizzazioni sindacali, per stabilire e stendere un protocollo di
intenti che rappresenti la volontà e le esigenze della Comunità
valdostana e possa essere di indicazione e riferimento alle
Amministrazioni pubbliche della Valle d'Aosta che dovranno
stabilire ed erogare l'indennità di bilinguismo.
Do lettura della mozione presentata dal Consigliere Aloisi, che
è da considerare decaduta.
MOZIONE
CONSIDERATA
la chiarezza esplicitata da una legge
dello Stato che prevede espressamente per i dipendenti degli Enti
Locali della Regione Autonoma Valle d'Aosta l'attribuzione di
un'indennità di bilinguismo, con un trattamento equiparato a quello
posto in essere nella Regione del Trentino-Alto Adige;
VISTO
lo Statuto speciale per la Valle d'Aosta e
segnatamente gli articoli 2, 38, 39, 40, riferiti sia alla potestà
primaria della nostra Regione nella materia dell'ordinamento
relativo agli uffici ed al personale dipendente, sia alle modalità
normative concernenti l'insegnamento bilingue nelle scuole di ogni
ordine e grado;
RITENUTO
urgente provvedere con la massima
sollecitudine a dare riscontro alle norme statali sia in sede
contrattuale sia ancora estendendole l'applicazione con semplice
provvedimento amministrativo del Consiglio regionale, oppure con
una legge di applicazione della normativa esistente in campo
nazionale.
Il Consiglio regionale della Valle d'Aosta
DELIBERA
di predisporre in tempi brevi - vista la prossima scadenza
del contratto - criteri e modalità onde dar corso all'attribuzione
dell'indennità di lingua francese ai dipendenti regionali.
Sono rinviate alla prossima adunanza due mozioni: quella del
Consigliere Sandri, iscritta al punto n. 64, e quella dei
Consiglieri Tonino, Mafrica, Millet e Dolchi, iscritta al punto n.
65 dell'ordine del giorno.
IL CONSIGLIO prende atto
PRESIDENTE:
Su richiesta del Consigliere Sandri e con il
consenso della Giunta, si passa alla trattazione dell'oggetto n.
31.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK