Consiglio Regionale della Valle d'Aosta - Oggetto del Consiglio n. 933 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 933 del 18 settembre 2019 - Resoconto
OGGETTO N. 933/XV - Interpellanza: "Interventi per la
rimodulazione dei tempi di erogazione del TFR per i dipendenti
dell'azienda USL e gli altri dipendenti regionali".
Rini (Presidente)
-
Punto n. 42 dell'ordine del
giorno. La parola per l'illustrazione al collega Mossa.
Mossa (M5S)
- Il motivo della presente interpellanza è
quello di accendere un faro su un problema che coinvolge i nostri
dipendenti regionali. Il trattamento di fine rapporto - o di fine
servizio, dipende dai casi, non entriamo nei tecnicismi - dei
dipendenti pubblici viene pagato anche dopo due anni dalla
cessazione del rapporto di lavoro. Pare che qui in Valle d'Aosta -
ma poi mi correggerete se sbaglio - per la sua erogazione si arrivi
sino a due anni e mezzo per i dipendenti USL e circa 18 mesi per
gli altri dipendenti regionali. Esiste una differenza abissale
rispetto al settore privato. Per fare alcuni esempi, nel settore
del commercio e artigianato la tempistica per il versamento delle
somme dovute al dipendente per la liquidazione del TFR è di 45
giorni calcolata a partire dalla data di cessazione del rapporto di
lavoro. Nel settore terziario il pagamento del TFR al dipendente è
obbligatorio entro 30 giorni dalla data di fine rapporto, nel
settore metalmeccanico deve avvenire obbligatoriamente entro 30
giorni dalla data di pubblicazione dell'indice Istat da utilizzare
per calcolare la rivalutazione del trattamento maturato fino a quel
momento dal lavoratore, nel settore del turismo il trattamento di
fine rapporto addirittura deve essere versato al lavoratore con
l'ultima busta paga nel mese in cui è avvenuta la cessazione
dell'attività lavorativa. Nelle telecomunicazioni entro 30 giorni
dalla data di pubblicazione dell'indice Istat, sempre da utilizzare
per calcolare la rivalutazione del trattamento maturato fino a quel
momento e, infine, per colf e badanti il collaboratore domestico ha
diritto al pagamento del TFR calcolato sulla base delle
retribuzioni corrisposte dal datore di lavoro durante il corso del
rapporto di lavoro. La quota di TFR maturata annualmente va
determinata entro il 31 dicembre di ogni anno di servizio e
rivalutata con relativo indice Istat. La liquidazione di tutte le
quote deve avvenire al momento della cessazione del rapporto di
lavoro a prescindere dal motivo della sua interruzione.
Riassumendo, quindi per tutto il settore privato il TFR viene
rilasciato dall'immediato a un massimo di 45 giorni. Perché allora
i dipendenti pubblici devono essere penalizzati in tal senso?
Perché devono attendere anche più di due anni e mezzo prima di
vedersi erogati i soldi che accantonano nel corso di tutta una vita
lavorativa? Sul punto si consideri che il TFR è costituito da
soldi, dunque allontanare nel tempo l'erogazione di queste somme
cagiona un forte danno ai lavoratori atteso che con il trascorrere
del tempo il denaro accantonato a titolo di TFR perde
progressivamente il valore di proporzionalità alla quantità e alla
qualità del lavoro prestato a causa dell'erosione del potere
d'acquisto della moneta. In tutta Italia è scattata una vera e
propria offensiva per presentare ai Tribunali del lavoro una serie
di cause al fine di stabilire l'equiparazione dei tempi di
erogazione del TFR tra i lavoratori del pubblico e i lavoratori del
privato. Per questo motivo sta iniziando una vera e propria
battaglia legale che coinvolge migliaia e migliaia di lavoratori.
C'è chi ravvisa, e non è biasimabile, la sussistenza di una vera e
propria appropriazione indebita di soldi dei lavoratori e delle
loro famiglie dopo una vita di impegno e di servizio. Oltre
all'azione legale, CISL Funzione pubblica ha lanciato anche una
raccolta firme con l'obiettivo di sensibilizzare la Presidenza del
Consiglio dei ministri, la Presidenza della Camera dei deputati e
del Senato, i Segretari e i rappresentanti dei principali partiti e
movimenti politici, infine i Capigruppo alla Camera dei deputati e
del Senato della Repubblica affinché trovino una soluzione per
porre fine a queste lunghe attese e alla disparità tra lavoratori
pubblici e privati con riferimento ai tempi di erogazione del TFR.
Trattasi di una vera e propria rivolta a tutti i dipendenti
pubblici, che ritengono ingiusto, oltre che inaccettabile, dover
attendere tempi biblici per l'erogazione del proprio TFR, tempi
peraltro di gran lunga maggiori se raffrontati, come ho già detto,
a quelli vigenti per i lavoratori del settore privato. Adesso
attraverso questa interpellanza chiedo... io ho scritto "
gli
Assessori competenti
" ma anche al Governo, al Presidente della
Regione, a chiunque mi vorrà dare una risposta, al di là delle
competenze rispetto all'INPS, all'ex INPDAP, eccetera, che
conosciamo benissimo, sappiamo chi ha le competenze... se c'è la
possibilità e volontà di tentare - e sottolineo "tentare" - di
aprire un dialogo, attraverso la Conferenza permanente per i
rapporti Stato-Regione o secondo altre modalità che disconosco e
che l'Amministrazione ritiene più opportune ovviamente, al fine di
ridurre i tempi di erogazione della buona uscita per i nostri
dipendenti regionali, o perlomeno mettere al centro dell'attenzione
questa problematica perché tempi così lunghi, concorderete con me,
non sono più ammissibili.
Presidente
- Per la risposta, la parola all'assessore
Baccega.
Baccega (UV)
- Collega Mossa, io la ringrazio perché ho
potuto, attraverso la sua interpellanza, approfondire una tematica
che non conoscevo e sulla quale ovviamente ci sono importanti e
significativi provvedimenti legislativi nazionali ai quali ci si
deve inevitabilmente attenere. Ora, per rispondere alle sue
domande, ho un pistolotto lungo come una casa, sono ben nove pagine
che in qualche modo le leggerò, oppure se ha piacere, gliele
fornisco e le do una risposta molto più breve e molto più concisa.
La risposta è semplicemente questa: quello che lei ha detto:
Consiglio dei ministri, Governo, sarebbe una bellissima operazione
simpatia per il nuovo Governo che si è formato, e quindi se questo
va in quella direzione, noi saremmo ben lieti di andare altrettanto
in quella direzione. Le fornisco poi tutti i dati di carattere
tecnico perché mi sembra corretto che lei riceva una risposta
scritta rispetto a quello che ha chiesto, perché, per esempio, i
dipendenti assunti dall'USL, perché è il primo quesito, con
contratto a tempo determinato in servizio dal 30 maggio 2002 sono
assoggettati al regime di TFR rispetto a una serie di normative...
la legge n. 297 del 29 maggio 1982; anche i dipendenti assunti in
data successiva al 30 maggio 2000 con contratto della durata minima
di 15 giorni continuativi nel mese; anche il personale a tempo
indeterminato assunto con decorrenza 1° gennaio 2001. È una roba
quindi che davvero diventa complicata anche da ascoltare nei minuti
che mi vengono messi a disposizione, quindi, per carità, se si
riuscisse ad avere un decreto-legge che va nella direzione di avere
il TFR all'uscita dal lavoro, perché comunque tutti i dipendenti
hanno versato, insieme alle aziende pubbliche di riferimento, i
loro contributi, è evidente che sarebbe straordinario, e chi si
tira indietro rispetto a una cosa del genere?
Presidente
- Per la replica, la parola al collega
Mossa.
Mossa (M5S)
- Mi aspettavo un coinvolgimento da parte del
Presidente della Regione in quanto portavoce dei cittadini
valdostani nei confronti dello Stato, quindi USL ma anche
dipendenti regionali, comunque non se la prenda a male ma io
ritengo che un buon Presidente di Regione, come ho già detto, deve
farsi portavoce delle problematiche dei cittadini e dei lavoratori
sia nel settore pubblico che nel settore privato, al di là delle
competenze che, ripeto, conosciamo benissimo e, come dice il
collega Distort e poi ha anche ripetuto il collega Vesan, e ci
piace tanto: "rincorriamo le competenze con abilità persuasiva".
Ormai è diventato il tormentone del quasi autunno diciamo, e non si
può sempre alzare le spalle. Il momento per mettere in evidenza le
problematiche è quello, secondo noi, propizio perché parte del
Governo, e parlo di circa un 33 percento, è sì sensibile ai
problemi dei cittadini ma si fa carico delle istanze portate avanti
dai rappresentanti delle Regioni e non dai membri della stessa
forza politica in quanto tali, anche se per voi all'ordine del
giorno il clientelismo e le operazioni simpatia non fanno parte del
nostro DNA. Spiace che il Presidente della Giunta creda davvero
così poco nelle sue prerogative di rappresentante dei valdostani e
prendiamo atto che, davanti alla problematica da noi oggi esposta
sul ritardo del pagamento del TFR dei lavoratori pubblici
valdostani, l'Amministrazione regionale, come al solito, alza le
spalle. Aspetteremo tempi migliori e Governi migliori, Governi che
facciano propri i problemi dei nostri cittadini, arriveranno prima
o poi anche in Valle d'Aosta e su questo siamo fiduciosi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK