Consiglio Regionale della Valle d'Aosta - Oggetto del Consiglio n. 1366 del 9 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1366 del 9 marzo 2022 - Resoconto
OGGETTO N. 1366/XVI - Interpellanza: "Interventi volti ad
evitare un sovradimensionamento degli impianti di autodemolizione
rispetto alle necessità della Valle d'Aosta".
Bertin (Presidente) -
Punto n. 35. Per l'illustrazione,
ha chiesto la parola la consigliera Erika Guichardaz.
Guichardaz E. (PCP) -
In data 21 febbraio, a seguito
della rilettura del disegno di legge n. 50 e dei suoi documenti
allegati, dopo le varie audizioni avvenute in III Commissione, come
PCP, abbiamo trasmesso ulteriori osservazioni per migliorare questo
documento di programmazione e cercare di colmare quel vuoto
normativo creatosi a seguito delle sentenze.
Quest'interpellanza quindi vuole toccare uno dei temi posti da
diverso tempo dal nostro gruppo e che sembra non essere ancora
preso in considerazione come merita nonostante la preoccupazione di
diverse Amministrazioni locali e della popolazione: sto parlando
della pianificazione relativa ai rifiuti speciali. Abbiamo avuto
modo di dire molte volte che né nel piano, né nel disegno di legge,
la tematica dei rifiuti speciali è affrontata in modo approfondito.
Per la gestione dei rifiuti speciali, su cui abbiamo concentrato
maggiormente la nostra attenzione, il piano per noi dovrebbe
assumere il principio di autosufficienza per lo smaltimento
nell'ambito regionale dei rifiuti speciali non pericolosi, in
attuazione dell'articolo 16 della direttiva 2008 della Comunità
europea, e il principio di prossimità nello smaltimento dei rifiuti
nell'impianto idoneo più vicino al luogo di produzione o raccolta
al fine di ridurre i movimenti dei rifiuti stessi tenendo conto del
contesto geografico o delle necessità di impianti specializzati per
determinati tipi di rifiuti.
Il piano dovrebbe contenere la stima della quantità e della
qualità dei rifiuti speciali prodotti nell'ambito regionale e, in
attuazione dei due principi appena elencati, assicurare un sistema
impiantistico idoneo a garantire la gestione. Naturalmente
qualsiasi progetto di nuova autorizzazione o di ampliamento di
impianti di trattamento di rifiuti speciali dovrebbe avvenire a
seguito di un'analisi puntuale circa la necessità di un fabbisogno
di trattamento ulteriore rispetto a quello stimato e necessario per
la nostra Regione. Interessanti, sotto questo punto di vista, sono
i contenuti presentatici nel seminario "Ecomafie e reati
ambientali" da Antonio Pergolizzi, giornalista e curatore del
rapporto annuale sulle ecomafie per Legambiente, dove ha messo in
evidenza cinque punti importanti da tenere sotto osservazione,
visto che la dotazione impiantistica è il vero
hardware
del
ciclo. Il primo obiettivo istituzionale dovrebbe essere quindi
quello di costruire cicli integrati e chiuderli in una prospettiva
industriale considerando le singole filiere. Gli impianti sono
strumenti per perseguire un fine, che è eminentemente politico,
servono a dare concretezza a una pianificazione che deve avere come
obiettivo sempre la migliore tutela ambientale e rispondere alle
esigenze particolari del territorio. La disomogeneità impiantistica
a livello territoriale genera delle distorsioni di flussi con gravi
impatti ambientali, intaccando efficienza e tracciabilità
dell'intera filiera. Paradossalmente le Regioni che hanno impianti
sovradimensionati stanno calamitando i maggiori flussi di rifiuti
con i rischi connessi alle pratiche illegali. Una pianificazione
regionale lungimirante dovrebbe quindi rispondere ai principi di
autosufficienza e prossimità e mettere a sistema gli impianti
integrando i cicli al fine di rispondere alle esigenze del
territorio ed evitare un'eccessiva discrezionalità.
Nell'aggiornamento del piano dei rifiuti viene riportato che la
produzione dei rifiuti speciali in Valle d'Aosta al 2018 è pari a
329.190 tonnellate di cui 309.926 di rifiuti non pericolosi e
19.264 di rifiuti pericolosi.
Con quest'interpellanza, frutto del confronto con il territorio,
con il movimento di ADU VdA, chiediamo al Presidente della Regione
i dati aggiornati al 2021 e la potenzialità complessiva degli
attuali impianti autorizzati ad oggi, in particolare vorremmo
conoscere i dati aggiornati riferiti agli impianti di trattamento
dei veicoli fuori uso, visto che attualmente è in procedura di via
il progetto di modifica di un'attività di autodemolizione e
gestione dei rifiuti sita nel comune di Saint-Marcel, che prevede
un aumento notevole dei quantitativi massimi annui lavorabili,
passando da 8.870 tonnellate a 48.800 tonnellate e all'introduzione
di quattro nuovi ER riferiti a catalizzatori esauriti contenenti
metalli di transizione pericolosi o contaminati da sostanze
pericolose, anche alla luce delle problematiche di gestione
dell'impianto citato in premessa emerse nel dicembre 2021 e che
vorremmo conoscere. Naturalmente questi dati sono utili per evitare
un sovradimensionamento degli impianti di trattamento dei veicoli
fuori uso rispetto all'effettiva produzione in Valle d'Aosta,
quindi vorremmo capire che intenzione ha il Governo regionale per
evitare fenomeni distorsivi e pericolosi.
Presidente -
Risponde il Presidente della Regione.
Lavevaz (UV) -
Siccome sono richiesti dati molto
puntuali, leggerò quanto mi è stato predisposto dagli uffici. In
particolare gli uffici ritengono importante innanzitutto
sottolineare che, relativamente alla produzione di rifiuti
speciali, nel piano regionale di gestione dei rifiuti 2022-2026,
citato nell'interpellanza, è riportata la serie storica fino
all'anno 2018 relativa ai quantitativi prodotti di rifiuti speciali
pericolosi e non pericolosi riconducibili alla gestione dei veicoli
fuori uso. Tale dato rappresentava l'informazione più aggiornata
alla data di stesura del piano e su questa è stata definita la
pianificazione. La variabilità del dato della serie storica è
piuttosto limitata ed è necessario ricordare, ai fini di una
corretta e puntuale pianificazione, che i dati relativi alle annate
2020 e 2021 non sono significativi a causa degli effetti
dell'emergenza pandemica, che ha rallentato, anche
significativamente, la produzione industriale, conseguentemente il
volume dei rifiuti speciali inviati al trattamento. In particolare
per l'anno 2018 il quantitativo totale afferente dal recupero di
veicoli fuori uso risulta pari a 3.560 tonnellate. Il dato 2019,
ultimo anno per il quale è disponibile tale informazione, è
pressoché uguale.
Considerato che un'autovettura moderna pesa all'incirca 1,3
tonnellate, il volume trattato nel 2018 è equivalente a circa 2.700
veicoli rottamati, da confrontarsi con un parco circolante di
autovetture in Valle d'Aosta di circa 250 mila veicoli. Va
ricordato poi che nell'anno scorso sono stati immatricolati circa
45 mila nuovi automezzi di cui circa 400 vetture a bassa immissione
immatricolate nel 2021 che hanno usufruito del contributo
regionale.
Si ricorda infine che i termini utilizzati sono importanti, la
Regione non rilascia concessioni per impianti di trattamento dei
rifiuti speciali ma autorizzazioni e che il piano rifiuti contiene
un'approfondita analisi del settore, veicoli e pneumatici fuori
uso, oli esausti, eccetera, evidenziando che tale settore è uno dei
pochi per il quale la Regione raggiunge l'autosufficienza da lei
citata.
Inoltre si ricorda che la legge regionale 8 ottobre 2019 n. 16:
"Principi e disposizioni per lo sviluppo della mobilità
sostenibile", promossa peraltro dai componenti del suo gruppo, e
gli incentivi statali, hanno generato una richiesta aggiuntiva di
cittadini disposti a rottamare il proprio veicolo, spesso ancora in
ottimo stato, a favore di uno elettrico o ibrido
plug-in
per
poter accedere agli incentivi regionali e statali. Il
sovradimensionamento da lei ventilato è dovuto per l'appunto alla
necessità di gestire un numero più elevato di veicoli da rottamare
collegata anche alla legge domanda/offerta generata da incentivi
regionali e statali.
Infine si precisa che l'istanza richiamata non è ancora sentita
ed è per l'appunto in fase di via, proprio per analizzare nel
dettaglio gli impatti di tale modifica all'autorizzazione, che
ricordo essere conseguente agli effetti di un mercato in qualche
modo "dopato" da incentivi che genera, rispetto alle medie
storiche, un aumento del numero di autoveicoli portati alla
rottamazione.
Per quanto riguarda i dati generali relativi richiesti nel 2021,
questi non sono immediatamente disponibili com'è noto, in quanto
sono il risultato di una serie di elaborazioni, in particolare i
dati di produzione dei rifiuti speciali non pericolosi, quelli
derivanti da attività di costruzione e demolizione, e dei rifiuti
speciali pericolosi che vengono elaborati da parte della sezione
regionale del catasto rifiuti dell'ARPA Valle d'Aosta a partire dai
MUD, ossia la dichiarazione annuale dei quantitativi di rifiuti
prodotti, e/o gestiti in un processo che vede coinvolte anche le
Camere di commercio e l'ISPRA. In sostanza le banche dati MUD
relative ai dati di produzione e/o gestione per l'anno 2021 saranno
disponibili in formato definitivo solo nei primi mesi del 2023.
In aggiunta a quanto riportato nel piano risulta pertanto ad
oggi disponibile e validato il solo dato 2019, che attesta una
produzione di rifiuti speciali non pericolosi di 135 mila
tonnellate e pericolosi di 14.600 tonnellate.
In merito invece alla richiesta dei dati aggiornati riferiti
agli impianti di trattamento dei veicoli fuori uso, nel territorio
regionale sono attualmente autorizzati cinque impianti per il
trattamento di veicoli fuori uso i cui dati di dettaglio, come già
citato in premessa, sono reperibili nel volume 2 del piano
regionale di gestione rifiuti in corso di approvazione.
I dati validati, riferiti agli anni 2018-2019, attestano per il
2018 rifiuti speciali non pericolosi: 3 mila tonnellate,
pericolosi: 525 tonnellate; per il 2019 rifiuti speciali non
pericolosi 3.420 tonnellate, pericolosi 655 tonnellate. I dati per
il 2020, ripeto, non ancora validati, stimano un leggero aumento a
3.522 tonnellate per i rifiuti speciali non pericolosi e 722
tonnellate per quelli pericolosi.
Si chiede poi, relativamente alle problematiche di gestione
dell'impianto citato in premessa, eccetera, relativamente al
provvedimento dirigenziale del 28 gennaio, in questo caso gli
uffici mi dicono che le problematiche di cui trattasi riguardano
nel complesso il superamento dei limiti quantitativi annui imposti
per la lavorazione e lo stoccaggio temporaneo degli automezzi da
trattare, ovviamente questo motiva anche la richiesta.
Quarta domanda: "quali siano gli intendimenti per evitare un
eventuale sovradimensionamento degli impianti del trattamento di
veicoli fuori uso", dai dati citati in premessa si ritiene che i
numeri in gioco per il settore in questione siano limitati e
commisurati alle dinamiche locali, anche considerando le modifiche
autorizzative citate nell'interpellanza, tanto da non comportare
dei sovradimensionamenti. Tale dinamica peraltro non è descrivibile
a partire da sedi storiche affidabili e neppure pacificamente
preventivabile in quanto collegata a dinamiche di mercato assai
complesse.
Presidente -
Per la replica, ha chiesto la parola la
consigliera Erika Guichardaz, ne ha facoltà.
Guichardaz E. (PCP) -
Naturalmente quei dati li avevamo
visti e, come dicevo, immaginavamo che, rispetto al 2021, non ci
fossero dati aggiornati ma sono interessanti anche quelli esposti
del 2019 e del 2020.
Rispetto a quello che lei ha evidenziato sugli impianti di
trattamento di veicoli fuori uso, è però interessante rilevare che
all'interno delle linee guida sul trattamento dei veicoli fuori uso
redatti dall'APAT, vengono riportati, e lei lo ha detto, questi
cinque impianti presenti in Valle d'Aosta e uno smaltimento più o
meno di mille veicoli l'anno. Da allora il potenziamento degli
impianti è notevolmente aumentato, noi abbiamo fatto una ricerca
all'interno del sito rispetto alle autorizzazioni e ci risultano
comunque 29 mila tonnellate perché l'impianto di Pollein comunque
può trattare 20 mila tonnellate, quindi rispetto non allo
smaltimento ma a quanto può trattare quell'impianto. Saint-Marcel,
come dicevamo, passerebbe da 8 mila a 48 mila tonnellate e ci
immaginavamo la risposta che lei ha dato perché basta stamparsi la
cartina su
Google Maps
e vedere che già oggi è completamente
invasa l'area dalle automobili in demolizione, quindi ci si chiede
come si può pensare di quintuplicare quel quantitativo.
È oltretutto preoccupante quanto si rileva nello studio
preliminare ambientale presentato al VIA, dove si parla di sedici
veicoli pesanti al giorno, quest'oggi che transitano a
Saint-Marcel, e con la modifica proposta si passa a novanta veicoli
pesanti al giorno.
In più, come dicevo, l'intervento non comporterebbe, secondo lo
studio, un aumento di occupazione dei terreni ma questo sembra
assai difficile a credersi vista già l'occupazione attuale.
Naturalmente anche l'introduzione dei nuovi ER è sicuramente
preoccupante ed è da verificare.
È evidente, secondo noi, che i numeri, anche rispetto a quelli
che lei ha dato, ci fanno ben capire che non sono solo le auto in
Valle d'Aosta o comunque nelle vicinanze che andrebbero a
demolizione, ma ci sarebbe un'importante importazione. Questo è
piuttosto evidente perché i dati da lei riportati lo evidenziano in
maniera chiara.
Quello che ci preme sottolineare è che anche il PNRR individua
due grandi riforme per il settore rispetto alla strategia dei
rifiuti e proprio una di queste riguarda la strategia nazionale per
l'economia circolare e il programma nazionale per la gestione dei
rifiuti. In questo secondo documento vi è proprio tutta una
specifica rispetto alla questione della prevenzione e delle
indicazioni dei criteri per individuare le aree non idonee ad
accogliere impianti di smaltimento fino alle misure volte a
favorire uno smaltimento in prossimità ai luoghi di produzione.
Auspichiamo che anche questo documento venga recepito in fase di
pianificazione regionale e che quindi si pensi a una modifica in
tal senso.
Presidente -
A questo punto interrompiamo brevemente per
arieggiare i locali. Il Consiglio è momentaneamente sospeso.
La seduta è sospesa dalle ore 17:33 alle ore 17:59.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK