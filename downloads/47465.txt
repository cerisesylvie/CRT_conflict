Consiglio Regionale della Valle d'Aosta - Oggetto del Consiglio n. 3734 del 19 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3734 del 19 giugno 2024 - Resoconto
OGGETTO N. 3734/XVI - Interrogazione: "Notizie in merito alla
situazione degli impianti sportivi inutilizzati e ad eventuali
ristrutturazioni o modificazioni di destinazione d'uso degli
stessi".
Bertin (Presidente) -
Punto n. 13. Risponde l'assessore
Sapinet: ne ha facoltà.
Sapinet (UV) -
Grazie collega che pone tre quesiti nel
dettaglio. Il primo quesito: quale sia la situazione degli impianti
sportivi inutilizzati presenti nei diversi Comuni della nostra
Regione.
Si può tracciare un quadro a livello regionale, ma
principalmente un quadro che si limita alle sole infrastrutture
sportive riconosciute di interesse regionale, ai sensi della legge
16/2007; impianti che - grazie appunto alla citata norma -
permettono un certo controllo ed un certo monitoraggio da parte
dell'Amministrazione regionale, nello specifico dei due Assessorati
con i quali i Comuni si interfacciano su quest'argomento
(ovviamente la struttura che fa riferimento alle opere pubbliche e
poi quella riferita allo sport del collega Grosjacques).
Sono quarantotto in totale le infrastrutture riconosciute di
interesse regionale, cinque delle quali sono direttamente di
proprietà regionale, mentre quarantatré sono di proprietà dei
singoli Comuni.
Complessivamente una infrastruttura è stata dismessa: si fa
riferimento al Palaghiaccio di Ayas, che è stato sostituito dal
complesso Monterosa Terme; solo un'infrastruttura, il tiro sportivo
di località Saumont, risulta inutilizzata, mentre altre sono in
fase di realizzazione. Nello specifico, il centro regionale di tiro
a volo di Châtillon, i vari itinerari ciclabili tra Sarre, Avise,
Montjovet, Arnad e quello tra Bard e Pont-Saint-Martin, oltre alla
questione aperta sul maneggio di Aosta; invece le altre restanti
infrastrutture sono regolarmente funzionanti.
Considerazioni più generali sugli impianti sportivi di valenza
locale, che quindi esulano dalla competenza della Regione sul loro
utilizzo o meno, possono sicuramente essere effettuate analizzando
poi i dati in collaborazione e sul monitoraggio del CONI.
Sul secondo quesito, se siano state ipotizzate potenziali
ristrutturazioni o modificazioni di destinazione d'uso al fine di
restituire le summenzionate strutture sportive alla fruizione
pubblica, cito la legge regionale di sostegno all'impiantistica
sportiva, sempre la 16/2007, che è rivolta esclusivamente a quelle
infrastrutture - come dicevamo prima - che sono classificate di
interesse regionale.
Su questi impianti la Regione provvede alla realizzazione
diretta degli interventi o, in alternativa, al trasferimento di
risorse in compartecipazione. É prevista inoltre l'erogazione di
contributi agli Enti locali per le manutenzioni dei medesimi; la
percentuale di aiuto non è citata in legge ma è ormai prassi
consolidata l'erogazione del 50%, metà Regione, metà Comune.
Nel caso specifico, la sola struttura inutilizzata, che è il
tiro sportivo di Aosta, è stata di fatto sostituita da un'altra,
che è il campo regionale di tiro volo che è in fase di
realizzazione a Châtillon, sul quale proprio la settimana scorsa,
con il collega Grosjacques, abbiamo effettuato un sopralluogo;
struttura che di fatto svolge un analogo ruolo e pertanto non
richiede alcun intervento di ripristino.
Il terzo quesito del collega è, in caso affermativo, se sia
stata prevista da parte dell'Amministrazione regionale un'azione di
sostegno alle Amministrazioni locali rispetto ad eventuali progetti
concernenti le strutture sportive locali.
La legge 16/2007 non prevede attualmente aiuti né contributi su
impianti di valenza locale, tuttavia, per dare una dimensione degli
stanziamenti che la Regione prevede a sostegno di questa legge -
 quindi, ripeto, per le sole infrastrutture riconosciute di
interesse regionale -, si evidenzia come per l'anno 2024, quindi
l'anno corrente, siano state assegnate a bilancio risorse per 9
milioni 785 mila euro, valore peraltro che è in linea con i recenti
stanziamenti, perché abbiamo 10 milioni e 500 mila euro per il 2022
e 5 milioni e 500 mila euro per il 2023.
È opportuno poi evidenziare che buona parte di tale
finanziamento deriva anche dall'adesione a specifici progetti
statali, quindi legati ai fondi FSC, ai fondi FUNT, ai fondi del
MASE o a fondi euro unitari come il FESR, con conseguente riduzione
della compartecipazione in carico al bilancio regionale.
Vi è poi - e colgo l'occasione per ricordarla - una specifica
procedura che fa divenire un'infrastruttura sportiva di interesse
da locale ad interesse regionale, che appunto porta questo
riconoscimento.
Questa procedura prevede l'analisi delle proposte da parte di
un'apposita Commissione che si esprime considerando i vari
parametri, undici nello specifico, che sono previsti, raggiungendo
un punteggio minimo sopra il quale di fatto la Giunta prende atto e
delibera in tal senso.
Presidente -
Per la replica, consigliere Ganis.
Ganis (LEGA VDA) -
Grazie Assessore per la sua risposta e
per aver fatto un
focus
su questa tematica.
Ci sono Regioni che denotano magari una carenza di impianti
sportivi e altre Regioni magari più virtuose, come quelle del
centro nord.
Lei ha spiegato molto bene che ci sono delle infrastrutture di
interesse regionale che godono di contributi nella misura del 50% e
il problema riguarda però tutte le altre, che comunque rimangono a
carico del Comune e non vengono più utilizzate.
C'è anche questa procedura, questo passaggio da locale a
regionale di un'infrastruttura sportiva, credo che comunque debba
essere magari sponsorizzata al meglio.
Quest'iniziativa riprende un'iniziativa già presentata dal
nostro gruppo nel lontano 2021, allora era la collega Spelgatti a
chiedere lumi su questa tematica, ed in risposta a quest'iniziativa
l'Assessore, che era in carica all'epoca, evidenziava l'importanza
di quest'argomento, dimostrandosi anche molto collaborativo, tant'è
che l'anno dopo, nel 2022, sono stati stanziati - come lei ha ben
ricordato - dei fondi, dei contributi per i lavori di manutenzione
per quanto riguarda gli impianti sportivi di Morgex, il Comune di
Courmayeur, per il Forum Sport di Courmayeur e per il Comune di
Sarre per la manutenzione del campo sportivo.
Purtroppo oggi - come ho ben evidenziato nell'iniziativa - sono
molti purtroppo i Comuni che hanno ancora strutture sportive
inutilizzate da parecchi anni, e lei sa benissimo che se queste
strutture non vengono utilizzate, e non subiscono una manutenzione
di tipo ordinario, con il passare degli anni diventano vetuste e di
poco interesse anche economico.
C'è una cosa positiva, grazie ad un decreto legislativo, che è
il n. 38/2021, che dà la possibilità di mettere a bando queste
strutture, quindi questo può rappresentare un indotto anche per
tutte le società sportive e magari anche quelle gestite da
privati.
È importante, a nostro avviso, creare anche quelle sinergie che
vengono a mancare tra Enti locali e Regione, al fine di rendere
appunto fruibili queste strutture sportive.
Facendo così, si può anche favorire l'imprenditoria privata.
Un altro aspetto che non va tralasciato, e che forse è quello
più importante, è che fare lo sport è fondamentale, e lei
sicuramente ne sa qualcosa.
Migliora la qualità della nostra vita, è di assoluta importanza
per i nostri ragazzi.
Quello che torno a ribadire è che gli Enti locali non devono
essere abbandonati e l'Amministrazione regionale dovrebbe
contribuire in qualche maniera nel gestire al meglio questa
problematica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK