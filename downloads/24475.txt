Consiglio Regionale della Valle d'Aosta - Oggetto del Consiglio n. 3391 del 19 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Alcolismo e tossicodipendenze
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3391 del 19 marzo 2008 - Resoconto
OGGETTO N. 3391/XII - Interpellanza: "Disposizioni per
contrastare l'uso di alcool tra i giovani".
Interpellanza
Preso atto che dal seminario su "Alcool e giovani", tenutosi
recentemente a Saint-Vincent, è emerso come l'uso di alcool nei
giovani è molto diffuso anche nella nostra Regione e che interessa
anche ragazzi di dodici e tredici anni;
Evidenziato come, da una ricerca del Servizio famiglia
dell'Assessorato regionale alla Salute, sanità e assistenza
sociale, l'alcolismo tra i giovani è spesso legato alla mancanza di
punti di ritrovo e di aggregazione nei piccoli comuni;
Sottolineato che nello stesso convegno è emerso che l'alcool
è troppo facilmente disponibile ed accessibile anche ai minorenni e
che tale accessibilità è una delle cause di tale fenomeno di
dipendenza;
i sottoscritti Consiglieri regionali
Interpellano
la Giunta regionale per conoscere se intenda:
1) predisporre, di concerto con gli Enti locali, un piano di
socializzazione giovanile su tutto il territorio regionale al fine
di rendere disponibile, in ogni comune della Valle, almeno una
struttura di incontro, dove i giovani possano ritrovarsi senza che
ciò sia associato al consumo di alcool;
2) verificare se gli esercizi pubblici (bar, discoteche, pub,
eccetera), e ogni altra struttura che venda sostanze alcoliche,
rispettino i divieti di legge in merito alla somministrazione di
alcolici ai minori;
3) predisporre una campagna di sensibilizzazione sia verso i
giovani che verso gli esercenti pubblici esercizi perché siano
conosciuti i "danni permanenti in un cervello ancora in formazione"
provocati dall'alcool se assunto sotto i sedici anni, così come
evidenziato dall'Organizzazione mondale della sanità.
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- Devo dire che in Val d'Aosta, soprattutto
in questo Consiglio regionale, spesso c'è una contrapposizione con
il sistema dei mezzi di comunicazione di massa, con i giornali e i
giornalisti, con la RAI, con la radio e con le agenzie di stampa.
Credo che invece si debba dare atto che in alcuni momenti questi
mezzi di comunicazione svolgono un ruolo essenziale, e lo hanno
avuto nella presentazione di questa interpellanza proprio per la
sottolineatura che le pagine locali del quotidiano "La Stampa"
hanno dato al seminario che si è tenuto a Saint-Vincent su "Alcol
& Giovani", da cui sono emersi dati molto preoccupanti. È
emerso che l'uso dell'alcol fra i giovani è molto diffuso anche
nella nostra Regione, ma dove per giovani si intendono ragazzini di
12-13 anni! Sono ragazzini che hanno una struttura molto fragile in
cui i danni da alcol possono essere veramente rilevanti e
condizionare lo sviluppo di questi fisici. Tenuto conto che da
questo seminario sono emersi dei dati molto interessanti rispetto
al fatto che l'alcolismo proviene anche da una causa ampiamente
rimovibile, là dove è legato alla mancanza di punti di ritrovo.
Credo che si debba fare una grossa riflessione su questo punto,
perché è vero che spesso i ragazzi non hanno un punto di ritrovo;
ho avuto l'esperienza, che vorrei condividere con voi, della
situazione di Aosta: finché non è stata aperta la Biblioteca
regionale, opera meritoria dovuta a tante persone che ringraziamo
perché quella struttura è un gioiello anche paragonata al
territorio italiano, si vedevano tanti ragazzi che, di pomeriggio,
si ritrovavano un po' di qua e un po' di là... mi ricordo un gruppo
che stazionava davanti a un bar in una via interna rispetto a Via
Edouard Aubert... quel gruppo, da quando è stata aperta la
Biblioteca, è scomparso e l'ho ritrovato in Biblioteca, quindi il
luogo di ritrovo gioca un ruolo fondamentale. Ora, cosa succede?
Che in moltissimi Comuni della Valle non ci sono punti di questo
genere, in qualcuno c'è l'oratorio, in qualcun altro magari c'è il
dopolavoro, ma nella stragrande maggioranza non c'è nulla e l'unico
punto di ritrovo è il bar: a quel punto il passaggio dal punto di
ritrovo all'alcol è facile.
Noi riteniamo che si debbano fare delle riflessioni, soprattutto
ci interessa capire l'atteggiamento dell'Amministrazione regionale
in merito ai seguenti punti. Il primo: perché non prevedere,
allargando gli orizzonti rispetto a quello che è stato fatto
finora, che in tutti i Comuni della Valle ci sia un centro di
aggregazione ovviamente bianco, cioè senza vendita di alcol, dove i
ragazzi possano trovarsi, fare musica, leggere, lavorare su
Internet, giocare a scacchi, di fare qualunque altro tipo di
attività che possa interessare i giovani? Perché non è possibile
prevedere un piano, proprio perché il ritrovo non sia più collegato
al consumo di alcolici. Il secondo è di verificare - qui ci sono
delle competenze anche del Presidente della Regione in quanto
Prefetto - che siano rispettati i disegni di legge che vietano la
somministrazione e la vendita di alcol ai minori.
Abbiamo l'impressione che bar, discoteche, pub, supermercati...
non è che siano propriamente attenti... ad esempio, ci sono alcune
discoteche in cui al pomeriggio del sabato vanno i ragazzini di
13-14 anni in cui si vendono alcolici. Allora si verifica che chi
si presenta al bancone abbia 18 anni o almeno abbia vagamente
l'aspetto di un diciottenne? Non solo, ultimamente sono stati
aperti in Valle 2 distributori automatici di vino che non so se
hanno dei meccanismi per verificare che chi accede al distributore
abbia 18 anni, perché dovrebbe essere vietato dalla legge fare cose
del genere... Vorremmo quindi capire che intenzioni ha
l'Amministrazione per verificare questi divieti e farli rispettare.
La stessa cosa vale per i supermercati: ho testimonianza personale
nel supermercato che frequento abitualmente, vedo dei ragazzetti
soprattutto di sabato verso le sette e trenta che si portano via
pacchi di birra e nessuno dice niente. Credo che richiamare al
rispetto delle regole sia importante, così come chiedo se non sia
"envisageable faire une campagne de publicité sur le fait que
les jeunes doivent s'abstenir de la consommation d'alcool",
perché l'alcol nei giovani, e l'Assessore per le sue competenze lo
sa, può provocare danni permanenti a livello neurologico, in quanto
mancano fino allo sviluppo dei 18 anni una serie di enzimi che ne
consentono la metabolizzazione al riparo da danni cerebrali.
Come è documentato dalla "OMS", fino a 16 anni il rischio di
danni permanenti dal punto di vista neurologico è alto, quindi
sarebbe interessante prevedere una campagna che deve essere diffusa
su tutto il territorio, ma che punti su tutte le possibili
localizzazioni, nel senso che i giovani li puoi trovare a scuola,
ma li puoi trovare anche sui posti di lavoro, o nei punti in cui si
ritrovano. Dovrebbe quindi essere una campagna articolata, fatta in
modo tale da far capire che l'alcol non fa diventare più grandi,
non dà quella rispettabilità che il giovane gli attribuisce, e che
ci sono dei danni permanenti molto gravi. La campagna dovrebbe
essere anche estesa ai genitori, perché ho l'impressione che non
sempre nelle famiglie ci sia la coscienza di questo problema, nel
senso che si dice: "il ragazzo si è fatto una sbornia"... e invece
no, anche i genitori devono essere responsabilizzati rispetto ai
propri figli, che non si mettano in queste condizioni.
Sono tre domande per conoscere le intenzioni
dell'Amministrazione regionale, che vertono su un unico grande
punto e concludo ringraziando ancora il giornale locale, per averci
sottoposto all'attenzione questo tema in questa maniera così
chiara.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Per una compiutezza di risposte risponderò
io a 2 domande e il Presidente, in qualità di Prefetto, risponderà
all'altra sulla somministrazione e sui controlli da effettuare.
Lo abbiamo detto diverse volte e io condivido che l'alcol in
Valle sia un'emergenza: 50% delle dipendenze, unica Regione
italiana, è da alcol. Lo abbiamo visto in tutti i rapporti delle
politiche sociali. È un problema ancora più significativo nel
giovane, ma ha delle implicanze enormi nelle famiglie che
sottovalutano il problema, nei medici che spesso interpretano come
una cultura locale il fatto della sbornia. È tutto un sistema che
forse non si rende conto di quanto sia importante fare delle
attività, che noi abbiamo cercato di fare in questi anni; potrei
citarle, ma sono conosciute, alcune hanno avuto un'importanza
maggiore come "non bevetevi il cervello" insieme alle farmacie o
quanto hanno fatto i "SERT" che sono andati in alcune Valli a
rischio con il coinvolgimento dei giovani, che diventavano
"testimonial" della cosa.
Si è voluto, nell'ambito del simposio di Saint-Vincent,
organizzare con l'Assessore Viérin un convegno su questo tema, con
la filosofia sempre più di coinvolgere i giovani e non di fare
delle relazioni dotte, che poi non fossero seguite da nessuno; dico
che questo convegno era stato preparato a lungo con i presidi e ha
avuto un'importanza decisiva, proprio in funzione di questo - che
non mi era chiarissimo, adesso mi è molto più chiaro -: che il
pericolo alcol non è solo un pericolo per incidenti del sabato
sera, ma per i danni cronici soprattutto nel giovane, che
l'assunzione cronica di alcol provoca, cioè una diminuzione delle
capacità reattive, dell'apprendimento... e penso che questo lo
abbiano capito i 600 giovani che erano lì in rappresentanza di
tanti altri, come questa dipendenza abbia dei danni che si sommano
giorno dopo giorno.
Per quanto riguarda i luoghi, le politiche giovanili sono
difficili da impostare, tante soluzioni sono state provate; noi
abbiamo voluto fare - con una delle consulenze più importanti,
quella del prof. Maurizio Roberto che è stato chiamato dal Ministro
Bindi come uno dei suoi esperti -, nell'estate del 2005, tutta una
indagine in 72 Comuni con i giovani, e ne è venuto fuori quel
rapporto sulle politiche giovanili che avevo presentato in
Consiglio. Anch'io pensavo che quella dei luoghi fosse una delle
esigenze particolari; è un'esigenza espressa, ma non è la prima,
anzi, in molti dei questionari il bisogno di uno spazio in cui
ritrovarsi era in graduatoria più in basso di altri... primo fra
tutti era un bisogno di protagonismo dei giovani, tant'è vero che
siamo partiti lo scorso anno con quel patto per i giovani sul quale
c'è stata una collaborazione degli enti locali significativa. Patto
per i giovani che prevedeva il cofinanziamento di progetti creati
dai giovani: tu vuoi fare un progetto per esprimerti?... noi ti
veniamo incontro e ti finanziamo! Sono stati presentati 20 progetti
teatrali, di cultura, di assistenza ai disabili, e poi sono stati
continuati; adesso, il 4-5 aprile, avremo un convegno con i giovani
su questo, con un risultato significativo. Ai giovani a cui è stato
dato un aiuto finanziario per esprimersi, è stato consentito di
realizzare tutte le loro potenzialità e uscire e non aver più
bisogno né del bar, né della Biblioteca, ma di un teatro, di una
scuola dove assistevano i disabili. Questo il Veneto lo ha fatto, è
favorire l'esprimersi dei giovani aiutandoli nei loro progetti,
anche perché le strutture per i giovani presenti in Valle sono
notevoli, in molti Comuni è presente una biblioteca, ma il più
delle volte la biblioteca non riesce ad aggregare queste fasce;
però non è da rinunciare a questo progetto: in questi giorni deve
giungere a compimento la famosa realizzazione della "cittadella dei
giovani" ad Aosta, che dovrebbe avere non solo una valenza
comunale, ma addirittura regionale.
Termino dicendo che nelle politiche giovanili, che sono
difficili e variabili, forse si vuole sottolineare la possibilità
della creatività dei giovani e il desiderio di aiutarli, di
permetter loro di esprimersi. Questa è anche la campagna di
prevenzione che faremo e che continueremo, anche gli enti locali
hanno condiviso questa iniziativa, con una prevenzione che verrà
fatta in tutti i luoghi dove i giovani ci sono; la componente
scolastica si è attivata in modo proficuo in occasione del convegno
e da lì partono dei lavori con dei "testimonial", dei ragazzi che
si prendono il carico di esprimere questa preoccupazione. Sempre
con una prevenzione che però non può essere fatta senza l'adesione
e il proibizionismo - anche se sono convinto che delle norme vadano
messe - non ha mai ottenuto dal punto di vista educativo degli
effetti persistenti; per cui, in questa emergenza alcol, il
desiderio di stimolare la creatività dei giovani con una
informazione precisa penso che sia determinante.
Presidente
- La parola al Presidente della Regione,
Caveri.
Caveri (UV)
- Come osservato dal collega Sandri, c'è una
domanda alla quale è opportuno che risponda io. È una giornata
abbastanza dolorosa, perché la morte di questo ragazzo di Hône a
causa di motivi di droga... poco fa ho parlato con il Comandante
dei Carabinieri che mi comunicava l'arresto di questo diciottenne
di Pont-Saint-Martin che sembra aver fornito questa metanfetamina
che sarebbe risultata letale, è una notizia tristissima per la
nostra comunità. Devo dire che veramente c'è da riflettere anche su
questo mix droga e alcol, che sembra ammorbare la nostra
gioventù.
Presenteremo venerdì, alla conferenza stampa di Giunta, l'esito
di questi accertamenti fatti da questa società di psicologi di
Roma, che aveva, con dei camper, dato delle informazioni fuori da
alcune discoteche della Regione; i risultati sono molto forti e
confermano quanto le stesse Forze dell'ordine ci hanno detto, cioè
siamo di fronte a un consumo molto forte di alcol da parte delle
giovani generazioni, e le Forze dell'ordine sono molto
collaborative dal punto di vista di una campagna ancora più forte
per evitare che alcuni esercizi pubblici diano dell'alcol a dei
minorenni; quindi la posso rassicurare, ci sarà un inasprimento dei
controlli.
Per quel che riguarda la questione delle macchine automatiche,
non esiste a livello nazionale un divieto di vendita e
somministrazione di alcolici mediante distributori automatici.
Alcune Regioni italiane hanno affrontato la questione nelle proprie
leggi, c'è chi ne ha fatto espressamente divieto, in alcuni altri
casi invece si tende a subordinare l'esercizio di questa attività a
particolari accorgimenti, come la possibilità di individuare l'età
della persona che va a prendere questo alcolico.
Nella nostra legge regionale n. 1/2006 non esiste alcun divieto,
forse un errore del legislatore o una non considerazione, ma
attualmente la problematica della vendita automatica riguarda altri
prodotti, come le sigarette, dove oggi è difficile poter
distinguere. È cosa ben diversa la somministrazione dal vivo,
perché quella ha degli obblighi. Ricordo che abbiamo provato in
alcune zone come la Coumba Freida a metterci d'accordo con le
amministrazioni comunali, a cui viene data anche dal nuovo
regolamento sulla somministrazione degli alcolici la possibilità di
impedire o limitare la vendita degli alcolici. Già in passato nella
Coumba Freida c'è stata una sperimentazione che ha dato dei
risultati interessanti, anche se il problema non è tanto quello del
proibizionismo, quanto quello di far maturare gli aspetti educativi
ed essere molto forti per quelli che guidano.
Una cosa che ci hanno detto gli esperti è che sembra che in
Regione, pur in presenza di forti bevitori, esserci una buona
consapevolezza del fatto che in certi casi, chi deve prendere
l'auto, non deve bere. È una metodologia un po' scandinava che ci è
nota, e che sembra emergere anche nei rilevamenti che sono stati
fatti.
Presidente
- La parola al Consigliere Sandri.
Sandri (PD)
- Sono abbastanza soddisfatto delle risposte
dell'Assessore e del Presidente Caveri... mi limito a evidenziare
alcune questioni.
La prima: il 50% di problemi legati all'alcol... è un'emergenza,
dice l'Assessore... credo che dobbiamo partire da questo punto,
perché questa emergenza sottovalutata dai medici di famiglia e
dalle famiglie stesse, deve portare a che la Regione dia dei
segnali molto chiari. Il primo dato che dobbiamo mettere in piedi è
far rispettare le regole, quindi bisogna che i supermercati, gli
esercizi pubblici, i bar, le discoteche non vendano neanche più un
grammo di alcol ai minori! Bisogna che ci sia un controllo ferreo e
anche lì colpirne uno per educarne cento, si diceva negli anni '60,
credo che dobbiamo andare con la stessa determinazione con cui i
Carabinieri fanno fare l'alcol-test ai guidatori che vengono
sorpresi a fare delle irregolarità sul territorio regionale nella
guida dell'autovettura. Questo non è proibizionismo, è far
rispettare le regole, perché se noi non facciamo rispettare le
regole, come fa a capire il giovane che noi ci teniamo? Intanto può
berselo, può andarselo a comprare, quindi su questi temi è
importante che ci sia un atteggiamento rigido e mi fa piacere che
lei sottoponga all'attenzione del Consiglio una sua perplessità,
sul fatto che nella nostra legislazione in materia di distributori
automatici di bevande alcoliche non esiste un punto di riferimento
che ci consenta di far rispettare le regole. È buffo prendere
questo paragone per cui noi, a Gressan, abbiamo un buon
distributore di latte, e facciamo 500 metri e abbiamo un
distributore di vino: credo che di distributori di latte sia utile
portarne sempre più, perché riducono la quantità di rifiuti
prodotti, ma dall'altra bisogna avere un occhio di riguardo e
intervenire immediatamente. Questi sono momenti in cui possiamo
fare... ringrazio la collega Squarzino per questa musica nelle
orecchie che ci accompagna...
Non credo però che non ci si possa attaccare alla normativa
vigente, perché a livello nazionale esistono delle norme, per cui
non si devono distribuire alcolici ai minori. Dato che lì non è
chiaro se c'è una tutela, possiamo intervenire e chiedere
gentilmente, parlare con gli esercenti e vedere di trovare il modo
di garantire che questo distributore non distribuisca vino ai
minori... insieme alla collega Fontana, anzi lei ne è stata
testimone diretta, anche a mezzanotte si vedono i ragazzini che
vanno lì! Facciamo delle riflessioni e mi fa piacere che ci siano
state svariate campagne di sensibilizzazione, credo che la prima
sensibilizzazione si debba fare con l'intervento sui supermercati,
sui pub, in modo che quanto un ragazzo si sente dire "no", questo
non lo puoi comprare, quello credo che sia il segnale che ci
teniamo alla sua salute. Spesso i "no" ai propri figli e ai ragazzi
possono essere molto più utili di tanti "sì" che alla fine portano
a dati negativi.
Per quanto riguarda la risposta sui punti di incontro, lì sono
meno soddisfatto; sì è vero il bisogno di protagonismo, il
coinvolgimento in attività assistenziali, sono tutte cose positive,
ma credo sia stata sottovalutata da molti enti locali la necessità
di avere non una biblioteca... prima ho parlato di un posto in cui
si possano fare varie attività. Utilizzo una metafora che a lei
piace, cioè una volta c'erano gli oratori vicino alle Chiese, io
andavo a quello di S. Stefano; lì si poteva giocare a pallone,
c'era una sala in cui si faceva musica, dibattiti, era un punto di
ritrovo... oggi, questi, per la crisi della Chiesa e per altre
motivazioni si sono spersi. Credo che l'ente locale, la struttura
laica della nostra Regione debba recuperare questo concetto e fare
in modo che in ogni Comune, in ogni centro abitato importante in
cui ci siano una decina di ragazzi, una stanza, un luogo dove poter
dare ai ragazzi la possibilità di esprimersi, di fare iniziative
con un minimo di attrezzatura, credo sia importante quanto avere la
Farmacia o l'Anagrafe o l'Ufficio postale, perché questo consente
ai ragazzi di vivere la propria adolescenza in una evoluzione
creativa in cui si abituano ad essere protagonisti e tutto questo
separato dall'alcol.
Ha fatto bene il Presidente Caveri a citare i distributori di
sigarette, perché quella è una delle più grandi contraddizioni che
ha lo Stato italiano: da un lato, spende un sacco di soldi per
curare le malattie da fumo e, dall'altro, si guadagna i soldi con
le accise sulle sigarette! Francamente credo che sia il messaggio
che in psicologia si chiama a doppio legame: tu dici "sì" da una
parte e "no" con il comportamento, o viceversa... Se vogliamo dare
il messaggio che il fumo di sigaretta fa male, credo che anche i
distributori di sigarette come quelli di alcol dovrebbero essere
eliminati. Con i tabaccai dovremo fare un ragionamento, per cui si
darà loro altre possibilità di avere un reddito sufficiente, ma se
si va a vedere alla fine il guadagno che viene dai distributori
automatici di vino o di sigarette, ci si rende conto che è molto
basso rispetto ai danni che la società deve pagare per gli effetti
di queste tossicodipendenze.
Credo che sia, almeno qua dentro, una coscienza molto forte
almeno in coloro che hanno parlato; spero che sia anche di tutti
gli altri 32 Consiglieri regionali, che si rendano conto che
immagini come quella che abbiamo visto in questi anni della VI
Commissione non sono il massimo e credo che tutti noi dobbiamo per
primi dimostrare questa cosa! Nelle prossime settimane avremo
qualche occasione per poterlo fare, anzi già in questa settimana,
tradizionalmente nelle campagne elettorali qualche bicchiere di
vino scorre più del solito; allora vedere qualche bottiglia di
succo di frutta in più sarebbe un segnale verso gli elettori che,
per intanto, i politici hanno capito che da questo punto di vista
meno si scherza e meglio è.
Si dà atto che dalle ore 18,00 presiede il Vicepresidente
Lanièce.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK