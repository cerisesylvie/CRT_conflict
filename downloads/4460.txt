Consiglio Regionale della Valle d'Aosta - Oggetto del Consiglio n. 135 del 12 marzo 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 135 del 12 marzo 1982 - Resoconto
OGGETTO N. 135/VII - DISPONIBILITA' DI POSTI LETTO
OSPEDALIERI IN VALLE D'AOSTA E PROSPETTIVE DI FINANZIAMENTI AL
RIGUARDO - (Interpellanza).
PRESIDENTE
: Do lettura dell'interpellanza presentata dai
Consiglieri Péaquin, Mafrica e Bajocco.
INTERPELLANZA
PREMESSO che, sul n.6 del 18 febbraio 1982 de "Il medico
d'Italia", è stato data notizia di un'indagine
condotta
dagli Assessori regionali alla Sanità di cinque regioni, fra cui la
Valle di Aosta, sul numero dei posti letti esistenti negli Ospedali
negli ambiti di loro competenza;
RICORDATO che, in base ai dati riportati dal citato
settimanale, la Valle di Aosta disporrebbe di 400 posti letto
effettivi e 261 in costruzione (di cui 195 in sostituzione di
quelli già esistenti) e si verrebbe a trovare (con 3,46 posti letto
per 1000 abitanti) all'ultimo posto della media nazionale;
RISULTANDO inoltre che, a seguito di tale situazione
comunicata al Ministero della Sanità, la nostra Regione verrebbe ad
usufruire (insieme al Molise, alla Campania, alla Basilicata e alla
Calabria) del riparto di 76 miliardi e 240 milioni, accantonato dal
CIPE per la costruzione di nuovi posti letto;
i sottoscritti Consiglieri regionali
INTERPELLANO
l'Assessore alla Sanità ed Assistenza sociale:
- per sapere se corrisponde al vero la notizia riportata dal
settimanale "Il medico d'Italia";
- per conoscere, in caso di risposta affermativa, da dove ed
in che modo sono stati ricavati i dati comunicati dall'Assessore
Rollandin al Ministero della Sanità;
- per essere informati sull'entità della cifra che verrà
assegnata alla Valle d'Aosta e sulla sua utilizzazione.
PRESIDENTE
: Illustra l'interpellanza il Consigliere
Péaquin. Ne ha facoltà.
PEAQUIN - (PCI):
Quando ci è capitato sotto mano il n.6
de "Il medico d'Italia" siamo rimasti un po' sorpresi nel vedere la
Valle d'Aosta all'ultimo posto nella graduatoria quanto a posti
letto: 3,84 per mille...(INTERRUZIONE)... 3,46 per mille, grazie
per la precisazione! Come dicevo, dunque, siamo rimasti sorpresi di
vedere la posizione della nostra Regione in questa graduatoria e
anche un po' sorpresi - e di questo vogliamo chiedere spiegazioni
all'Assessore - del fatto che i dati sono stati trasmessi al
Ministero dagli Assessori, che hanno fatto indagini nelle loro
rispettive Regioni. Ne "Il medico d'Italia" si dice che ci sono 400
posti letto attualmente in Valle d'Aosta e 261 posti letto in
costruzione, dei quali però 195 in sostituzione di quelli già
esistenti; una volta costruiti i 261 posti letto, sottraendo 195,
dovremmo avere un totale di 466 posti letto, se ho interpretato
bene questo conto che non mi sembra poi neanche tanto
difficile.
Ora, a noi risultava da documenti precedenti
dell'Amministrazione regionale, dal rapporto del CENSIS fatto nel
1978, ma anche da tutti i dibattiti che sono stati fatti, che i
posti letto erano in numero superiore: dalla Direzione sanitaria mi
pare che i posti letto erano stati stabiliti in 605, dal rapporto
del CENSIS del 1978 in 676, comunque non siamo riusciti in verità a
capire in modo preciso quanti sono i posti letto nella nostra
Regione.
Ora, se si tratta di variazioni dell'ordine di poche decine, il
livello di ospedalizzazione non cambia molto, però in questo caso
ci troviamo di fronte a numeri molto diversi, e pertanto siamo
rimasti sorpresi e ci è sembrato più che doveroso chiedere
spiegazioni all'Assessore alla Sanità ed Assistenza Sociale.
Peraltro, dall'allegato al Piano Sanitario Nazionale, che credo
l'Assessore conosca molto bene, ci risulta che soltanto quattro
Regioni - e l'avevamo già detto anche in altre occasioni - sono al
di sotto di una certa percentuale di posti letto e perciò per esse
è necessario un finanziamento, previsto nel Piano Sanitario tre
l'80 e l'82: si tratta del Molise, della Basilicata, della Calabria
e della Campania.
Con la nostra interpellanza vogliamo chiedere all'Assessore se
corrisponde al vero quanto scritto sul n.6 de "Il medico d'Italia";
in caso affermativo, se questa è la verità, chiediamo all'Assessore
come sono stati ricavati questi dati relativi ai 400 posti letto e
quale eventualmente sarà la cifra destinata alla Valle d'Aosta per
venire incontro alla mancanza di posti letto. Chiediamo inoltre,
sempreché sia giusto quanto affermato dal bollettino, quali sono
gli scopi di questa richiesta di finanziamento: se quello di avere
fondi per aumentare i posti letto in Valle d'Aosta, oppure quello
di ottenere fondi da dirottare al Mauriziano per cominciare a dare
attuazione a quanto previsto dalla convenzione fatta un anno fa dal
Consiglio, e dalla quale non abbiamo più avuto notizie (per inciso:
saremmo grati all'Assessore se potesse darci informazioni in
merito, senza costringerci sempre a fare delle interpellanze),
oppure quello di procurarsi finanziamenti per intraprendere una
nuova strada, ossia quella di cominciare a pensare a nuovi posti
letto di proprietà della Regione, abbandonando la strada intrapresa
con il Mauriziano, magari perché si scorgono difficoltà
insormontabili.
PRESIDENTE
: L'interpellato è l'Assessore alla Sanità ed
Assistenza Sociale Rollandin, che ha facoltà di parola.
ROLLANDIN - (UV):
Per chiarire questo punto vanno fatte
alcune precisazioni sull'iter che ha portato a queste
determinazione.
Innanzitutto, mi scuso per l'assenza di ieri e ringrazio per
aver voluto spostare a questa mattina la continuazione della
discussione sugli oggetti all'ordine del giorno. L'assenza era
dovuta alla mia presenza in Consiglio Sanitario Nazionale, ed è in
questa sede che è stato fatto un grosso lavoro preparatorio alla
formulazione del Piano.
Ora, facendo un passo indietro, dobbiamo dire che una delle
principali preoccupazioni della Giunta era quella di ottenere i
finanziamenti per poter svolgere quelle opere di edilizia
ospedaliera che fin dall'inizio si erano concretizzate in un
determinato programma che la Giunta aveva presentato e che
comprendeva: completamento del "Beauregard" e ristrutturazioni
interne, con costruzione della Piastra e del l'ex-palazzina degli
infettivi, oltre a varie sistemazioni interne, senza parlare dei
servizi, tipo dialisi, che pure facevano parte di questo programma.
Per poter avere questi finanziamenti bisognava dimostrare quale era
la nostra reale situazione.
Il punto di partenza è stata la legge n.496, che è quella
relativa al Piano Sanitario Nazionale: in questa legge si fa
menzione della situazione e si richiamano, come ricordava il
Consigliere Péaquin, le condizioni dell'edilizia ospedaliera in
generale; si tiene conto delle conoscenze ministeriali a questo
proposito e, nel parlare delle spese in conto capitale del Fondo
sanitario nazionale, si dispone: "Nella determinazione delle spese
in conto capitale sono da considerare le seguenti indicazioni
prioritarie: tendere gradualmente a superare le condizioni di
arretratezza delle Regioni meno attrezzate, specie meridionali;
adeguare le strutture e le attrezzature extra-ospedaliere anche
mediante la riconversione di quelle ospedaliere eccedenti;
potenziare le strutture aventi più diretta attinenza con i
progetti-obiettivo definiti dal Piano". Poi: "Data la carenza di
informazioni analitiche aggiornate sulla disponibilità esistente,
sui fabbisogni stimati, sui costi unitari di predisposizione di
nuove strutture e di rinnovo delle attrezzature, le valutazioni
formulate in questa prima elaborazione di Piano hanno di necessità
un valore indicativo. Peraltro, l'art.51 della 833 definisce come
elemento essenziale ai fini della ripartizione delle risorse in
conto capitale che sarà effettuata dal CIPE le indicazioni
contenute nei Piani regionali. Dati i limiti sopra ricordati a
questa condizione metodologica posta dalla legge, le valutazioni
concernenti le spese in conto capitale vengono espresse in forma
complessiva per l'intero triennio in attesa che l'acquisizione di
nuove informazioni e la conoscenza dei contenuti dei Piani
regionali consentano una più specifica proposta di annualizzazione
distinta per Regioni". Poi si indicano le quattro Regioni che a
quel momento, secondo le conoscenze ministeriali, avevano carenza
di posti letto: il Molise, la Campania, la Basilicata e la
Calabria. Infine, si cita la fonte dei finanziamenti, che era
l'accantonamento di quei 280 miliardi. Questo è il punto di
partenza di questa procedura. Nello stesso prospetto, per quanto
riguarda la Regione Valle d'Aosta, si dice che i posti letto sono
666, ma per il calcolo della percentuale si sono sommati i posti
letto della Valle d'Aosta e del Piemonte: c'è un asterisco in fondo
che spiega che, il conteggio tra i posti letto era fatto unitamente
per le Regioni Valle d'Aosta e Piemonte. Naturalmente su questa
base noi abbiamo fatto presente che la nostra situazione è
leggermente diversa; abbiamo fatto un conteggio dei nostri posti
letto e abbiamo cominciato a dimostrare quali erano le nostre
condizioni.
Abbiamo cominciato a mandare alla Programmazione ospedaliera i
nostri progetti per l'edilizia ospedaliera in Valle, che
comprendevano, come ho detto prima, la ristrutturazione del
Beauregard, con le finalità che abbiamo detto, quindi riconversione
dei posti letto dell'ex-maternità, la Piastra, gli infetti e, come
extra-ospedalieri, il poliambulatorio di Donnas. Su questa base, il
19 maggio 1980, trasmettevamo all'Ufficio Programmazione tutta la
documentazione relativa a questi dati. Lo stesso ufficio con
lettera del 9 giugno 1980 ci rispondeva dicendo: "In riscontro alla
lettera 19 maggio 1980 di codesto Assessorato concernente la
documentazione degli investimenti di strutture sanitarie della
Regione, si prende atto del carteggio, e si assicura di avere
intrapreso le opportune iniziative per ottenere dal Ministero del
Bilancio l'assegnazione delle somme in conto capitale, anche con
provvedimenti frazionali, in favore delle Regioni che hanno già
prodotto la documentazione istruttoria"; si chiedevano poi
ulteriori documentazioni. Il 17 giugno 1980 questo primo carteggio
"Trasmissione documenti investimenti strutture sanitarie Regione
Valle d'Aosta" veniva integrato con la presentazione di nuove
infrastrutture. Poi c'era il discorso della nuova bozza di Piano
che si stava attuando e che prevedeva un determinato conteggio per
quanto riguarda i posti letto; ed è su questa base che si è svolta
quell'analisi che porta alle definizioni di cui "Il medico
d'Italia" dava notizia e che ricordava prima il Consigliere
Péaquin.
Voglio ricordare ancora che in una precedente riunione di questo
Consiglio si era data notizia di una prima assegnazione di 6
miliardi da parte del Consiglio Sanitario, che aveva recepito le
necessità della Valle; io lo avevo comunicato in questa Assemblea,
ed è ricordato nei verbali del Consiglio Sanitario, dove si dice
che alla Valle d'Aosta sono assegnati 6 miliardi.
Poiché le Regioni del Sud non avevano ancora mandato la
documentazione, non ci fu la definitiva delibera di assegnazione
del CIPE; questa slittò ancora fino ad arrivare alla definitiva
assegnazione, con decreto, dei 9 miliardi e 309 milioni di cui
penso sappiate già perché appunto ne è stata data notizia.
Ora, come si è arrivati alla definizione di questi 9 miliardi?
Nel calcolo dei posti letto noi abbiamo tenuto conto che la Regione
è proprietaria attualmente dei posti letto della maternità, che
sono 196; per quanto riguarda il discorso sempre aperto con
l'Ordine Mauriziano, con la sentenza del Consiglio di Stato abbiamo
avuto la triste sorpresa della questione della proprietà di quei
posti letto. Nel calcolo noi abbiamo fatto presente la situazione
giuridica di proprietà dei posti letto e abbiamo detto quali sono i
posti letto in Valle, riportando il censimento che ricordava il
Consigliere Péaquin e che fa riferimento alle segnalazioni
ufficiali del Direttore sanitario, con i posti letto distinti per
ordine all'interno dei singoli reparti dove attualmente si svolge
l'attività di cura. Il dato complessivo risultava di 609 posti
letto. Il Piano richiedeva espressamente che i posti letto che
contavano su rapporti convenzionali, e che quindi non erano di
proprietà regionale, dovevano essere conteggiati al 50%; difatti,
nella relazione che è stata mandata all'Ufficio Programmazione noi
abbiamo specificato quali sono i 609 posti letto e ne abbiamo
descritta esattamente la sede: in via Saint-Martin de Corléans
abbiamo dichiarato 196 posti letto, poi abbiamo detto quali erano
gli altri posti letto della sede di Viale Ginevra, specificando che
c'erano posti in nuova costruzione e posti che all'interno di
quella sede non erano definiti (la legge 833 parla espressamente di
una convenzione che dovrebbe essere fatta per l'utilizzo di questi
posti letto che non sono di proprietà regionale): abbiamo
dichiarato quindi che quelli non sono di proprietà regionale e che
dovevano essere conteggiati nel modo indicato espressamente dal
Piano Sanitario. Difatti il Piano Sanitario dispone: "Per quanto
riguarda la disponibilità dei posti letto, la dotazione media
nazionale risulta largamente superiore al fabbisogno espresso dal
parametro empirico del 6 per mille; solo quattro Regioni - il
Molise, la Campania, la Basilicata e la Calabria - posseggono una
dotazione inferiore ai 6 posti letto per mille abitanti, includendo
nel computo dell'esistente i posti letto degli ospedali pubblici
generali e specializzati ed il 50% dei posti letto degli istituti
privati convenzionati". Questa è la dizione a cui ci siamo riferiti
per dire che nella nostra Regione la situazione della proprietà non
è ancora risolta; nella lettera ufficiale che abbiamo mandato
abbiamo spiegato questo fatto, dicendo che i posti letto occupati
sono 609, di cui di proprietà quelli della maternità; per gli
altri, siamo in attesa di risolvere il problema della convenzione o
comunque di definirne la proprietà, perché in base alla sentenza
del Consiglio di Stato non risultano attualmente di proprietà della
Regione. E questo è detto chiaramente, quindi non abbiamo
assolutamente segnalato cose diverse dalla realtà, e teniamo conto
che tutta la questione è stata discussa in Consiglio sanitario e
accettata da tutte le regioni, anche se la somma che era stata
assegnata alla Regione Valle d'Aosta è stata tolta a quella
destinata alle altre Regioni. L'Ufficio Programmazione ha fatto
accertamenti su quella che era la disponibilità, c'è stato un
sopralluogo per vedere quali sono le sedi ospedaliere e cosa vuol
dire la riconversione dei posti letto.
Teniamo conto infatti che i posti letto dell'Ospedale Beauregard
non sono di nuova costruzione - e lo abbiamo specificato, anche "Il
medico d'Italia" lo riporta - ma di riconversione; quindi il
finanziamento è per la riconversione dei posti letto, che trovano
una sistemazione giusta con il completamento del Beauregard. Non
abbiamo posti letto in eccedenza da occupare, che sono necessari, e
il finanziamento per questi 196, che adesso saranno sistemati al
Beauregard, era indispensabile perché altrimenti non potevamo
portare a compimento questa nuova struttura; quindi il
finanziamento che è arrivato è destinato a questo scopo e alla
costruzione della Piastra, per arrivare al valore stabilito del 6
per mille. Poi ci sono anche i posti letto di nuova costruzione,
che sono in tutto 66 e che sono relativi a nuovi servizi.
Quindi, tutta la procedura che ha portato a questo conteggio
rispetta la procedura di piano che ho letto prima - questa è la
seconda bozza di piano, quindi della legge 496 - in base alla quale
ci è stato chiesto di formulare le nostre richieste come Regione
Valle d'Aosta. Penso che sia legittimo anche per la Valle d'Aosta
avere almeno il completamento delle opere esistenti; noi non
abbiamo chiesto di superare il limite del 6 per mille!
Teniamo presente poi che deve essere risolto il discorso a cui
accennava prima il Consigliere Péaquin, del Mauriziano; per
risolverlo, abbiamo stilato una convenzione, con la quale si
proponevano determinate soluzioni, che però non hanno ancora
trovato una conclusione. Come ho detto altre volte, ci è stato
permesso di sbloccare la situazione del personale e della gestione,
perché su questi due punti c'è stato un accordo col Mauriziano, ma
non è stata risolta definitivamente la questione della proprietà:
per noi era possibile la soluzione della permuta, con l'acquisto
della proprietà definitiva da parte della Regione e la possibilità
per il Mauriziano di costruire un nuovo ospedale.
L'importante per noi è di arrivare alla proprietà definitiva
dell'ospedale di viale Ginevra, tenendo conto che comunque i posti
letto della sede di viale Ginevra più i posti letto del Beau-regard
non superano il 6 per mille, che è il limite nazionale. Il discorso
quindi che è stato fatto per il finanziamento non riguarda il
problema del Mauriziano o di altre strutture al di fuori delle due
sedi che ho ricordato.
Questa è la storia della documentazione che è stata trasmessa e
accettata e che ci ha permesso di poter usufruire di questi fondi,
perché altrimenti noi saremmo ancora bloccati, come altre Regioni,
che aspettano ancora di muovere un dito per le strutture
ospedaliere. D'altra parte, non sto nemmeno a dirlo perché è
chiarissimo, l'opera che costava un miliardo, adesso ne costerebbe
due, e quindi se noi dovessimo partire adesso col discorso del
Mauriziano, o degli infettivi, o della Piastra dovremmo rivedere
tutti i conti, e vorrebbe dire non avere più disponibilità né per
contare su entrate future per questi interventi; essendo invece la
nostra una delle poche Regioni che aveva i progetti esecutivi
pronti, abbiamo chiesto che ci fosse subito l'impegno di spesa per
finire queste opere: ripeto ancora che per il Beauregard si tratta
di riconversione di posti letto e non di costruzione di nuovi, cosa
che è stata specificata chiaramente nell'invio dei documenti alla
Programmazione nazionale. Per i posti che devono essere ancora
costruiti e che riguardano in particolare gli infettivi - nella
ricostruzione della nuova palazzina c'è un aumento di posti letto
oltreché una sistemazione migliore - si tratta di programmazione
regionale che poi ha trovato supporto a livello nazionale e ha dato
inizio all'iter per il finanziamento.
Quello che sorprende nel dato del 3,46 per mille, si giustifica
con il fatto della proprietà e del conteggio che è stato richiesto
per la programmazione e che è oggetto espressamente di legge; non è
che noi abbiamo dichiarato di avere solo 400 posti letto, abbiamo
detto invece che fra posti letto di proprietà non possiamo contarne
609 perché non tutti sono nostri. Quindi, un conto è la situazione
giuridica che ci permette questo conteggio e un conto è la
situazione di fatto; ci mancavano 66 posti letto nella media
nazionale perché all'inizio la Valle d'Aosta era considerata
insieme al Piemonte; e poi teniamo conto del discorso che il
Beauregard doveva essere finito, e per finirlo era necessario avere
i fondi per questa riconversione. Quindi questa è la situazione e
queste sono le ragioni per cui si è verificata in Valle
d'Aosta.
PRESIDENTE
: Replica il Consigliere Mafrica. Ne ha
facoltà.
MAFRICA - (P.C.I.):
Ieri il Consigliere Nebbia aveva
affermato una cosa che non avevamo capito e cioè che noi in alcuni
casi avremmo fatto, anziché delle battaglie politiche, delle
questioni personali. Se si riferiva alle cose che noi mettiamo in
campo di fronte alla politica sanitaria dell'Assessore Rollandin, è
fuori strada. Io credo che con questa interpellanza abbiamo
dimostrato, stando alle cose che ha detto l'Assessore, che egli ha
seguito una procedura molto confusa e discutibile su una materia
abbastanza importante. Non so se corrisponda al vero, ma ci risulta
anche che siano stati fatti dei passi nei confronti della RAI
perché non si desse notizia di questa interpellanza, ma questo ce
lo dirà poi in privato l'Assessore.
Allora, che cosa si evince dalle dichiarazioni dell'Assessore?
Che per avere dei finanziamenti necessari a completare le strutture
ospedaliere di cui già abbiamo discusso in altre occasioni, lui ha
cambiato le carte in tavola ed ha ottenuto dei finanziamenti
contando i posti letto dell'Ospedale per metà, questa è la verità!
I posti letto - ha detto - sono stati contati al 50% perché quelli
del Mauriziano sono considerati convenzionati. Noi abbiamo fatto
tutta una battaglia d'accordo con l'Assessore per dimostrare che
l'ospedale doveva essere una struttura regionale; però quando ci
conviene, quei posti letto (e probabilmente dal punto di vista
formale tutto è in ordine) li contiamo per metà! E il risultato è
che noi otteniamo di partecipare a una distribuzione di fondi tra
le Regioni che hanno carenza di posti letto con un argomento
formale, con un conteggio formale che è quello ... INTERRUZIONE
...
ROLLANDIN - (U.V.):
Non è formale, è sostanziale!
MAFRICA - (P.C.I.):
Io ricordo che quando si discuteva
del riparto fiscale le forze della maggioranza avevano fatto
conteggi di tutti i tipi per dimostrare che la Regione Valle
d'Aosta aveva già ottenuto quanto le toccava e non poteva andare
oltre le altre Regioni; qui, pur essendo questi dei posti letto su
cui gli ammalati sono degenti, li contiamo per metà; rinunciamo
quindi da una parte alla battaglia che abbiamo fatto perché il
Mauriziano perdesse la proprietà di questi posti letto e
dall'altra, appunto, contiamo a metà dei posti letto esistenti!
Potrà anche essere una impostazione valida; pur di aver quattrini
si può far di tutto, e se anche dal punto di vista formale - poi
l'Assessore probabilmente ci potrà far avere la documentazione -
non metto in dubbio che sia ammirevole, però dal punto di vista
della sostanza, del numero dei posti letto realmente esistenti in
Valle d'Aosta e dei rapporti di bisogno tra la nostra Regione e
altre Regioni, abbiamo in questo caso seguito una procedura
discutibile.
PRESIDENTE
: Allora, come stabilito, passiamo alla
trattazione dell'oggetto iscritto al n. 21 dell'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK