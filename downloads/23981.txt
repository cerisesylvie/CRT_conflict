Consiglio Regionale della Valle d'Aosta - Oggetto del Consiglio n. 2971 del 19 settembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2971 del 19 settembre 2007 - Resoconto
OGGETTO N. 2971/XII - Agibilità di edifici pubblici a seguito
di una scossa sismica del mese di marzo u.s.
(Interpellanza)
Interpellanza
Premesso che:
-
con interpellanza del gennaio 2004 il Gruppo CdL esprimeva
preoccupazione per il deterioramento dell'edificio scolastico sede
dell'ISIP di Aosta, ove la caduta di intonaci e il movimento dei
pavimenti su tutti e tre i piani, lasciava supporre la possibilità
di un cedimento strutturale;
-
l'Assessore ai LL.PP. nella risposta, all'epoca fornita,
minimizzò la situazione, affermando che "le ispezioni eseguite
sull'intero fabbricato non hanno evidenziato situazioni di pericolo
immediato, bensì solamente limitati e comuni deterioramenti non
pericolosi... che le indagini dinamiche effettuate hanno fornito
risultanze tranquillizzanti. I dati sono in fase di
elaborazione";
-
alcuni giorni fa è stata data notizia che la sede dell'ISIP
non sarà agibile, poiché necessita di un intervento di rinforzo
strutturale su tutti i pilastri;
-
l'inagibilità - è stato dichiarato dall'Amministrazione
regionale - è stata provocata da una scossa sismica verificatasi il
31 marzo scorso.
I sottoscritti Consiglieri regionali
Interpellano
Il Presidente della Regione e gli Assessori delegati per
sapere:
1) quali altri edifici, in Aosta, sono stati lesionati
strutturalmente dalla scossa sismica del 31 marzo scorso;
2) se dal 2003 sono state fatte altre segnalazioni dal
dirigente scolastico relativamente alle problematiche strutturali e
quali risultanze fornì l'indagine di cui in premessa;
3) i motivi per i quali dopo la scossa sismica l'istituto ha
continuato a rimanere agibile e quali nuovi elementi hanno
determinato la scelta attuale;
4) se non ritengano che le lesioni riscontrate possano essere
la conseguenza di errori di progettazione nei continui ampliamenti
e sopraelevazioni a cui è stato sottoposto il fabbricato e nel caso
se non sia opportuno valutare l'abbattimento e la riedificazione ex
novo dell'intero immobile.
F.to: Frassy - Tibaldi
Presidente
- La parola al Consigliere Frassy.
Frassy (CdL)
- Quando sul finire del mese di agosto i
giornali hanno dato la notizia che l'ISIP di Aosta sarebbe stato
inagibile per l'imminente apertura dell'anno scolastico, devo dire
che non mi sono particolarmente stupito di quella notizia, perché
già nel gennaio 2004 il nostro gruppo aveva sollevato delle
questioni inerenti problemi di stabilità strutturale di
quell'edificio. Quei problemi del gennaio 2004 erano il frutto di
più segnalazioni che l'allora Direttore di quell'istituto aveva
fatto alla Sovrintendenza fin dall'autunno del 2003. Rispondendo a
quella nostra interpellanza l'Assessore competente ebbe modo di
dire che c'erano state una serie di ispezioni sull'intero
fabbricato che non avevano evidenziato situazioni di pericolo
immediato, che le indagini erano in fase di elaborazione e che i
dati erano tranquillizzanti. Leggiamo nelle notizie che hanno
invece dato comunicazione che quell'immobile ora è inagibile, che
tutto ciò sarebbe conseguenza di una scossa sismica di magnitudo
2,5 della scala Richter, perciò neppure una magnitudo
particolarmente significativa avvenuta il 31 marzo scorso. Alla
luce di questi fatti, pensiamo che alcuni chiarimenti siano
dovuti.
Quali altri edifici, a conoscenza dell'Assessorato, sono stati
lesionati ad Aosta a seguito di quella scossa? Edifici pubblici
piuttosto che privati, sul presupposto che dovrebbero esserci state
delle segnalazioni al comando dei vigili del fuoco con tutte le
misure del caso quando si verificano situazioni analoghe. Vorremmo
sapere se da quel lontano autunno 2003 sono state fatte successive
segnalazioni rispetto a quei problemi di carattere statico, che
avevano portato agli accertamenti effettuati dall'Assessorato dei
lavori pubblici nei primi mesi del 2004. Vorremmo capire come è
possibile che la scossa sia avvenuta il 31 marzo 2007 e la scuola
sia diventata inagibile a fine agosto 2007, ossia cosa è successo
fra il 31 marzo e la fine di agosto, perché, se oggi la scuola è
inagibile, presumiamo che vi sono state altre scosse o altri
problemi o che c'è stato un atteggiamento irresponsabile nel
permettere che per ancora 2 mesi quella scuola rimanesse agibile e
frequentata dalle varie classi.
Qualche idea ce la siamo fatta sulla vicenda, sappiamo che
l'ISIP è l'erede del vecchio IPR, ma ne è l'erede anche per tutti
gli ampliamenti dei volumi con sviluppi verticali, orizzontali, con
volumi interrati che hanno comportato una continua modifica e
sollecitazione sulle strutture dell'edificazione originaria, perciò
ci chiediamo se non ritenete che questa conseguenza sia il frutto
non tanto di tale scossa di terremoto, ma la conseguenza di errori
nelle progettazioni o nell'esecuzione di quelle opere di continui
ampliamenti, che hanno interessato a più riprese l'immobile stesso.
Penso che queste risposte nella loro chiarezza siano necessarie,
per capire anche con quali attenzioni vengono gestite la
manutenzioni delle tante scuole valdostane.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Per quanto riguarda la prima domanda:
"quali altri edifici sono stati lesionati strutturalmente dalla
scossa sismica del 31 marzo scorso"
, non abbiamo avuto altre
segnalazioni a seguito di quelle 2 scosse sismiche registrate il 31
marzo 2007, peraltro di magnitudo 2.5 c.a. della scala Richter, non
risulta che siano pervenute né a noi, né ad altre strutture delle
segnalazioni di lesioni tanto più di tipo strutturale. Voglio
ricordare che la normativa antisismica ci pone l'obbligo - quello
che stiamo facendo dappertutto - di fare una verifica sismica in un
arco di tempo di 5 anni e loro messa a norma eventuale. Bisogna
dire che una certa quantità di nostri edifici sono già stati
realizzati con dei criteri, che, pur non essendo antisismici nel
vero senso della parola, ne hanno tutti i requisiti, anche perché
prima mancava un'indicazione circa l'antisismicità degli edifici
precisa. Ricordo che il decreto ministeriale sia del 2003.
Per quanto riguarda la seconda domanda, ricordo che il Dirigente
dell'Istituzione scolastica di istruzione professionale, oltre alle
segnalazioni relative alle problematiche strutturali dei mesi di
ottobre/novembre 2003, ha segnalato in data 4 aprile 2007:
"il
moltiplicarsi di piccole fratture sia longitudinali che trasversali
al piano rialzato e al piano primo: lato nord ala nuova lesioni che
sembrano aumentare di ampiezza negli ultimi giorni; lato est
lesioni non notate in precedenza"
. Nel 2004, a seguito delle
segnalazioni avvenute nel 2003, avevamo dato incarico all'Ing.
Vallacqua di fare un controllo statico delle strutture con una
metodologia di tipo non distruttivo, ossia si tratta di verificare
la staticità dell'insieme senza prelievi di campioni di materiale,
con l'utilizzo di strumenti di tipo dinamico. La verifica non aveva
peraltro contemplato l'aspetto sismico previsto dalla recente
normativa. Ci si era quindi limitati a verificare se l'edificio
aveva delle crepe, ossia se le lesioni che si notavano erano dovute
a una situazione di tipo strutturale connessa con diversi fenomeni;
si chiamava in causa anche il traffico veicolare che poteva
ingenerare delle vibrazioni. Al contrario la relazione che abbiamo
chiesto all'ICIS di Torino, del mese di agosto 2007, è fondata su
una verifica sismica basata su un'indagine di tipo distruttivo con
il prelievo di campioni sul 40% dei pilastri dell'edificio. Queste
indagini hanno evidenziato che le strutture portanti dello stabile
in questione non solo non sono in grado di sopportare le azioni
sismiche, ma addirittura presentano carenze anche solo in
riferimento ai carichi gravitazionali. Ho voluto farmi dare il
"dossier" per essere più esaustivo nella risposta, in particolare
l'ultimo punto, poi le faccio fare una fotocopia, così ha modo di
vedere come si collocano gli ampliamenti, che nel caso specifico
non interessano in elevazione l'edificio principale che è quello
che è stato per primo oggetto di analisi da parte dell'istituto di
Torino. Cosa succede? In seguito alle scosse del 31 marzo 2007,
abbiamo dato incarico, lo studio ha presentato nel mese di aprile
la relazione dalla quale è risultato che il calcestruzzo...
(interruzione del Consigliere Frassy, fuori
microfono)
... no, abbiamo fatto subito fare a seguito delle scosse
sismiche, che avevano determinato delle crepe o si suppone che
siano conseguenze di quelle... abbiamo dato incarico al mese di
aprile, subito, poi ci sarà anche una data di agosto. Hanno
consegnato nel mese di aprile: questo significa che ci siamo mossi
con estrema tempistica e cosa ci hanno detto? Guardate che i
calcestruzzo dei pilastri e delle travi testati non sono conformi
alle prescrizioni progettuali e normative. L'edificio è del 1966,
progetto del 1964. A fronte di questa situazione, abbiamo fatto una
riunione a maggio perché si trattava di assumere una decisione
impegnativa che poteva andare nelle 2 direzioni: una, sospendere
l'utilizzo della scuola; la seconda, di vedere se non si erano
andati a cercare dei pilastri proprio quelli che potevano essere
meno efficienti dal punto di vista costruttivo. Abbiamo fatto una
riunione dove abbiamo convenuto di estendere l'indagine distruttiva
- con prelievo di cemento - ad un maggior numero di pilastri e
travi per individuare tutti i provvedimenti atti a garantire
l'adeguata sicurezza almeno ai fini delle azioni gravitazionali.
L'esito di queste verifiche è arrivato il 13 agosto e anche qui si
è avuto una conferma, perché facendo un campione a tappeto
l'indagine ha richiesto il suo tempo... cosa è emerso dall'indagine
trasmessa il 13 agosto? È emerso che i valori di resistenza del
conglomerato in alcuni, non tutti i pilastri presentano valori
inferiori ai minimi accettabili per le strutture, quindi si
sottolineava l'ineludibile necessità di mettere in atto un
tempestivo intervento di rinforzo generalizzato di tutte le
pilastrate. È stata fatta una riunione in data 20 agosto, svoltasi
alla presenza di tutti gli interessati alle problematiche in
questione, e si è deciso, al fine di garantire l'adeguata sicurezza
e di poter rendere agibile agli interventi la struttura, di trovare
per l'anno in corso una sede alternativa per lo svolgimento dei
corsi. Abbiamo avuto l'elemento probante che l'edificio era in
situazioni critiche, in data 13 agosto, quindi l'evento sismico è
stato l'elemento scatenante che ha determinato un'azione, dalla
quale è emerso che quella costruzione è stata fatta male; peraltro
male soprattutto dal punto di vista della confezione del
calcestruzzo, che è di scarsissimo valore...
(nuova interruzione del Consigliere Frassy, fuori
microfono)
... no, non c'era stata segnalazione, non ci risulta.
"Se non ritengano che le lesioni riscontrate possano essere
la conseguenza di errori..."
qui non credo perché le lesioni di
cui stiamo discutendo riguardano l'edificio centrale. L'edificio
centrale è stato allargato, ma solo lateralmente; quindi, dal punto
di vista dell'altezza, non è stato interessato. Sono invece stati
interessati per la costruzione in elevazione la nuova palestra e la
vecchia palestra, come risulta dalla planimetria che adesso le farò
avere. Abbiamo a tale punto chiesto di avere entro questo mese una
valutazione complessiva che ci dia delle indicazioni se sarà il
caso di "mettere mano" a tale struttura consolidandola o se la
situazione è tale per cui è meglio buttare giù tutto e ricostruire
un edifico "ex novo".
Si dà atto che dalle ore 18,53 riassume la presidenza il
Presidente Perron.
Président
- La parole au Conseiller Frassy.
Frassy (CdL)
- Alcune brevi considerazioni a margine
della risposta dettagliata fornita dall'Assessore. Quali
considerazioni vengono spontanee alla luce di questa vicenda? È che
quanto meno è strano che una scossa sismica di portata modesta
possa avere avuto incidenza solo su un unico edificio in Aosta o in
Valle, unico edificio che già nel 2003 aveva problematiche
significative. Ricordo che nelle segnalazioni che il dirigente
scolastico aveva fatto parlava di caduta di intonaci e di movimento
dei pavimenti su tutti e 3 i piani, ipotizzando il dirigente, pur
non avendo cognizioni in materia, ma per spirito di osservazione e
di buon senso, un probabile cedimento strutturale.
Quali considerazioni facciamo allora? Diciamo che, tutto
sommato, siamo stati fortunati perché dal 2003 al 2007 non è
successo nulla e siamo stati fortunati perché da quel 31 marzo 2007
ad oggi non è successo ancora nulla. Forse, Assessore, vanno
cambiate alcune modalità nelle verifiche e nei sopralluoghi su
situazioni analoghe, perché questa vicenda ci insegna 2 cose: la
prima, che forse bisogna controllare diversamente i cantieri delle
opere pubbliche e mi riferisco ai tanti cantieri che sono aperti,
perché da quella relazione di cui lei ha dato sunto emerge un dato
significativo: la progettazione andava bene, è la realizzazione che
era difforme e sappiamo che purtroppo uno dei sistemi per quadrare
aggiudicazioni eccessivamente basse è quello di risparmiare sulla
quantità o sulla tipologia del ferro, o sulla qualità dei cementi
usati.
Penso che su queste cose qualche maggior attenzione nella
direzione lavori vada posta, perché tale vicenda finisce bene, ma è
l'indice di un qualcosa che non ha funzionato. Ci auguriamo che non
tutto sia riconducibile a situazioni di questo genere, ma le
verifiche antisismiche del decreto 2003 lei ci ha confermato che
non sono ancora terminate. Sarebbe opportuno che venissero
effettuate non tanto per la problematica della tenuta sismica o
meno della struttura, ma perché abbiamo il convincimento che
attraverso questo tipo di verifiche si possa capire se ci sono
stati dei deficit costruttivi; di conseguenza, porre rimedio a
situazioni che potrebbero non essere uniche come quella dell'ISIP,
ma potrebbero avere altre presenze sul territorio regionale.
Confidiamo che su questa valutazione oggetto del punto n. 4 sia
abbattimento che consolidamento siano fatte valutazioni attente,
che abbiano come unico fine la sicurezza dell'intero intervento e
non valutazioni progettuali di tipo diverso. Con tali
raccomandazioni ringraziamo l'Assessore per i dati che ci ha
fornito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK