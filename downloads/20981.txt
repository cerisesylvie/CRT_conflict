Consiglio Regionale della Valle d'Aosta - Oggetto del Consiglio n. 965 del 17 novembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 965 del 17 novembre 2004 - Resoconto
OGGETTO N. 965/XII - Approvazione del bilancio di previsione del
Consiglio regionale per l'anno 2005.
Il Consiglio
Considerato che l'Ufficio di Presidenza, nella riunione del
20 ottobre 2004, con deliberazione n. 198/04, ha approvato il
progetto del bilancio di previsione del Consiglio regionale per
l'anno 2005, che pareggia su una previsione complessiva di Euro
20.524.470,00 ed ai sensi del vigente Regolamento interno per
l'amministrazione e la contabilità, lo sottopone all'esame e
all'approvazione del Consiglio stesso nel testo allegato,
predisposto secondo i criteri consueti che, per le previsioni, sono
basati sugli accertamenti definitivi dell'anno 2003 e su quelli
della previsione del 2004;
Visti i dati relativi alla previsione 2005 che si desumono
dall'unito elaborato contenente l'analisi delle previsioni di
entrata e di spesa riferite ai singoli capitoli del
bilancio;
Considerato che l'Ufficio di Presidenza ha predisposto un
documento contabile che tiene conto delle reali esigenze di
funzionamento dell'organo consiliare;
Visto il parere favorevole rilasciato dal Direttore della
Direzione Gestione Risorse e Patrimonio, ai sensi del combinato
disposto degli articoli 13, comma 1, lettera e) e 59, comma 2,
della legge regionale 23 ottobre 1995, n. 45, sulla legittimità
della presente deliberazione;
Visto il parere della II Commissione consiliare
permanente;
Delibera
di approvare il bilancio di previsione del Consiglio
regionale della Valle d'Aosta per l'anno finanziario 2005
risultante dal riepilogo allegato, contenente gli stati di
previsione dell'Entrata e della Spesa.
Allegato
(omissis)
Presidente - Cari colleghi, la struttura del bilancio del
Consiglio è andata consolidandosi nel corso degli anni su linee -
credo - largamente condivise, come conferma anche l'approvazione ad
unanimità di voti da parte dell'Ufficio di Presidenza della
proposta di bilancio di previsione per il 2005, che viene oggi
sottoposta alla discussione ed approvazione.
Un bilancio che pareggia sulla cifra di 20.524.470,00 euro, di
cui 4.235.000,00 di partite di giro e 16.289.470,00 euro di entrate
effettive, di cui 14.060.570,00, pari all'86,31%, destinate alla
copertura di spese inderogabili, quali, fra le più cospicue: costi
del personale, emolumenti dei Consiglieri, oneri per la gestione
del Sistema informativo, spese fisse su immobili. Fra le spese
inderogabili figurano anche quelle relative al funzionamento delle
3 strutture incardinate presso il Consiglio: CO.RE.COM., Consulta
regionale per la condizione femminile e Ufficio del Difensore
civico. In merito, confermo quanto già detto in commissione, ovvero
che non vi sono state riduzioni nelle previsioni di spesa per la
Consulta e per l'Ufficio del Difensore civico e che per il
CO.RE.COM. si è mantenuto l'incremento di 30.000,00 euro che vi era
stato nel 2004.
Residuano 2.228.900,00 euro, pari al 13,68%, per le iniziative
del Consiglio, che si possono raggruppare in 3 filoni principali:
le attività istituzionali, quali la Conferenza dei Presidenti dei
Consigli, la partecipazione all'Assemblée des Pays francophones, le
relazioni con altre assemblee legislative; lo sviluppo del rapporto
istituzione-cittadini con il potenziamento del progetto "Portes
Ouvertes", a cui colgo l'occasione per rinnovare la sollecitazione
a partecipare a tutti i Consiglieri, e i progetti di "E-democracy"
e di "T-governement", tendenti a favorire e sviluppare l'accesso
virtuale al palazzo, ovvero a mettere il più largamente possibile a
disposizione dei cittadini le informazioni sull'attività del
Consiglio e a favorirne l'interazione via Internet, "E-democracy",
e in un domani - speriamo prossimo - via televisione digitale con
il progetto "T-governement"; la promozione di iniziative volte alla
formazione di una coscienza civica, con riferimento sia a temi di
carattere generale - quali la ormai consolidata "Donna dell'Anno" -
o relativi ai fondamenti della nostra autonomia, sulla scorta di
quanto già fatto in questi anni, per esempio congiuntamente al
Consiglio regionale del Piemonte in occasione del 60° della
"Dichiarazione dei rappresentanti delle popolazioni alpine", o in
accordo con le comunità locali per il ricordo di eventi
significativi del periodo in cui dell'autonomia sono state poste le
basi.
Colgo l'occasione per informare i colleghi che, su
sollecitazione della II Commissione, in sede di audizione del
Presidente del Consiglio per l'approvazione del bilancio del
Consiglio stesso, l'Ufficio di Presidenza, nella seduta del 12
novembre, ha esaminato la questione della riservatezza e sicurezza
dell'attività dei Consiglieri, impegnandosi ad assumere tutte le
ulteriori iniziative del caso, al fine di assicurare che non possa
esservi alcun tipo di ingerenza o di controllo informatico,
telefonico o quant'altro sull'attività dei Consiglieri.
Colgo altresì l'occasione per assicurare che il Presidente del
Consiglio si è fatto parte attiva nel richiedere alla Presidenza
del Governo regionale l'estensione a tutti i Consiglieri
dell'accesso alla banca dati delle deliberazioni di quell'organo,
che era un'altra questione posta in sede di audizione.
Se non ci sono interventi, pongo in votazione l'oggetto n.
25:
Consiglieri presenti, votanti e favorevoli: 24
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK