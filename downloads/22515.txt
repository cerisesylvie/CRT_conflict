Consiglio Regionale della Valle d'Aosta - Oggetto del Consiglio n. 2038 del 12 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2038 del 12 luglio 2006 - Resoconto
OGGETTO N. 2038/XII - Criteri adottati per la nomina del
Presidente della CVA. (Compagnia Valdostana delle Acque).
(Interrogazione)
Interrogazione
Appreso in data 28 giugno dagli organi di stampa della nomina
del dott. Augusto Rollandin a Presidente del Consiglio di
Amministrazione della C.V.A. (Compagnia Valdostana Acque);
il sottoscritto Consigliere regionale
Interroga
il Presidente del Governo regionale per conoscere i criteri
addottati per la nomina.
F.to: Bortot
Presidente
- La parola al Presidente della Regione,
Caveri.
Caveri (UV)
- La sua interrogazione è tacitiana, nel
senso che è di poche righe e la mia risposta sarà corrispondente
alla sua domanda. La "CVA" è sicuramente una delle imprese più
importanti che abbiamo in Valle d'Aosta. Con il senno di poi
abbiamo oggi la contezza di apprezzare in pieno un percorso che è
stato compiuto in passato, in un passato assai remoto, con la
difesa delle prerogative di proprietà delle acque, in un passato
più recente, che è quello della scrittura dello Statuto di
autonomia con la specificazione già presente nel 1948 dell'aspetto
assolutamente strategico del settore idroelettrico, e
successivamente nel tempo con una serie di norme che soprattutto a
partire dagli anni '90 hanno consentito alla Valle d'Aosta di
tornare in possesso, pur parzialmente, di quei diritti che erano
stati sanciti dallo Statuto di autonomia e che erano stati
fortemente compressi all'inizio degli anni '60 da quel processo di
nazionalizzazione di energia elettrica che aveva, con la nascita
del colosso monopolista "ENEL", di fatto deprivato la nostra
Regione di una delle risorse principali di quello che è stato
definito l'"oro bianco".
La "CVA" ha avuto in questi ultimi anni un Presidente, che
purtroppo è mancato un anno fa, il Dott. Francesco Guerrieri, che
nella duplice veste di Presidente della Finanziaria regionale e di
Presidente di "CVA" ha retto questo periodo di passaggio fra la
cessione delle centrali "ENEL" e il lento affermarsi sul mercato di
questa società, che oggi è uno degli esempi più importanti di
autoproduttori di energia elettrica nel settore idroelettrico.
Soprattutto ha avuto una capacità di vendita di questa energia, che
è prodotta con certificati verdi perché l'idroelettrica è
considerata una "energia pulita" fra virgolette, e oggi "CVA" vende
in circa 100 Province, quindi in tutte le Province italiane vende
il proprio prodotto e questo è sicuramente un aspetto
fondamentale.
La scadenza dei termini di legge e l'obbligo di rinominare il
Presidente ha coinciso anche con una serie di valutazioni politiche
che riguardavano in particolare la circostanza che questa società
dovesse avere una "governance" importante, di peso, perché è del
tutto evidente che i prossimi anni saranno anni molto diversi, più
difficili per "CVA", perché "CVA" ha potuto in questi anni avere
"il vento in poppa" rispetto a una serie di questioni, quali il
ritardo nella costruzione di centrali turbo-gas e oggi l'improvviso
affermarsi di nuovi impianti turbo-gas in Italia creerà una
situazione ovvia di maggior concorrenza, quindi di meno
appetibilità di questa produzione idroelettrica che conta l'1% del
mercato elettrico nazionale, quindi si tratterà di operare delle
scelte che saranno molto significative. Scelte molto significative
che riguardano anche la necessità di avere degli alleati, perché
chi conta oggi l'1% del mercato elettrico rischia di fare la fine
del vaso di coccio in mezzo ai vasi di ferro, quindi anche in
questo caso non si potevano concepire situazioni di "interim" o di
proseguimento di una "governance" incerta, come poteva essere in
questo ultimo periodo. Quindi si trattava di trovare una persona
che potesse essere rappresentativa di questo legame di conoscenze
politiche e di capacità affermate di tipo amministrativo che
consentissero negli anni a venire sia questa politica di alleanza
nel settore elettrico, sia una serie di questioni che in questo
Consiglio sono più volte state affermate, che è anche capire
esattamente, tramite "CVA", quelli che potranno essere i vantaggi
della bolletta energetica dei cittadini, visto che ci stiamo
avvicinando a passi da gigante a quella data importante del luglio
2007 quando gli sconti energetici potranno passare dalle partite
IVA anche ai semplici utenti consumatori.
Considerato il curriculum personale, professionale, politico che
ha inanellato negli ultimi 30 anni il Dott. Rollandin, Senatore in
questa ultima legislatura repubblicana, e nell'ambito di un
ragionamento complessivo che avremo modo di fare successivamente,
in occasione dell'esame della mozione, che parte dalla mia
considerazione personale che molti in quest'aula condividono - cioè
del fatto che chi per molti anni ha ricoperto importanti cariche
politiche amministrative non debba essere considerato una sorta di
"lebbroso", o una persona che non ha accumulato alcun tipo di
esperienza in una logica di pira sopra la quale bruciare chiunque
abbia svolto qualche tipo di attività, tanto più questo in una
Valle d'Aosta dove le risorse umane e professionali sono quelle che
sono non per incapacità nostra, ma per l'esiguità del nostro
campione demografico, che ovviamente deve essere sempre tenuto in
considerazione - si è ritenuto da parte del Governo regionale di
poter fissare questa indicazione. Lo si è fatto attraverso una
serie di informative di carattere politico e riteniamo che
l'indicazione e quindi la logica dei criteri che il Consigliere
Bortot ha evocato nella sua interrogazione sia esattamente
corrispondente ai bisogni di avere una presidenza che sia
autorevole, che possa nei prossimi anni, su indicazione
dell'azionista che resta la Regione, rendere fattive quell'insieme
di azioni che facciano sempre più del settore idroelettrico uno dei
settori strategici dello sviluppo economico della nostra
Regione.
Presidente
- La parola al Consigliere Bortot.
Bortot (Arc-VA)
- Je suis un petit peu étonné de la
réponse du Président de la Région. La mia interrogazione non era
sulla "CVA" - sulla "CVA" ci torneremo, ci mancherebbe altro! -, ma
era sui criteri adottati e i criteri adottati sono legati alle
capacità professionali e intellettuali del Dott. Rollandin. Qui non
fa una piega il discorso: sono per la difesa del posto di lavoro,
sono per un reddito sociale a chi perde il posto di lavoro, sono
intervenuto nei confronti del Parlamento affinché vi fosse la
possibilità di usufruire della cassa integrazione guadagni anche
per i Senatori e i Deputati che non vengono rieletti, ma il Dott.
Rollandin aveva anche un'altra "chance": quella di rivolgersi ai
patronati sindacali e far domanda di disoccupazione. È chiaro?
Perché si creano 2 categorie di persone: quelle di serie "A",
quelle di serie "B" e quelle di serie "C"!
Non entro nel merito del curriculum del Dott. Rollandin, perché
passeremmo la giornata qui dentro! Entro nel merito del fatto che,
se c'era qualcuno che doveva trovare un posto di lavoro al Sig.
Rollandin, questo era il suo movimento politico. Poteva fare il
funzionario all'"Union Valdôtaine" come riconoscimento per tutto il
lavoro fatto per la Regione e in questo caso non sono molto
ironico, è vero, mentre sono più ironico sul lavoro fatto per
quanto riguarda sé stesso. Quando però si fa confusione fra il
Governo regionale, che lei rappresenta, e un'istituzione, allora ad
uno che è stato battuto alle elezioni il Governo regionale gli deve
trovare il posto, chiunque sia, che si chiami Bortot o altro... non
sono assolutamente d'accordo! Se il criterio è quello, si fa una
legge e si discute qui dentro!
Vi è poi un altro fatto: il curriculum del Dott. Rollandin
riguarda gruppi di potere anche un po' "occulti" in questa Regione,
sui quali poi interviene il Governo... per fare spazi? Era cioè
l'unica persona che poteva andare a dirigere la "CVA" o vi erano
degli altri?...
Presidente
- Chiedo scusa al collega, ma se entriamo nel
merito personale, devo fare la seduta segreta.
Bortot (Arc-VA)
- ... ho capito. Allora io penso che in
Valle d'Aosta, in Italia, in Europa persone capaci di gestire "CVA"
ve ne fossero, si poteva fare un bando, si potevano chiedere dei
titoli, se vogliamo ironizzare un poco! Parlando seriamente quello
che è inaccettabile da parte nostra è che sia stato il Governo
regionale con criteri poco ortodossi ad incaricare il Dott.
Rollandin a dirigere la "CVA"; poi su come la dirigerà ci entreremo
più tardi e faremo le opportune verifiche. Quello che trovo grave è
che il Governo regionale usi questa istituzione quasi fosse di
"sua" proprietà privata, cioè io non rappresento il Governo, né le
istituzioni... nella misura in cui sono Presidente o Assessore
questo Consiglio diventa di mia proprietà privata e dispongo come
meglio credo... credo anche che per un incarico di questo genere un
minimo di correttezza nei confronti del Consiglio nel discutere il
ruolo... e le strategie della "CVA" dovessero essere discusse qui
dentro... poi su quel ruolo e su quelle strategie della "CVA"
calarci la persona giusta. Se poi questa persona coincideva con il
Dott. Rollandin, se ne prendeva atto, ma il metodo che è stato
adottato ci vede assolutamente contrari, in quanto c'è un abuso da
parte del Governo su questa nomina e, purtroppo, anche su altre
cose!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK