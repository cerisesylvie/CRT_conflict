Consiglio Regionale della Valle d'Aosta - Oggetto del Consiglio n. 1956 del 29 maggio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula
Oggetto del Consiglio n. 1956 del 29 maggio 1996 - Resoconto
SEDUTA ANTIMERIDIANA DEL 29 MAGGIO 1996
OGGETTO N. 1956/X Proposta di regolamento: "Regolamento per la
disciplina delle modalità di esercizio del diritto di accesso ai
documenti amministrativi".
Capo I Disposizioni preliminari
Articolo 1 (Oggetto e scopi)
1. Il presente regolamento disciplina le modalità di esercizio
del diritto di accesso ai documenti amministrativi, inclusi quelli
contenuti in strumenti informatici, nonché i casi di esclusione del
medesimo, al fine di attuare i principi di pubblicità e di
trasparenza dell'attività amministrativa di cui agli articoli 1 e
21 della legge regionale 6 settembre 1991, n. 69 (Norme in materia
di procedimento amministrativo, di diritto di accesso ai documenti
amministrativi e di autocertificazione).
Articolo 2 (Ambito di applicazione)
1. Il diritto di accesso ai documenti amministrativi si esercita
nei confronti dell'Amministrazione regionale, degli enti pubblici
regionali e dei concessionari di pubblici servizi, escluse le
società a partecipazione regionale che operano in regime di diritto
privato, da chiunque vi abbia interesse per la tutela di situazioni
giuridicamente rilevanti, ai sensi degli articoli 21 e 22 della
legge regionale 69/1991.
2. Le disposizioni di cui al presente regolamento possono
trovare applicazione anche presso gli enti locali, fatto salvo
quanto disciplinato nei rispettivi statuti o regolamenti, ai sensi
dell'articolo 4, comma 2, e dell'articolo 7, comma 4, della legge 8
giugno 1990, n. 142 (Ordinamento delle autonomie locali).
Articolo 3 (Soggetti legittimati all'iniziativa del procedimento
di accesso)
1. La richiesta di accesso può essere presentata da soggetti
privati, da associazioni o comitati portatori di interessi pubblici
o diffusi, che abbiano un interesse per la tutela di situazioni
giuridicamente rilevanti.
2. L'accesso ai documenti da parte degli amministratori
regionali e degli enti locali è disciplinato dai rispettivi
ordinamenti e può fare oggetto di opportune intese tra Regione ed
enti locali.
3. Qualora la richiesta di accesso sia effettuata da una
pubblica amministrazione, la sua presentazione può essere fatta
dagli amministratori, dal titolare dell'ufficio interessato o dal
responsabile del procedimento amministrativo.
Capo II Procedimento di accesso
Articolo 4 (Accesso)
1. Per il rilascio di copie di documenti il richiedente deve
presentare istanza formale, di cui l'ufficio è tenuto a rilasciare
ricevuta, se richiesta.
2. Il procedimento di accesso deve concludersi, a norma
dell'articolo 24, comma 4, della legge regionale 59/1991, nel
termine di quindici giorni decorrenti dalla presentazione della
richiesta all'ufficio competente.
3. Entro il termine di cui al comma 2, l'ufficio ha l'obbligo di
comunicare all'interessato l'eventuale reiezione della richiesta
con provvedimento motivato.
4. Ove la richiesta non permetta l'identificazione dei documenti
richiesti, l'amministrazione, entro dieci giorni, è tenuta a darne
tempestiva comunicazione al richiedente, con raccomandata con
avviso di ricevimento od altro mezzo idoneo ad accertare la
ricezione. Il termine del procedimento ricomincia a decorrere dalla
presentazione della richiesta perfezionata.
Articolo 5 (Compilazione e presentazione della richiesta di
accesso)
1. La richiesta di accesso è redatta dall'interessato ed
indirizzata al dirigente dell'ufficio competente per l'esame della
richiesta o, nell'ipotesi in cui lo stesso non sia identificabile
al richiedente, indirizzata al dirigente della struttura per le
relazioni con il pubblico di cui all'articolo 9 della legge
regionale 23 ottobre 1995, n. 45 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale). In attesa dell'attivazione di tale
struttura, la richiesta è indirizzata al Presidente della Giunta
regionale.
2. Nella richiesta devono essere riportate:
a) le generalità del richiedente, complete di indirizzo e numero
di telefono e/o di telefax;
b) l'indicazione di tutti quegli elementi di conoscenza che
permettono l'individuazione del documento oggetto della
richiesta;
c) l'eventuale indicazione del tipo di informazione
richiesta;
d) l'indicazione espressa della necessità che la copia
rilasciata sia in bollo;
e) l'interesse di cui si è portatori;
f) la motivazione;
g) la data e la sottoscrizione.
3. La richiesta può pervenire all'amministrazione anche mediante
raccomandata con avviso di ricevimento, via telefax o, ove
esistente, mediante collegamento informatico in rete.
4. In attesa dell'istituzione, presso le singole
amministrazioni, di archivi automatizzati delle istanze di accesso,
l'avvenuta presentazione della richiesta deve essere registrata a
cura dell'ufficio ricevente nel registro di protocollo, indicando
la data di presentazione, il nome del richiedente e il tipo di
documento richiesto.
Articolo 6 (Accoglimento della richiesta e modalità di
accesso)
1. L'accoglimento della richiesta di accesso può essere
effettuato sia mediante consegna a mano del documento sia con
lettera di trasmissione, entro quindici giorni dalla richiesta.
2. L'accoglimento della richiesta di accesso a un documento
comporta anche la facoltà di accesso agli altri documenti nello
stesso richiamati e appartenenti al medesimo procedimento, fette
salve le eccezioni di legge o regolamento.
3. É altresì ammessa la mera consultazione gratuita del
documento, anche su richiesta verbale, sempre che non ostino le
cause di impedimento ed esclusione di cui al Capo III.
Articolo 7 (Responsabile del procedimento di accesso)
1. Il responsabile del procedimento amministrativo è altresì
responsabile del procedimento di accesso.
Articolo 8 (Tariffe)
1. La richiesta di accesso è redatta in carta semplice, salvo
diverse disposizioni di legge.
2. Fanno carico al richiedente l'imposta di bollo, se dovuta, e
le spese di riproduzione, stabilite dall'Amministrazione
regionale.
3. Le somme di cui al comma 2 sono corrisposte al momento del
ritiro della copia. Qualora la copia del documento sia richiesta
per corrispondenza o via telefax, il pagamento di tali somme
avviene prima dell'invio della copia.
Articolo 9 (Oggetto del diritto di accesso)
1. Con l'accesso ai documenti amministrativi è consentita la
conoscenza delle informazioni in essi contenute, indipendentemente
dalla loro data di formazione.
2. Non possono formare oggetto del diritto di accesso i
documenti non più esistenti presso la pubblica amministrazione
competente per l'esame della richiesta e i documenti non
definitivi.
3. Una singola richiesta di accesso può riguardare anche più di
un documento; in ogni caso, le richieste devono essere formulate in
modo da consentire all'amministrazione l'identificazione dei
documenti richiesti.
4. L'accesso è consentito sia ai documenti originali, sia a
copie di essi.
5. Possono essere rilasciate copie parziali dei documenti. Le
copie parziali devono comprendere la prima e l'ultima pagina del
documento e le pagine omesse devono essere indicate.
6. Le informazioni contenute in strumenti informatici possono
essere rilasciate sugli appositi supporti, ove forniti dal
richiedente, ovvero mediante collegamento in rete, ove
esistente.
Capo III Esclusione dal diritto di accesso e relazioni con il
pubblico
Articolo 10 (Differimento, rifiuto o limitazione della richiesta
di accesso)
1. Il rifiuto, la limitazione o il differimento dell'accesso
sono motivati, a cura del responsabile del procedimento di accesso,
con riferimento specifico alla normativa vigente,
all'individuazione delle categorie di cui agli articolo 11 e 12 e
alle circostanze di fatto per cui la richiesta non può essere
accolta così come proposta.
2. Il differimento dell'accesso è disposto ove sia necessario
assicurare una temporanea tutela agli interessi di cui all'articolo
11, o per salvaguardare esigenze di riservatezza
dell'amministrazione, specie nella fase preparatoria dei
provvedimenti, in relazione a documenti la cui conoscenza possa
compromettere il buon andamento dell'azione amministrativa.
3. L'atto che dispone il differimento dell'accesso ne indica la
durata e la correlativa motivazione.
4. Contro il rifiuto, il differimento o la limitazione del
diritto di accesso è ammesso ricorso ai sensi dell'articolo 24
della legge regionale 59/1991.
5. Il Presidente della Giunta regionale individua l'ufficio
responsabile per l'istruttoria sul ricorso.
Articolo 11 (Criteri per l'individuazione dei casi di
esclusione)
1. Il diritto di accesso è escluso nei casi previsti
dall'articolo 24, comma 2, della legge 241/1990.
2. Il diritto di accesso è escluso nei confronti delle
informazioni riguardanti la vita privata o la riservatezza delle
persone fisiche, dalla cui divulgazione possa derivare una lesione
alla dignità della persona.
3. Il diritto di accesso è escluso nei confronti delle
informazioni riguardanti l'attività di gruppi, dalla cui
divulgazione possa derivare una lesione immediata e diretta degli
interessi statutari.
4. Il diritto di accesso è escluso nei confronti delle
informazioni di carattere industriale, commerciale e finanziario la
cui divulgazione possa provocare una lesione immediata e diretta
degli interessi di un'impresa.
5. Il diritto di accesso è escluso per gli atti preparatori nel
corso della formazione degli atti normativi, amministrativi
generali, di pianificazione e programmazione. Resta salva altresì
la facoltà di differimento dell'accesso di cui all'articolo 10,
comma 2.
Articolo 12 (Documenti esclusi dall'accesso)
1. Ai fini di cui all'articolo 11, commi 2, 3 e 4, sono in
particolare esclusi dall'accesso:
a) i verbali o i resoconti di organi collegiali istituzionali,
di commissioni, di comitati e di altri organismi quando operano in
seduta segreta;
b) i documenti riguardanti il dipendente dell'amministrazione e
contenenti notizie sulla sua situazione familiare, sanitaria,
professionale, finanziaria, sindacale o di altra natura, sempre che
dalla loro conoscenza possa derivare l'effettivo pregiudizio al
diritto alla riservatezza;
c) i documenti riguardanti lo stato di salute e le altre
condizioni fisiche ed economico finanziarie dei singoli cittadini
comunque interessati dai provvedimenti, prestazioni o servizi
dell'Amministrazione regionale;
d) la documentazione relativa alla corrispondenza epistolare di
privati, gruppi ed imprese comunque utilizzata ai fini
dell'attività amministrativa;
e) i documenti riguardanti i processi tecnico produttivi e le
condizioni economico-finanziarie delle imprese;
f) i documenti contenenti notizie riguardanti le imprese
pubbliche o private quando la loro divulgazione possa portare
effettivo pregiudizio al diritto alla riservatezza o provocare
concretamente un'indebita concorrenza;
g) gli ulteriori documenti che rientrano nelle previsioni di cui
all'articolo 11, commi 2, 3 e 4.
2. Sono inoltre esclusi dall'accesso fino alla conclusione dei
relativi procedimenti:
a) gli elaborati delle prove relative a procedimenti concorsuali
di reclutamento e avanzamento del personale;
b) i documenti relativi a procedimenti disciplinari e ad altri
procedimenti di carattere sanzionatorio;
c) i documenti relativi alla formazione e alla determinazione
dei prezzi e delle offerte nei procedimenti contrattuali;
d) i documenti attinenti alla valutazione legale e alla
conduzione giudiziale ed extragiudiziale di controversie in cui sia
parte la Regione, nonché i documenti e le informazioni richiesti
dall'autorità giudiziaria e gli atti conseguenti.
3. Deve in ogni caso essere garantito l'accesso ai documenti che
debbano essere prodotti in giudizio penale, civile o
amministrativo.
Articolo 13 (Oggetto e modalità dell'apposizione del
segreto)
1. É altresì prevista l'apposizione del segreto relativamente
alle informazioni la cui divulgazione sia lesiva di interessi di
cui all'articolo 11.
2. Ogni volta che sulle informazioni contenute in un documento o
in un gruppo o in una categoria di documenti viene apposto il
segreto, su tali documenti deve risultare:
a) il nome e la qualifica del funzionario che ha apposto il
segreto;
b) la data in cui è avvenuta l'apposizione;
c) il periodo di durata del segreto;
d) i motivi che hanno indotto all'apposizione del segreto, con
riferimento sia alla normativa vigente che alle concrete
circostanze di fatto che giustificano l'apposizione del
segreto.
3. I dati di cui al comma 2 formano parte integrante ed
essenziale della motivazione del rifiuto, del differimento o della
limitazione dell'accesso, secondo quanto previsto dall'articolo 24,
comma 3, della legge regionale 59/1991.
Articolo 14 (Relazioni con il pubblico)
1. Allo scopo di facilitare il rapporto con gli utenti,
l'Amministrazione regionale garantisce, attraverso la struttura per
le relazioni con il pubblico istituita con l'articolo 9 della legge
regionale 45/1995, la piena attuazione delle procedure concernenti
il diritto di accesso.
Capo IV Semplificazione dell'azione amministrativa
Articolo 15 (Verifica d'ufficio dei requisiti di legge)
1. In attuazione dell'articolo 18 della legge regionale 59/1991,
in tutti i casi in cui l'esercizio di un'attività privata sia
subordinato ad autorizzazione, licenza, abilitazione, nullaosta,
permesso o altro atto di consenso comunque denominato, ad
esclusione delle concessioni edilizie e delle autorizzazioni
rilasciate ai sensi del regio decreto-legge 30 dicembre 1923, n.
3267 (Riordinamento e riforma della legislazione in materia di
boschi e di terreni montani), della legge 1° giugno 1939, n. 1089
(Tutela delle cose d'interesse artistico e storico), della legge 29
giugno 1939, n. 1497 (Protezione delle bellezze naturali) e del
decreto-legge 27 giugno 1985, n. 312 (Disposizioni urgenti per la
tutela delle zone di particolare interesse ambientale), convertito
in legge 8 agosto 1985, n. 431, il cui rilascio dipenda
esclusivamente dall'accertamento dei presupposti e dei requisiti di
legge, senza l'esperimento di prove a ciò destinate che comportino
valutazioni tecniche discrezionali, e non sia previsto alcun limite
o contingente complessivo per il rilascio degli atti stessi, l'atto
di consenso si intende sostituito da una denuncia di inizio di
attività da parte dell'interessato alla pubblica amministrazione
competente, attestante l'esistenza dei presupposti e dei requisiti
di legge, eventualmente accompagnata dall'autocertificazione
dell'esperimento di prove a ciò destinate, ove previste.
2. Nei casi di cui al comma 1, spetta all'amministrazione
competente, entro sessanta giorni dalla denuncia, verificare
d'ufficio la sussistenza dei presupposti e dei requisiti di legge
richiesti e disporre, se del caso, con provvedimento motivato da
notificare all'interessato entro il medesimo termine, il divieto di
prosecuzione dell'attività e la rimozione dei suoi effetti, salvo
che, ove ciò sia possibile, l'interessato provveda a conformare
alla normativa vigente detta attività ed i suoi effetti entro il
termine prefissatogli dall'amministrazione stessa.
Capo V Dichiarazioni temporaneamente sostitutive
Articolo 16 (Casi nei quali è ammessa la dichiarazione
temporaneamente sostitutiva)
1. I soggetti che, nel produrre all'amministrazione istanze,
debbono comprovare stati, fatti o qualità personali di cui al comma
2, possono presentare dichiarazione temporaneamente sostitutiva ai
sensi dell'articolo 3 della legge 4 gennaio 1968, n. 15 (Norme
sulla documentazione amministrativa e sulla legalizzazione e
autenticazione di firme) ed in armonia con le norme contenute nel
Capo VI della legge regionale 59/1991.
2. La dichiarazione sostitutiva di cui al comma 1 può riguardare
i seguenti stati, fatti o qualità personali:
a) titolo di studio o qualifica professionale posseduta,
partecipazione a corsi di studio o di istruzione professionale,
risultato di eventuali esami finali dei corsi stessi, titolo di
specializzazione, di abilitazione, di preparazione, di formazione,
di aggiornamento, di perfezionamento e di qualificazione
tecnica;
b) esito di partecipazione a concorsi; conseguimento di borse di
studio;
c) professione esercitata, attività lavorativa prestata,
incarichi assunti, destinazioni di servizio, stato di apprendista,
tirocinante, ovvero esaurimento dell'apprendistato, del tirocinio e
della pratica professionale; praticante per l'esercizio della
professione; stato di disoccupazione; qualità di pensionato e
categoria di pensione; qualità di studente o di casalinga;
d) qualità di erede, di legatario, di proprietario, di locatore,
di affittuario, ammontare delle eventuali quote o canoni
corrisposti o ricevuti relativamente a tali qualità; ogni
attestazione in tema di costituzione, traslazione e estinzione
della proprietà o di altri diritti su beni immobili o mobili
registrati;
e) qualità di legale rappresentante di persone fisiche o
giuridiche, di tutore, di curatore e simili;
f) assolvimento di specifici obblighi contributivi con
l'indicazione dell'ammontare del tributo assolto; possesso e numero
del codice fiscale e della partita IVA;
g) iscrizione presso associazioni di categoria, enti o servizi
privati, al di fuori dell'iscrizione in albi od elenchi tenuti
dalla pubblica amministrazione;
h) stato di volontariato in servizio civile, di espatrio, di
imbarcato su navi mercantili;
i) qualità di invalido riconosciuto e tipo, classe o natura
dell'invalidità;
l) spese effettuate o danni subiti e relativi rimborsi e
risarcimenti; contributi ricevuti; mutui o prestiti contratti con
istituti di credito ed enti pubblici; condizione di debitore o
creditore nei confronti dell'amministrazione ricevente;
m) titolarità di licenze, autorizzazioni amministrative e
consimili atti di assenso;
n) qualità di vivenza a carico e di esistenza in vita;
o) legame di parentela o affinità.
Presidente Ha chiesto la parola il relatore, Consigliere
Bavastro.
Bavastro (UV) É stata distribuita una succinta relazione
scritta, alla quale faccio rinvio. Voglio solo in questa sede
ricordare che c'è stato un grosso lavoro da parte della I e II
Commissione che, anche mediante la costituzione di un comitato
ristretto, hanno apportato tutta una serie di emendamenti che sono
stati recepiti nel testo che è oggi all'esame. Si tratta di
emendamenti che hanno solo limato alcuni punti rendendo più agevole
e più concreto questo diritto all'accesso, in particolare
eliminando l'istituto del silenzio-rifiuto, che avrebbe potuto in
parte vanificare tutta questa normativa.
Colgo l'occasione per ringraziare l'apporto di tutti i
commissari ed anche di quei consiglieri, estranei alle due
commissioni, che hanno partecipato a questo lavoro e che con la
collaborazione prestata hanno permesso di arrivare ad un buon testo
di questo regolamento.
Presidente Qualcuno chiede la parola?
Ha chiesto la parola il Consigliere Marguerettaz.
Marguerettaz (PpVA) Come ha giustamente detto il collega
Bavastro nell'illustrazione, su questo regolamento la II
Commissione, della quale faccio parte, ha avuto modo di riunirsi
più di una volta e di riflettere sul contenuto dell'atto.
Un qualsiasi regolamento - come è logico che succeda - deve
attenersi scrupolosamente a quella che è la legge che lo precede;
questo è un regolamento attuativo della legge n. 59 del 6 settembre
1991 e ricordo che quello era un periodo caldo della vita politica
valdostana.
Personalmente, pur non conoscendo approfonditamente quella
legge, per quello che ho potuto vedere nel corso dei lavori della
commissione questa legge non è una legge che mi convince appieno;
non sono andato a verificare i dibattiti che c'erano stati in aula,
ma avrei voluto verificare se altre forze politiche, che oggi
propongono il regolamento, all'epoca si erano discostate dalla
proposta, non lo so.
Comunque la sensazione che come forza politica abbiamo avuto, è
che forse valeva la pena di non tanto mettere mano ad un
regolamento attuativo di quella legge, quanto ad un'analisi più
approfondita della legge stessa. Evidentemente se la maggioranza ha
deciso che questo lavoro non era da farsi, è perché nel suo
complesso condivide i contenuti della legge regionale.
Fatta questa premessa, ci siamo trovati come forza politica
impossibilitati, per certi versi, a proporre degli emendamenti che
ritenevamo migliorativi di questo regolamento; siamo stati limitati
in questo perché ogni qualvolta si faceva una riflessione su uno
qualsiasi dei commi di questo regolamento, la cosa veniva
regolarmente stoppata dal fatto che ci veniva detto, giustamente,
che dovevamo attenerci all'articolo tale della legge regionale. Ci
sono due osservazioni che credo vadano fatte; ripeto, le facciamo
oggi sul regolamento, ma è come se le facessimo sulla legge. La
sensazione è che la filosofia che sta dietro a questa legge e
quindi oggi a questo regolamento non è tanto quella filosofia di
"glasnost" o di volontà di trasparenza della pubblica
amministrazione nei confronti dei cittadini.
La sensazione che invece si ha è che saranno tutto sommato pochi
i Valdostani che avranno, come dovrebbe essere giusto, libero
accesso ai vari atti amministrativi della Regione. Citavo già in
commissione un esempio, non ricordo più in qualche paese, comunque
vicino a noi accade che addirittura tutti gli atti che la pubblica
amministrazione assume vengono spediti ai capifamiglia con una
certa scadenza nel corso dell'anno.
Mi rendo conto che questo non è percorribile in Valle d'Aosta,
però è per citare un esempio di un luogo prossimo a noi, preso
spesso ad esempio anche nella nostra regione, dove è chiara ed
esplicita la volontà di rendere pubblico tutto ciò che
un'amministrazione persegue.
Presidente Si riferisce al Comune di Pollein?
Marguerettaz (PpVA) Mi riferisco a realtà della vicina Svizzera,
Vicepresidente.
Se confrontiamo questa estrema volontà di trasparenza, tale da
fare assumere alla pubblica amministrazione anche in quel luogo dei
costi notevoli, perché chiaramente le spese di spedizione sono a
carico della pubblica amministrazione, se confrontiamo questa
impostazione con l'impostazione che nasce da questo regolamento, e
quindi da questa legge, vediamo che ci troviamo senza dubbio
davanti a due impostazioni diverse.
In particolare l'articolo 3, comma 1, sul quale ci siamo a lungo
soffermati - e nonostante la presenza di alcuni colleghi che per la
loro attività professionale si occupano in particolare di questioni
legali - non è risultato così chiaro nel suo significato. Lo leggo,
tanto è brevissimo: "La richiesta di accesso può essere presentata
da soggetti privati, da associazioni o comitati portatori di
interessi pubblici o diffusi, che abbiano un interesse per la
tutela di situazioni giuridicamente rilevanti".
Ripeto, nonostante gli sforzi di alcuni colleghi legali per
cercare di spiegarci il significato di tutela di situazioni
giuridicamente rilevanti, devo confessare che questo punto risulta
almeno, al sottoscritto, oltremodo oscuro. L'impressione che si ha
è che comunque dietro a questa definizione il campo dei possibili
utenti si restringa enormemente.
Un altro punto che ci ha lasciato fortemente dubbiosi è
nell'articolo 12, là dove si elencano i documenti che vengono
esclusi dall'accesso di quei soggetti di cui dicevamo prima, ed è
precisamente la lett. e), comma 1, là dove si escludono
dall'accesso i documenti riguardanti i processi tecnico-produttivi
e le condizioni economico-finanziarie delle imprese. Anche qui
credo che vi rientrino un'enormità di società, di imprese, con una
presenza dell'amministrazione pubblica, in questo caso della
Regione, che sappiamo quante partecipazioni societarie abbia sul
nostro territorio. Ecco, in tutte queste società, in tutte queste
imprese, là dove dei soldi pubblici vengono comunque investiti o
spesi, su tutto questo c'è il divieto di accesso.
Questo per dire che, pur rendendomi conto che stiamo parlando di
un regolamento attuativo, che deve rimanere dentro i binari fissati
dalla legge, questa concretizzazione di quella legge del 1991 non
ci convince.
Presidente Sempre in tema di discussione generale, chi chiede di
intervenire? Se nessuno chiede la parola, dichiaro chiusa la
discussione generale.
Si passa all'esame dell'articolato secondo il nuovo testo
predisposto dalla I e II Commissione. Pongo in votazione l'articolo
1:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione l'articolo 2:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione l'articolo 3:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione l'articolo 4:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione l'articolo 5:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione l'articolo 6:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione l'articolo 7:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione l'articolo 8:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione l'articolo 9:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione l'articolo 10:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione l'articolo 11:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione l'articolo 12:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione l'articolo 13:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione l'articolo 14:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione l'articolo 15:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione l'articolo 16:
Presenti: 27
Votanti e favorevoli: 23
Astenuti: 4 (Chiarello, Collé, Marguerettaz e Marco Viérin)
Presidente Pongo in votazione la legge nel suo complesso:
Presenti: 28
Votanti e favorevoli: 24
Astenuti: 4 (Chiarello, Collé, Marguerettaz e Marco Viérin)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK