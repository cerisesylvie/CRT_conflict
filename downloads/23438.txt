Consiglio Regionale della Valle d'Aosta - Oggetto del Consiglio n. 2546 del 7 marzo 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2546 del 7 marzo 2007 - Resoconto
OGGETTO N. 2546/XII - Realizzazione di opere di protezione da
caduta massi in Comune di Champorcher. (Interpellanza)
Interpellanza
Vista la delibera n. 2860 del 6 agosto 2001... "Progetto di
realizzazione delle opere a protezione dell'abitato di Pontboset e
della S.R. 28 di Champorcher dalla caduta di massi provenienti
dalle pareti rocciose sovrastanti....";
Vista la delibera n. 3433 del 17 novembre 2006 "Proroga
dell'efficacia della valutazione positiva condizionata sulla
compatibilità ambientale del progetto di realizzazione delle opere
a protezione dell'abitato di Pontboset e della S.R. n. 28 di
Champorcher dalla caduta di massi provenienti dalle pareti rocciose
sovrastanti in comune di Pontboset";
Constatato che con la delibera n. 4616 del 25 novembre 2002
con un intervento di 1.291.000,00 € si approvavano opere per la
protezione dell'abitato di Pontboset e della strada regionale n. 28
per Champorcher;
il sottoscritto Consigliere regionale
Interpella
l'Assessore competente per sapere:
1) per quale motivo, con deliberazione 3433/2006 si conferma
la proroga dell'efficacia della compatibilità ambientale della
costruzione del vallo di protezione artificiale su cui sono state
sollevate perplessità con delibera n. 2860/2001;
2) quali sono le argomentazioni adottate dal Comune di
Pontboset e dalla Regione, per intervenire nuovamente con opere
ritenute di dubbia se non scarsa efficacia ed in particolare quante
frane, quante cadute massi si sono registrati;
3) quante piante, castagni e di altro genere, sono state
tagliate e quante se ne debbono ancora tagliare per terminare il
vallo;
4) se non intende prendere visione delle risultanze del
progetto Interreg IIIA "Gestion durable des forets de montagne à
fonction de protection" presentate nel seminario tenutosi il 15
febbraio 2007 nel salone del palazzo regionale e di conseguenza
sospendere i lavori di costruzione di tale vallo.
F.to: Bortot
Presidente
- La parola al Consigliere Bortot.
Bortot (Arc-VA)
- Fra il Vicepresidente e me è
"scoppiata" la pace, per cui i "dossier" sulle varie contestazioni
sono rimandati ad un'udienza con l'Ufficio di Presidenza, però,
"scoppiata" la pace con il Vicepresidente Lanièce, può darsi che si
apra la guerra con l'Assessore Cerise adesso... stiamo a
vedere.
A parte gli scherzi, sono stato a Pontboset a vedere la
costruzione di un vallo a monte del Paese. Questo vallo è
intervenuto su un bosco di castagni secolari non da poco e, a mio
parere, il Paese di Pontboset è stato costruito in quel posto
proprio perché a monte c'era tale bosco che lo proteggeva;
purtroppo, al di là di tutte le indicazioni che vengono date in
vari lavori, si è voluto fare questo vallo di protezione
dell'abitato e della statale per Champorcher, tagliando un grande
numero di castagni secolari. Vorrei farvi vedere le foto e farle
girare se a qualcuno interessa, perché così ci si rende conto... a
me hanno detto 400, poi l'Assessore Cerise dice 200... però il
danno è stato rilevante. Tenuto conto che per la protezione di
Pontboset erano già stati fatti altri tipi di lavori, come le reti
paramassi, volevo chiedere all'Assessore il motivo per cui è stata
messa in esecuzione questa opera, quanti massi, quante valanghe,
quante frane sono cadute sul Paese in questi anni e se ritiene che
quel tipo di lavoro... ora non so se tutti i Consiglieri hanno
presente com'è fatto Pontboset: c'è la strada, c'è il Paese sotto
la strada e a picco sul Paese c'è la montagna. Per uno come me, ma
poi anche per tanti professionisti ed esperti, il bosco di castagni
è l'unica protezione valida per il Paese, perché se si staccano dei
massi da quella parete, non c'è a parere di tecnici e
professionisti, vallo che tenga, nel senso che i massi fanno dei
rimbalzi incredibili. La cosa è ancora più grave, perché sono stato
lunedì a Pontboset, il giovedì c'era qui sotto nel salone della
Regione un convegno che spiegava il lavoro fatto da un progetto
"Interreg": "Les forêts de protection", praticamente c'erano
Savoiardi, Svizzeri, Piemontesi e Valdostani, è stata fatta una
magnifica pubblicazione dove tutto il discorso era basato su come
coltivare e mantenere i boschi come protezione naturale delle
abitazioni, dei villaggi, degli abitati. C'era anche una notevole
comunicazione di Augusto Domaine della Direzione foreste regionali
Valle d'Aosta, che riguardava la funzione protettiva della foresta
in Valle d'Aosta, cenni storici e legislativi, il perché i nostri
vecchi hanno coltivato con le consorterie i boschi, perché non
hanno tagliato i boschi dove proteggevano gli abitati. In sostanza
è incredibile che nella nostra Regione non vi sia collegialità nel
Governo regionale, come io sostengo, perché a Pontboset è stato
fatto un investimento - mal fatto - di un milione e mezzo di euro,
basta andarlo a vedere, e questo nel momento in cui si concludeva
un lavoro "Interreg" sulla valorizzazione delle foreste e del bosco
come protezione degli abitati. Forse allora la mano destra non sa
quello che fa la sinistra, però la cosa la ritengo di un'estrema
gravità, perché significa che, da una parte, utilizziamo male,
anche se erano stati utilizzati bene i soldi della UE per fare dei
progetti e formare delle persone, ma poi non si capisce a cosa
servono questi progetti e questa formazione quando da un'altra
parte un Assessorato fa esattamente il contrario dai risultati
scientifici che emergono da tale tipo di lavoro. L'interpellanza
dovrebbe servire per farci capire, da quello che ci dirà
l'Assessore, le motivazioni per cui succedono nella nostra Regione
questo tipo di incongruenze, di incomprensioni e di
incompatibilità. Capisco anche che sono finiti i lavori di
ricostruzione dell'alluvione, ma anche le imprese - e qui si può
fare un discorso con l'Assessore La Torre - si potrebbe
riconvertirle, si potrebbe prendere questo da chi ha pale
meccaniche, chi fa l'imprenditore edile, chi continua a costruire e
pretendere che si appaltino lavori di questo genere. Le aziende si
possono convertire ad altri tipi di attività forse meno lucrose, ma
sicuramente meno dannose.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Non è una dichiarazione di guerra,
Consigliere Bortot, però è un insieme di barzellette... prendiamola
così.
Piccola annotazione intanto: questo intervento è stato previsto
a partire dal 1997, quindi le pale meccaniche, l'alluvione...
quindi queste cose non c'entrano niente...
(interruzione del Consigliere Bortot, fuori
microfono)
... nel 1997, anzi nel 1996 non quelli che vanno a Pontboset a
fare le fotografie, ma il Comune di Pontboset, per volontà degli
abitanti che sotto a quei sassi abitano, ha fatto fare un progetto
per mettere in sicurezza quel versante, affidando l'incarico allo
"Studio Projects" di Saint-Vincent (Ing. Arditi). Nel 1999 il
progetto va alla valutazione di impatto ambientale; il progetto si
compone di 2 parti: una parte prevede la realizzazione di
interventi di tipo passivo, ossia una galleria, e degli interventi
di tipo attivo, ossia delle strutture poste per fermare il dissesto
che è rappresentato dal crollo di massi e quant'altro. Farò poi una
piccola annotazione sui boschi di protezione, perché quelle cose le
segnalo all'Università e bisognerà fare qualche piccolo distinguo.
Nel 2001 tutto questo viene sottoposto all'attenzione della Giunta
regionale per via della procedura di VIA e a tale punto il progetto
segue 2 strade: una è quella di realizzare quanto prima il vallo di
protezione e di rinviare ad altra data la realizzazione della
galleria. Cosa succede? Qui voglio sottolineare l'importanza di
certi passaggi. Nel VIA emerge un'incertezza sulla possibile
efficienza delle reti e del vallo a tutela dei massi, considerato
che l'energia cinetica di questi sassi e la loro dimensione
potrebbe in una situazione di crollo superare il vallo e arrivare
sull'abitato. Sulla base di questa perplessità, l'allora Servizio
difesa del suolo fa fare degli approfondimenti a dei geologi
dicendo: "guardate che in sede di VIA abbiamo rilevato che
probabilmente questo vallo non è sufficiente", perplessità che si
trovano in una di tali deliberazioni che adesso non so più qual è:
questo comporta una sorta di autorizzazione o di approvazione
condizionata della deliberazione di VIA, si dice:
"fatti questi
approfondimenti, dovete adeguare evidentemente le misure del vallo
a che questa energia cinetica venga assorbita e non consenta ai
sassi di superare il vallo"
. Nel frattempo, siamo nel 2002, si
verificano degli eventi di tipo idrogeologico per i quali si rende
ancora necessario rivedere questo progetto, tanto più che gli
stessi proprietari fanno rilevare che costruendo il vallo non hanno
più accesso alle loro proprietà, di conseguenza chiedono la
realizzazione di una specie di pista di servizio. Vi sono quindi 2
fatti nuovi: la realizzazione di una pista di servizio e la
necessità di adeguare il vallo alle nuove determinazioni
progettuali che tengono conto di assicurare l'arresto dei massi,
contestualmente però di fare anche fronte al dissesto avvenuto nel
2002; questa è l'antitesi della vicenda.
Nel frattempo la deliberazione del VIA prevedeva anche la
questione della galleria. La deliberazione n. 3433/2006 non c'entra
assolutamente nulla con i lavori in corso, nel senso che quella
deliberazione non fa nient'altro che prorogare il parere positivo
di VIA per quanto riguarda la realizzazione della galleria, che nel
frattempo è stata oggetto prima di progettazione a seguito di un
bando con il quale è stato affidato l'incarico di fare la
progettazione definitiva ed esecutiva e nel Piano annuale dei
lavori pubblici quest'anno è previsto che andrà in appalto la
realizzazione di questo intervento, che costa 2 milioni e rotti
euro e che serve per mettere in sicurezza la strada regionale per
Champorcher. I lavori che si stanno facendo - a cui fa riferimento
il collega Bortot - sono invece i lavori di realizzazione del
vallo, che viene costruito tenuto conto delle indicazioni emerse
dagli approfondimenti fatti dai geologi, tenuto conto delle vicende
di cui vi ho detto prima. Vi ricordo che lì vi sono dei crolli di
massi da 40-50 mc., non è uno scherzetto!
Il collega Bortot chiede cosa ci ha spinti a fare questo
intervento. Ripeto: questo è un processo di messa in sicurezza
partito dalla popolazione locale, poi ripreso dall'Amministrazione
regionale, ma è stato il Consiglio comunale di Pontboset a chiedere
in prima istanza di realizzare questo tipo di lavori, poi per la
dimensione delle cose lo abbiamo assunto noi. Veniamo allora
all'intervento. Si chiede qui quante piante sono state tagliate.
Qui ci troviamo di fronte a una superficie di 9.200 mq. e per
realizzare queste opere sono stati abbattuti 300 esemplari circa,
di cui 247 castagni - 20 con diametro superiore a 80 cm. -, piccolo
particolare: i castagni che hanno tali dimensioni non sono castagni
che sono messi lì a tutelare i villaggi ed hanno funzioni
protettive, perché sono castagni innestati, da frutto, i castagni
non innestati in Valle d'Aosta non raggiungono queste dimensioni e
non in questi contesti; vi sono poi 28 frassini, 12 tigli, 7
ciliegi selvatici, 6 aceri; tutte le piante sono state messe a
disposizione dei proprietari.
Voglio fare qualche annotazione per quanto riguarda la
giurisprudenza e anche la tecnica delle foreste di protezione. La
legge sul vincolo del 1887 disciplinava tale materia in questo
modo, ossia diceva che erano vincolati tutti i terreni posti al di
sopra del limite superiore del castagno. Perché questo? Per il
semplice motivo che i boschi di castagno non sono mai stati
considerati dei boschi di protezione, mai! Possono concorrere, ma
mai sono boschi di protezione, perché i castagni erano normalmente
delle colture arboree, oggetto di ceduazione o di innesto per fare
i frutti. Vi è di più: non so se lei ha partecipato a questo
convegno di sotto, ma se vi ha partecipato, ha saltato qualche
pezzo, perché proprio fra i relatori di tale convegno vi sono 2
dottori che hanno composto lo studio: Dorren e Berger del CEMAGREF
di Grenoble, i quali sono stati per le foreste protettive autori di
uno studio molto interessante e hanno sviluppato un "software" che
va sotto il nome di "RockforNET " che ha il compito di calcolare il
cosiddetto "PPC" (Pericolo probabile di caduta massi). Qual è
l'oggetto di tale studio, fra l'altro contenuto in questo
"Interreg" che è stato presentato qui sotto? È la percentuale di
pericolo probabile dovuto alla caduta massi, che è in funzione dei
blocchi delle caratteristiche del bosco, della silvicoltura
adottata, della pendenza e di tutte queste cose. Se si applica tale
modello, oggetto di presentazione dell'"Interreg" da lei così ben
rappresentato, a quella situazione specifica, salta fuori che il
pericolo percentuale di caduta massi nelle condizioni di quel bosco
è del 71%, il che vuol dire che quel bosco ha una capacità
praticamente del 30%: questo significa che, a fronte di dissesti
potenziali, è del tutto insignificante, quindi si rendeva
assolutamente necessario fare tali interventi. A conferma di quanto
dico voglio ricordare che a Terrisse, che è il villaggio appena
sopra, si è prodotto uno di questi dissesti proprio lo scorso anno,
con un "sassolino" che ha demolito la strada comunale, se vuole, le
mostro tutte le foto. Si è dovuto poi provvedere con un intervento
d'urgenza di 51mila euro per rimettere a posto quel pezzetto di
strada comunale, se c'era una casa, la faceva diventare come la
casetta dei 7 nani o, meglio, come la scatola della "Simmenthal":
questo per dare un'idea dell'impellenza, della realtà, della
consistenza di tale dissesto. Non bisogna allora fare confusione. È
altrettanto vero che qualunque tipo di intervento si faccia in
contesti di montagna come questi a fronte dei dissesti
idrogeologici esistenti la sicurezza totale non si raggiunge mai,
quindi anche il vallo ha una percentuale di alea che può essere
contenuta però all'interno di quel coefficiente di rischio con il
quale le popolazioni di montagna devono convivere, ma che è
superiore di quel 30% che avrebbe assicurato quel bosco ceduo e in
parte un bosco di castagni da frutto, che è stato oggetto parziale
di taglio. Una volta realizzato il vallo, la parte restante della
pendice potrà essere oggetto di rimboschimento o riforestazione
naturale per riassumere una veste di tipo originario e naturale.
Questo per dire che l'intervento è del tutto motivato, che erano
corrette le osservazioni fatte a suo tempo e le critiche rivolte al
primo progetto di vallo, perché potevano non essere in grado di
dare la risposta attesa, ma il progetto è stato rivisto,
riadeguato, rimodulato, tenuto conto di eventi che si sono
verificati dopo e oggi questa è un'opera del tutto rispondente alle
attese di sicurezza che ha e che aveva motivato la richiesta da
parte del Comune di Pontboset di eseguire tale intervento.
Presidente
- La parola al Consigliere Bortot.
Bortot (Arc-VA)
- Evidentemente vi sono 2 scuole di
pensiero sull'argomento, evidentemente vincono sempre le scuole di
pensiero dove i soldi si spendono "a go-go", guarda caso. Gli
anziani di quel Paese hanno costruito quel Paese in quel posto
senza nessun tipo di vallo, quindi vuol dire che il bosco di
castagni era la protezione per insediamento e c'è documentazione.
Evidentemente per come la penso io e come la pensano altri
geologici e forestali... quando lei cita la deliberazione, che è
quella del 6 agosto 2001... nei vari dubbi di questa deliberazione
sulla costruzione del vallo c'è scritto:
"per quel che riguarda il vallo, si sollevano delle
perplessità circa la sua realizzazione, come segnalato anche nello
SCIA, l'effetto sulla vegetazione presente nella costruzione del
medesimo è molto impattante, in quanto viene asportato un ingente
numero di piante, avendo l'area boscata in questione una chiara
vocazione di protezione idrogeologica nei confronti della strada e
dell'abitato sottostante, risulta di difficile comprensione volerla
in parte sostituire con un'opera avente funzioni simili..."
,
quindi comparano il vallo al bosco, bosco che è stato riconosciuto
- non dal sottoscritto - avente funzione di protezione, ma
"artificiale". Mi sembra che le 2 scuole di pensiero si possano...
e a questo punto, rispetto agli studi citati dall'Assessore, valga
la storia, valgano i fatti e gli eventi... anche perché contesto
quel che dice l'Assessore, perché in questa pubblicazione ci sono
molte foto di castagni sui quali si sono fermati un sacco di massi,
proprio come funzione di protezione dell'abitato.
In sostanza, è vero che la popolazione ha chiesto questo, ma se
vado in giro per il mondo a chiedere se la gente vuole l'aumento
delle pensioni, diventerei la persona più popolare del mondo:
questo per dire che è giusto dare attenzione alle richieste, ma è
anche giusto che, quando le richieste sono confutabili, controverse
e vi sono delle alternative naturali, almeno avere il coraggio -
questo è il ruolo del Governo regionale - di dire: "guardate,
rispetto a quello che ci chiedete..." - e il Vicesindaco del Comune
di Pontboset è un geologo - "... ci sono delle alternative". Le
alternative sono il rinforzo delle reti che sono state installate,
se non erano sufficienti, se ne potevano mettere di più a monte
prima che i massi prendessero velocità, perché nel corso del
dibattito che si è aperto nel convegno - combinazione sono andato
in ufficio, era aperto l'ufficio quel giorno... -, mi sono preso la
pennetta con le fotografie che sono qui, ho chiesto di farle vedere
e c'è stato un bel mormorio nella sala. Sulle mie deduzioni poi nel
dibattito è intervenuto il Vicesindaco di Pontboset, che ha avuto
un gran successo, perché ha detto:
"lei è contro la protezione
del centro abitato, è troppo comodo, lei abita da un'altra
parte"
, poi ha aggiunto:
"Pontboset è tutta zona rossa,
quindi con questa opera può darsi che si possa ridurre la zona
rossa"
. Ripeto senza polemica: non sono andato a Pontboset a
fare delle foto, ma ho fatto un anno in "Valle d'Aosta pulita" per
andare in pensione e un altro anno nella sentieristica. Quando ho
lavorato in "Valle d'Aosta pulita" a raccogliere immondizia lungo
la Dora, siamo stati 8 giorni con la squadra a Pontboset a pulire
tutto quello che c'era da pulire e ho visto che nell'abitato di
Pontboset ci sono almeno un 20% di abitazioni all'interno del Paese
disabitate! Certo, non è casa mia, non spetta a me, però si possono
fare degli accordi di programma e recuperare con un intervento
programmato tutto questo patrimonio immobiliare fatiscente e a quel
punto non occorrono grandi opere a monte per rendere edificabili a
valle zone che non è necessario rendere edificabili per il fatto
che è possibile recuperare tutte queste abitazioni all'interno del
Paese. La terza argomentazione è stata:
"dobbiamo proteggere gli
sciatori che vanno a Champorcher il sabato e la domenica"
, ci
mancherebbe altro! Se vogliamo proteggere gli abitanti di
Champorcher, gli sciatori e i turisti che operano in quella vallata
e a Pontboset, cosa facciamo? Costruiamo un vallo che parte da Hône
e arriva fino al Miserin! Siccome quella valle è molto scoscesa e
frane ce ne saranno, ditemi voi perché si deve proteggere solo quel
pezzo di strada?
Insisto poi su questo fatto: occorre che vi sia coordinamento
fra gli Assessorati e fra le varie competenze, perché stiamo
mettendo tanti soldi sulla formazione e vi è il rischio che si
faccia formazione senza capire a chi è necessaria, in che direzione
andiamo, dove investiamo. Qui abbiamo questo lavoro
dell'agricoltura, va bene che sono innamorato del lavoro fatto da
"Interreg", c'erano tanti esperti che basavano la loro impostazione
sulla valorizzazione dei boschi, che a loro volta danno lavoro
nella manutenzione come protezione dell'abitato e vediamo che un
altro Assessore, forse sarà stato deciso qualche tempo fa, comunque
ha fatto il contrario. Ora, proprio perché tale esecuzione lavori
si è protratta per molto tempo, la domanda è: ma quelli di
Pontboset chi li ha protetti prima che si costruisse questo vallo?
Non voglio fare "l'uccello del malaugurio" e mi auguro che non vi
siano frane, ma sono convinto che, se lì cade un sasso, prende una
velocità che scavalca il vallo. Infine, la fascia di intervento con
l'opera artificiale è molto più ampia di quello che è necessario,
ossia si sono tagliate molte più piante del necessario. Riusciamo a
combinare in quale maniera e con che tipo di interventi andiamo a
proteggere i nostri centri abitati?
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK