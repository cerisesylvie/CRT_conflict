Consiglio Regionale della Valle d'Aosta - Oggetto del Consiglio n. 837 del 30 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 837 del 30 luglio 2021 - Resoconto
OGGETTO N. 837/XVI - Discussione generale congiunta sul D.L.
n. 34 (Secondo provvedimento di assestamento del bilancio di
previsione della Regione per l'anno 2021 e di variazione al
bilancio di previsione per il triennio 2021/2023) e sul D.L. n. 35
(Disposizioni collegate al secondo provvedimento di assestamento
del bilancio di previsione della Regione autonoma Valle
d'Aosta/Vallée d'Aoste per l'anno 2021 e di variazione al bilancio
di previsione della Regione per il triennio 2021/2023.
Modificazioni di leggi regionali e altre disposizioni).
Bertin (Presidente) -
Alla presenza di 34 Consiglieri
possiamo iniziare l'esame dell'ordine del giorno. Se siete
d'accordo, per quanto riguarda i punti n. 1 e n. 2 dell'ordine del
giorno, proporrei, come abbiamo fatto in altre occasioni, di
affrontare le relazioni separatamente e poi fare una discussione
unica sui due punti e poi, ovviamente, le votazioni separate. Non
vedo obiezioni, per cui la discussione dei disegni di legge n. 34 e
n. 35 verrà fatta congiuntamente.
Punto dell'ordine del giorno n. 1. Su questo disegno di legge
sono stati depositati 6 emendamenti dalla II Commissione e il
relatore del disegno di legge è il Presidente della II Commissione.
Il consigliere Malacrinò si è prenotato per intervenire, ne ha
facoltà.
Malacrinò (PCP) -
Il disegno di legge che andremo a
discutere e a licenziare riguarda il secondo provvedimento di
assestamento al bilancio e la seconda variazione al bilancio di
previsione. Si tratta di un documento molto corposo composto da 52
articoli e che contiene al proprio interno anche ulteriori misure a
sostegno dell'economia regionale.
Il provvedimento dunque si aggiunge a quelli già messi in campo
nei mesi scorsi e prevede l'applicazione della quota di avanzo
libero che ammonta a circa 72 milioni; di questi 72 circa 16
vengono destinati a favore dei Comuni per spese correnti e
investimenti. La suddivisione delle quote da destinare a ciascun
Comune è stata oggetto di un emendamento che recepisce quanto
richiesto dall'Assemblea degli Enti locali.
Anche questo importante disegno di legge viene influenzato
fortemente dalla crisi epidemiologica che ancora ci colpisce,
infatti molte delle misure hanno l'arduo compito di riuscire a
mitigare una crisi economica e sociale molto grave. I provvedimenti
sono tutti di particolare rilievo e immagino verranno illustrati
dettagliatamente nel corso della giornata. Come forza politica non
possiamo che accogliere favorevolmente tutto ciò che verrà fatto in
materia di politiche sociali, numerosi infatti sono i provvedimenti
a favore di famiglie, anziani e disabili, ne elenco qualcuno: con
l'articolo 4 vengono stanziati complessivamente 3.470.000 euro a
favore di enti gestori e famiglie per servizi di prima
infanzia.
L'articolo 5 prevede uno stanziamento di 450 mila euro per
l'abbattimento di barriere architettoniche e acquisti di ausili
anche per uso privato.
L'articolo 6 prevede un maggiore onere per 400 mila euro per
contributi alle famiglie per il pagamento delle rette in strutture
socio-sanitarie.
L'articolo 7, in relazione alle maggiori situazioni di fragilità
e povertà, prevede contributi per 300 mila euro volti
all'inclusione sociale di soggetti con fragilità
socio-economica.
L'articolo 8 prevede un maggior onere per 335 mila euro per
l'acquisto di servizi di assistenza e sostegno sempre a favore
delle famiglie.
L'articolo 13, in tema di politiche abitative, prevede un
ulteriore stanziamento per 1.487.000 euro che andranno a favore del
bando affitti.
Sono inoltre previsti diversi interventi in tema di edilizia
scolastica per complessivi 4.520.000 euro.
Dopo i numerosi interventi messi in campo con la legge n. 15
relativamente agli aiuti Covid crediamo che questa nuova norma
possa contribuire a dare fiducia e speranza alla nostra
comunità.
L'iter della Commissione ha preso il via in data 20 luglio, i
lavori sono proseguiti nelle date del 23, del 27 e del 29 luglio
con le audizioni del Governo e dei principali portatori di
interesse.
La II Commissione consiliare permanente riunitasi in data 29
luglio ha espresso a maggioranza parere favorevole con l'astensione
dei colleghi di Lega e Pour l'Autonomie.
Presidente -
Consigliere Malacrinò, come d'accordo, può
procedere anche alla relazione del collegato al precedente disegno
di legge.
Malacrinò (PCP) -
Il disegno di legge n. 35 che ci
accingiamo a licenziare si compone di 9 Capi e 15 articoli e reca:
"Disposizioni collegate alla seconda legge di assestamento per il
triennio 2021-2023". Si tratta di un documento tecnico che nasce
anche dalla necessità di adeguare le nostre norme a modifiche
introdotte da normative statali.
Il Capo I reca "Disposizioni in materia di personale ". Con
l'articolo 1 viene ridotta la percentuale minima di personale che
presta attività in modalità agile. L'articolo 2 reca delle
modifiche di natura tecnica alla norma che disciplina l'istituzione
dell'avvocatura regionale. L'articolo 3 stabilisce che i fondi
previsti per coprire le retribuzioni delle particolari posizioni
organizzative continuino a trovare copertura nei vari bilanci dei
relativi enti.
Il Capo II reca: "Disposizioni in materia di urbanistica,
interventi edilizi e tutela paesaggistica" e si compone di due
articoli. L'articolo 4 si è reso necessario per evitare qualsiasi
dubbio interpretativo anche in tema di semplificazioni per
l'accesso al bonus 110. L'articolo 5 reca delle modifiche in tema
di centralizzazione delle funzioni di committenza e apporta delle
modifiche alle soglie in tema di affidamento diretto.
Il Capo III reca: "Disposizioni in materia di turismo" e si
compone di 2 articoli. L'articolo 6 prevede per i complessi
ricettivi all'aperto un aumento del numero di vani mantenendo però
invariata la superficie massima ammissibile. L'articolo 7 introduce
nell'organigramma dell'
Office régional du tourisme
la figura
dirigenziale con funzione di direttore amministrativo.
Il Capo IV reca: "Disposizioni in materia di Enti locali" e si
compone del solo articolo 8, che prevede un posto aggiuntivo di
segretario di Ente locale per garantire il regolare funzionamento
dell'agenzia.
Il Capo V reca: "Disposizioni in materia di politiche del
lavoro" e si compone del solo articolo 9, che reca: "Modifiche alla
norma che disciplina la nomina del Consigliere regionale di
parità".
Il Capo VI reca: "Disposizioni in materia di agricoltura" e si
compone del solo articolo 10, che prevede per le imprese operanti
sul territorio regionale contributi per l'organizzazione e la
partecipazione a fiere e rassegne.
Il Capo VII reca: "Disposizioni in materia di sanità" e si
compone di due articoli. L'articolo 11, in tema di
razionalizzazione dei servizi socio-sanitari, prevede che gli Enti
locali possano trasferire i propri beni all'Azienda ASL. L'articolo
12 reca delle modifiche alle disposizioni in materia di prevenzione
e contrasto al gioco d'azzardo patologico, che si rendono necessari
al fine di poter attingere a fondi specifici per progetti utili a
contrastare il fenomeno della dipendenza.
L'articolo 13 attualizza gli importi dei contratti per
consentire un più agevole svolgimento delle procedure del Consorzio
Pesca.
L'articolo 14 reca la clausola di invarianza finanziaria.
L'articolo 15 reca la dichiarazione d'urgenza.
L'iter della Commissione ha preso il via in data 20 luglio, i
lavori sono proseguiti nelle date del 23, del 27 e del 29 luglio
con le audizioni del Governo e dei principali portatori di
interessi.
La II Commissione consiliare permanente, riunitasi in data 29
luglio, ha espresso a maggioranza parere favorevole con
l'astensione dei colleghi di Lega e Pour l'Autonomie.
Presidente -
Possiamo aprire la discussione generale sui
due disegni di legge. La discussione generale è aperta. Il
consigliere Aggravi si è prenotato, ne ha facoltà.
Aggravi (LEGA VDA) -
È bene sottolineare come questa
coppia di provvedimenti (i disegni di legge n. 34 e n. 35) non
nasca, a differenza di quanto è avvenuto per il pacchetto di misure
anti-Covid VdA... con la ripartenza da una fase preventiva di
collaborazione tra i gruppi consiliari... Lo ha detto tempo fa lo
stesso presidente Lavevaz rispondendo a un'iniziativa del nostro
gruppo consiliare come questi sarebbero nati da una valutazione di
priorità fatta dal Governo regionale su una serie di richieste,
così come giustamente prevedono le democratiche dinamiche
politiche. Lo abbiamo già sottolineato in sede di voto II
Commissione astenendoci sul complesso dei provvedimenti pur
annunciando però voto favorevole per quelle iniziative che
consideriamo meritevoli di sostegno politico in coerenza col nostro
programma. Questi due provvedimenti sono e restano atti politici di
questo Governo regionale, che, in sede di insegnamento, non ha
avuto il nostro sostegno. Tuttavia - ed è bene ricordarlo -, il
percorso avuto in Commissione senza alcuna sorta di boicottaggio o
voluto rallentamento, ha comunque permesso di poter chiarire e
approfondire molte tematiche presenti nei due disegni di legge,
direi anche in ottica futura. A tal riguardo vorrei formulare
alcune considerazioni che a partire da quanto discusso e definite
in questa sede possono, tra l'altro, fornire utili spunti per i
prossimi lavori consiliari.
È bene dire - l'ha detto anche il relatore - che sui fondi
stanziati... mi concentrerò ovviamente sul DL n. 34, perché il DL
n. 35 ha una natura anche molto tecnica su tutta una serie di
aspetti, quindi se dobbiamo trovare un elemento più politico, lo
dobbiamo trovare appunto nel DL n. 34. Vorrei concentrarmi
inizialmente sulle principali risorse: i famosi 16 milioni che sono
destinati agli Enti locali. Ecco, su questo aspetto non c'è stata
soltanto un'attenzione legata alla questione finanziaria sulla
quale poi tornerò e quindi la ripartizione dei 16 milioni, bensì le
audizioni hanno permesso di approfondire con ulteriori analisi
problematiche che riguardano gli Enti locali, cerco di raggrupparle
in tre macro blocchi: la prima riguarda la spesa per i servizi a
favore degli anziani. In tal senso ricordiamo che nel parere che il
Consorzio permanente degli Enti locali ha rilasciato sul DL n. 34
l'assemblea del CPEL ha rinnovato la richiesta già avanzata con un
precedente parere del giugno 2021 relativa alla necessità di
risorse finanziarie aggiuntive per i servizi a favore delle persone
anziane a titolarità delle
Unités des Communes Valdôtaines
e
del Comune di Aosta. "Tali risorse si rendono necessarie - dice il
CPEL - al fine di compensare i mancati introiti e i maggiori costi
sostenuti in conseguenza del perdurare dell'emergenza". In sede di
audizione, è bene saperlo, è stato chiesto ovviamente sia ai
rappresentanti del CPEL, ma in senso generale quelli che possono
essere i dati più precisi circa il fabbisogno che hanno oggi gli
Enti locali in merito alla gestione dei servizi
socio-assistenziali, questo non soltanto per capire e dare contezza
del duplice richiamo che l'Assemblea dei sindaci ha dato, bensì
soprattutto se dobbiamo arrivare prossimamente a una discussione
generale del piano sanitario regionale, è bene comprendere non
soltanto il futuro della complessiva organizzazione dei servizi
socio-assistenziali, ma soprattutto capire oggi quale sia il
fabbisogno e quali siano le problematiche. Ovviamente si riduce
tutto sempre al discorso legato all'emergenza epidemiologica, ma
ben sappiamo che questo è un problema annoso che nasce non dal
Covid, ma nasce precedentemente, quindi, al di là della
riorganizzazione, crediamo sia opportuno quantificare il fabbisogno
in maniera tale che alla ripresa dei lavori - e soprattutto anche
in ottica, come ho detto, di valutazione del piano sanitario - si
possa appunto avere un quadro complessivo.
La seconda questione riguarda in senso qui specifico, ma più in
generale la questione dei Segretari comunali che collegherei al
terzo elemento, ovvero a quello che io ho chiamato modello
organizzativo del personale degli Enti locali. La questione dei
Segretari comunali non voglio riattivarla perché questo Consiglio
ha più volte legiferato riguardo al fabbisogno e alla gestione di
questa problematica. Dico queste cose soprattutto in prospettiva di
quello che sarà l'appuntamento da qui a fine anno, ovvero la
riforma del sistema complessivo e della normativa riguardante gli
Enti locali... si spera che questa questione possa prima o poi
trovare pace e finalmente una via perché non possiamo andare a
legiferare ognuno per due per sistemare un elemento, c'è la
necessità di avere una visione completa e penso che i gruppi di
lavoro costituiti in seno alla Commissione competente debbano far
tesoro di quello che è successo fino adesso e soprattutto trovare
una via definitiva, non soltanto legata appunto a una questione
tipica degli Enti locali, ma anche ai rapporti con la Regione
perché ci troviamo Segretari comunali - lo sappiamo benissimo - che
vengono assorbiti dall'Ente Regione e poi si genera una
problematica di fabbisogno negli Enti locali.
Similare è la questione legata a quello che ho voluto chiamare
modello organizzativo degli Enti locali. Ho citato già altre volte
- e lo cito ma a mero di esempio - la deliberazione che la Corte
dei Conti fece sull'analisi dei rendiconti 2018 dei Comuni al di
sotto dei 5 mila abitanti; in quella deliberazione si poneva in
evidenza come in molti Comuni persistano problematiche le cui
valutazioni portano a supporre l'esistenza di problemi
organizzativo-gestionali in ordine strutturale. Lì si parlava delle
tempistiche di approvazione dei rendiconti, però ben rappresenta
una problematica che spesso viene rappresentata e, tra l'altro,
anche in una recente intervista il Presidente del Consorzio
permanente ha posto l'attenzione alla problematica del personale e
spesso e volentieri anche le Commissioni di questo Consiglio hanno
già discusso in tema di concorsi e hanno già discusso in tema di
fabbisogni. Abbiamo sicuramente tutti, e dico in senso degli Enti
pubblici, quindi sia Regione che Comuni, necessità di avere
adeguati livelli di personale ma bisognerà sicuramente mettere
ordine per evitare che ci siano appunto delle inefficienze e delle
problematiche che poi alla fine si riversano non soltanto sugli
appuntamenti amministrativi ma soprattutto sull'efficienza,
l'efficacia e i costi che i cittadini devono sostenere.
Permettetemi poi di andare a toccare l'elemento più importante e
più significativo di tutto il disegno di legge: quella che ho
chiamato questione finanziaria, quindi in particolare l'articolo 3
del DL n. 34 e il relativo emendamento. Qui mi preme sottolineare
la necessità di fare profonde valutazioni sull'attuale modello di
finanza derivata, non è una novità, e in particolare sulle modalità
di ripartizione delle risorse definita oggi dalla famigerata legge
n. 48/1995. Diciamo che, purtroppo, ormai è per prassi una deroga
strutturale di questa legge, cioè noi abbiamo una legge, ma andiamo
sempre in deroga per necessità di bilancio. Questa deroga
strutturale - lo abbiamo detto, lo ripetiamo e mi sento di dirlo
soprattutto in questa sede - non ha più senso né in termini di
equità che di sostenibilità nel medio periodo, così come anche di
efficienza ed economicità finale dei servizi nei confronti del
cittadino.
Spesso e volentieri si parla di programmazione, anche gli Enti
locali hanno delle difficoltà a programmare, ma soprattutto poi
anche la Regione, perché comunque in un sistema di finanza derivata
ovviamente anche chi restituisce, perché c'è questa forma di
restituzione, non dirò
restitution
perché ha portato male,
ma di restituzione di finanze agli enti sottostanti... si creano
appunto spesso e volentieri delle inefficienze. Perché dico questo?
Perché sappiamo benissimo che il primo modello dell'articolo
definiva un sistema di ripartizione di questi 16 milioni che
poggiava direttamente sulla proporzione della quota di extra
gettito IMU di ciascun Comune, nella seconda proposta, perché gli
emendamenti, finché non vengono votati - e lo dico soprattutto al
relatore -, sono delle proposte, ovviamente ha un meccanismo in cui
una quota parte delle risorse viene data a investimenti, ma
nulla quaestio
, ognuno ha le sue posizioni, certo è che
bisognerebbe interrogarsi su quelle che potrebbero essere le nuove
variabili utili a guidare la futura evoluzione della riforma locale
in termini di finanza. A tale riguardo io penso che occorrerà avere
coraggio e affrontare il problema con serietà e distacco da ogni
sorta di partigianeria e forma di tradizione
politico-amministrativa ormai sedimentata nel tempo perché i
bisogni sono ben cambiati rispetto al passato. La logica di base
non può essere quella della mera ripartizione concertata a
maggioranza utile a soddisfare le singole preoccupazioni, non me ne
vogliano i più maliziosi, bensì grandezze oggettive moderne che gli
Enti locali devono e dovranno affrontare, faccio alcuni esempi: uno
è la magnitudo del proprio bilancio. Il bilancio rappresenta
comunque un elemento di grandezza utile a capire qual è la
complessità dell'ente, non possiamo più fare finta di questo, è
inutile parlare di personale se poi non teniamo conto dell'ampiezza
del bilancio, e qui già nella precedente legislatura si parlò anche
quando ci fu lo spinoso discorso riguardo agli emolumenti in capo
agli amministratori comunali di valutare - io lo dissi all'epoca e
oggi lo ripeto - il rapporto tra la grandezza del bilancio e le
retribuzioni perché la grandezza del bilancio di un ente definisce
anche il rischio che l'amministratore corre riguardo al complesso
della gestione di un ente comunque complesso nella sua
semplicità.
Le utenze servite, perché è vero, diamo molta importanza al
numero dei cittadini e dei residenti, però ricordiamoci che ci
definiamo Regione turistica, ma, quando facciamo questi discorsi,
ci dimentichiamo che spesso durante l'anno ci sono delle realtà che
duplicano, triplicano la propria popolazione e che quindi hanno
delle spese in più e dei fabbisogni maggiori e spesso e volentieri
queste realtà generano indotto per i Comuni vicini, quindi bisogna
anche ragionare in termini di rapporto che esiste tra i vari
Comuni. Non tutti i Comuni danno gli stessi servizi e un altro
elemento potrebbe essere anche quello di valutare i servizi resi
alla propria utenza di riferimento che spesso va oltre il proprio
Comune: penso alle scuole, ai servizi sanitari,
socio-assistenziali, ai trasporti e alla viabilità e anche alla
presenza - lo abbiamo visto soprattutto con il Covid - di strutture
che appunto servono generi di prima e seconda necessità.
Un altro elemento che, tra l'altro, ha un'importante presenza se
vogliamo nel DL n. 34 riguarda il rischio idrogeologico, perché
ricordiamoci non c'è soltanto il cambiamento climatico, adesso va
molto di moda, ma purtroppo noi abbiamo una conformazione
geografica che da sempre ci fa conoscere il rischio idrogeologico,
però ci sono delle realtà ovviamente che hanno delle spese
maggiori, spesso quasi fisse durante l'anno che non sono
probabilmente totalmente prevedibili, ma che comunque in parte sono
stimabili perché, purtroppo, la conformazione di quella realtà
geografica è ovviamente conosciuta. In tal senso - e già lo
annuncio - non ci troviamo totalmente d'accordo sulla nuova
formulazione dell'articolo 3, che pone ancora una volta in
competizione tra loro gli Enti locali. Crediamo infatti, così come
già più volte detto in quest'aula, che le logiche di riferimento
dovrebbero essere ben altre e le considerazioni fatte vogliono
proprio dare un senso a questa posizione a future considerazioni
che faremo in questa sede. Perché dico questo? Perché se noi
andiamo a vedere - soprattutto sto parlando dell'emendamento
all'articolo 3 - quello che oggi è l'extra gettito IMU generato da
determinati Comuni rispetto poi al contributo finale, la nuova
ripartizione porta anche a delle percentuali abbastanza pesanti,
cioè abbiamo Comuni che contribuiscono e perdono diciamo circa il
20 percento, e penso anche alla capitale della Valle d'Aosta, che,
tra l'altro, ha una legge speciale di finanziamento, questo lo dico
più che altro in senso dubitativo visto che c'è un
trait
d'union
molto forte per questa maggioranza o quasi maggioranza,
come mi ricorda qualche collega dall'altra parte che non ha ancora
deciso da che parte stare... e il Comune di Aosta, c'è un meno 20
percento. Ci sono Comuni - ne cito alcuni, non citerò il mio perché
sennò qualcuno mi direbbe che sono partigiano e in questo caso sono
fiero di esserlo - che lasciano sul campo numerose risorse e hanno
delle perdite grosso modo sul 20 percento; dall'altro lato abbiamo
Comuni - e sto parlando soprattutto di Comuni turistici: parlo di
Valtournenche, di Saint-Vincent, di Brusson tanto per citarne
alcuni - che guadagnano il 500 percento, il 400 percento, il 100
percento. È vero, c'è un sistema di ripartizione ma lo sappiamo
benissimo, è ovvio che dare 86 mila euro, 950 mila euro in più a
una realtà più piccola ha ovviamente un peso maggiore rispetto a
una grande realtà, ma dobbiamo stare attenti, ripeto, e proprio in
questo senso ho fatto e ho dato qualche spunto precedente
soprattutto in ottica futura più che nella giornata di oggi sul
fatto che dobbiamo ricordare che Comuni grandi, che, per carità,
hanno maggiori risorse finanziarie di base, non è che le hanno per
una motivazione voluta dallo Spirito Santo o da qualsiasi altra
forma metafisica che conosciamo, ma dal fatto che sul loro
territorio hanno una presenza notevole di realtà appunto che questo
extra gettito, ma io direi l'IMU in generale perché poi è la
risorsa primaria dei Comuni la pagano, quindi vuol dire che ci sono
servizi, spese e situazioni che devono essere gestite maggiori di
altre realtà e spesso e volentieri generano un indotto su quelle
altre realtà. Faccio un esempio, visto che è stato anche oggetto di
discussione per cercare almeno di rendere di più il discorso che ho
portato avanti quando si è parlato della definizione dei
comprensori sciistici per quello che era appunto il Fondo montagna,
ci si interrogava e ci si diceva: "ma il comprensorio sciistico è
soltanto legato al Comune dove ha sede l'impianto oppure al sistema
anche collegato?". Io penso che bisogna considerare non soltanto il
Comune dove ha sede l'impianto ma in sé l'indotto di Valle e in
questo senso, secondo me, dobbiamo nel futuro ragionare.
Vi sono poi ancora alcuni elementi, ho cercato di citare quelli
più importanti. Sempre in ottica di programmazione, è stato oggetto
anche di un'approfondita audizione con l'assessore Guichardaz il
futuro del Forte di Bard, Assessore che oggi, tra l'altro, mi
spiace non vedo, ma lo dico perché magari poi i colleghi glielo
possano riferire... il fatto che è una realtà importante per
un'altra area, cioè per la Bassa Valle... qualche collega anche del
mio gruppo ha chiesto di comprendere quali sono le ricadute, ma
prima di tutto e giustamente dobbiamo pensare che una realtà come
questa ha bisogno di un nuovo modello organizzativo che gli
consenta soprattutto di programmare perché altrimenti non potremo
mai controbattere alla forte concorrenza che c'è. Io quindi penso
che nel futuro - e questo lo do anche qui come spunto - bisognerà
pensare a un nuovo modello di programmazione finanziaria che
consenta almeno di sapere nel triennio di programmazione quali sono
le risorse finanziarie a disposizione, perché altrimenti è
difficile ovviamente andare a vincere, o comunque giocarsela con
una concorrenza fortissima e anche sulla natura giuridica, lo
abbiamo detto più volte, c'è da fare un ragionamento molto forte.
Si era parlato di qualcosa nella scorsa legislatura, in questa
forse la maturazione del tempo permetterà poi di fare le dovute
considerazioni.
C'è un articolo che prevede uno studio legato al futuro degli
impianti a fune. L'assessore Bertschy ha depositato in Commissione
un'interessante memoria sul futuro dei piccoli comprensori,
bisognerà pensare anche al futuro dei grandi comprensori, noi - e
già lo annuncio - presenteremo insieme al gruppo di Pour
l'Autonomie un emendamento che cerca di rendere più dettagliata la
definizione dell'articolo che voi proponete, questo non in ottica
ovviamente di scontro, ma di contributo perché crediamo che
l'analisi che debba uscire, o comunque che debba essere
commissionata debba permettere la possibilità di confronto tra vari
scenari e definire lo scenario migliore perché ci sembra che il
testo proposto guardi un po' troppo con certezza verso l'unica
società regionale. Ricordiamo che in alcune società ci sono dei
soci privati che nelle fusioni sono un problema, anche perché
magari, com'è capitato, hanno poco partecipato agli investimenti
fatti, in alcune realtà ci sono appunto i piccoli comprensori che
sono spesso anche interni a dei grossi gruppi, è inutile
raccontarla... e lo dico ancora una volta a chi pensa che il
modello Dolomiti Superski sia un'unica società che esso è un
consorzio, là ci sono i privati e dobbiamo guardare a un altro
modello. Crediamo quindi che il confronto tra scenari possa essere
molto utile, anche perché se l'obiettivo è l'unico gruppo con
logica pubblicistica, ovviamente noi da questo punto non ci siamo e
sono stato elegante su quest'ultimo aspetto.
Per quanto riguarda poi la misura che si è concertata, questa sì
in seno al tavolo Covid che ancora sta lavorando con tutte le
forze: parlo della misura legata ai locali da ballo, io penso che
sicuramente oggi possiamo dare una risposta a un settore che ancora
è colpito purtroppo dalle scelte legate alle possibili riaperture,
come giustamente ci hanno ricordato i rappresentanti sindacali, non
sarà sicuramente la soluzione a tutti i mali e non ripagherà
sicuramente il danno subito, ma crediamo che possa essere almeno
una prima risposta, spero non solo un'unica risposta verso un
settore che non è soltanto divertimento, ma è anche soprattutto
posti di lavoro e imprenditoria.
Un'ultima battuta la lego invece più al DL n. 35 e soprattutto
sul personale, quindi gli articoli 1 e 3 del disegno di legge, qui
c'è stato un po' di... e sappiamo che, quando si va a toccare la
materia dell'organizzazione del personale senza passare da una
contrattazione con le forze sindacali, ci possono essere sempre
delle turbative, su questo - l'ho detto e lo ridico - invito
nuovamente il Presidente, che ha l'onore e l'onere soprattutto di
avere questa delega, ad attivarsi affinché nel futuro ci possa
essere una maggior contrattazione, io direi forse più in senso
ampio e non soltanto legato al singolo provvedimento, perché i
problemi sono tanti. Io più volte ho toccato il tema
dell'organizzazione del personale, io quello che mi auguro è che
soprattutto si possa andare verso un sistema più agile di
amministrazione, spesso abbiamo tradotto il lavoro agile con "smart
working", io polemicamente spesso parlo di "home working",
diminuiamo le percentuali... cerchiamo anche e soprattutto di
permettere di lavorare da casa, quindi serve l'accessibilità alla
rete, servono computer e sistemi operativi che possono permettere
effettivamente di poter avere un'Amministrazione regionale
realmente agile e non soltanto sulla carta.
Sicuramente il PNRR permetterà, vedremo quello che sarà, di
accedere a dei fondi per poter potenziare questa importante
infrastruttura, io mi auguro che considerato il fatto che abbiamo
competenza primaria, ricordiamocelo non solo quando dobbiamo
gestire alcune situazioni... ci sia la possibilità di fare
effettivamente un salto di qualità.
In ultimo una battuta, ma la prendo come esempio della proposta
fatta
sull'Office du tourisme
, sicuramente ci sono delle
necessità organizzative dell'ente, lo abbiamo appurato in seno alle
audizioni, però non crediamo nelle riforme a rate. Lo abbiamo già
detto più volte con delle iniziative, si parli finalmente di una
riforma complessiva della promozione turistica e
dell'organizzazione di quello che vogliamo fare oggi sul futuro
della gestione della promozione, non facciamolo a rate perché, come
abbiamo imparato con altre situazioni, la prima rata porta altre
rate, quindi ci troveremo a ogni appuntamento normativo a dover
aggiungere un pezzetto e poi alla fine nel complesso forse non
otterremo il risultato che volevamo.
Questi sono degli spunti che guardano soprattutto al futuro, va
detto, e cito di nuovo il presidente Lavevaz sul fatto che questi
due provvedimenti, ma in particolare il disegno di legge n. 34 è
frutto di una scelta di priorità, di politico c'è soltanto forse
l'aspetto legato agli Enti locali, che è anche la voce più
importante su cui ho cercato di dare una serie di contributi e per
questo ovviamente, come abbiamo già detto, da parte del nostro
gruppo ci sarà una valutazione punto per punto laddove riteniamo
che le iniziative e le misure siano meritevoli di essere
sostenute.
Presidente -
Sul DL n. 34 è pervenuto un emendamento e
quattro ordini del giorno, mentre sul DL n. 35 un ordine del
giorno, verranno trasmessi per
mail
a breve. Siamo in
discussione generale. Il consigliere Carrel ha chiesto la parola,
ne ha facoltà.
Carrel (PA) -
Grazie collega Malacrinò per la relazione,
non so se è una relazione come Presidente della II Commissione o
come membro del gruppo consiliare di PCP, ma comunque è stata una
relazione ai disegni di legge n. 34 e n. 35.
Mi aggrego alle valutazioni che ha ben espresso il collega
Aggravi cercando di rimanere meno sul tecnico e di entrare meno nel
dettaglio di ogni articolo, perché credo che la valutazione che
abbiamo fatto in questa settimana di lavoro come gruppo consiliare
e come opposizione sia una valutazione che parte da quanto ci è
stato comunicato dal presidente Lavevaz e dall'assessore Marzi, i
quali ci avevano detto di aver ricevuto richieste dagli uffici per
circa 150 milioni di euro, mentre l'avanzo, ahimè, era di soli 72
milioni.
Da questo dato è importante partire perché, come opposizione,
giustamente non abbiamo le informazioni che ha il Governo e quindi
non possiamo sapere se noi avremmo scelto questi articoli, anche se
alcuni ovviamente li condividiamo e li voteremo, non possiamo
sapere se questo in un'ottica di risorse scarse sarebbe stata la
nostra scelta definitiva. Abbiamo quindi sicuramente una mancanza
di informazioni, com'è giusto che sia, che ci obbliga in qualche
modo a fare delle valutazioni su quanto è scritto, ma non possiamo
e non sappiamo quanto sarebbe stato possibile fare. Questo è quindi
un elemento che, secondo me, va ben sottolineato anche in un'ottica
di lettura poi di quello che sarà il voto del nostro gruppo.
Io credo però che, leggendo questi due disegni di legge, sia
doveroso sottolineare che, dal nostro punto di vista, manchi un po'
un
fil rouge
, manchi un po' il dove si vuole arrivare.
Spesso e volentieri abbiamo delle soluzioni temporanee che non
risolvono il problema, lo ha già citato il collega Aggravi,
l'articolo 20 propone un contributo in
tranches
al Forte di
Bard, quindi prende una
tranche
con l'approvazione del
bilancio, la seconda con l'assestamento. Il presidente Badery ci ha
comunicato in Commissione che questo modello ovviamente impedisce
al Forte di Bard di fare una vera e propria programmazione delle
attività, anche perché il costo del personale ha un certo peso e
una certa incidenza; l'Assessore in Commissione si è detto
d'accordo e sembra anche intenzionato a modificare la forma
giuridica dell'attuale associazione, però in questi disegni di
legge nulla vediamo, è un rimandare il problema. Speriamo di
affrontarlo a questo punto a ottobre, novembre e dicembre quando
approveremo e comunque approderà in Commissione il bilancio
2022-2024.
Lo stesso discorso vale per l'articolo 32: andiamo a finanziare
l'istituzione di un consorzio di una tutela doc "Vini Valle
d'Aosta", che ci vede sicuramente favorevoli, ma abbiamo sentito
parlare l'Assessore al turismo in quest'aula - e mi spiace che non
sia presente - di marchi a ombrello. Il marchio a ombrello è la
creazione di un prodotto Valle d'Aosta; questo consorzio che ruolo
ha nel marchio a ombrello? A che punto siamo con la creazione del
marchio a ombrello? Qual è il nostro fine? E quindi questi 100 mila
euro per creare questo consorzio a che punto si stanno inserendo in
questo progetto? Capire questo è fondamentale proprio per
comprendere se questi investimenti, se queste misure hanno
realmente un senso, ma queste sono informazioni che, ahimè, visti i
pochi tempi e visto anche il ruolo, noi, come gruppo di
opposizione, non abbiamo, per questo motivo dovete dirci voi come
Governo e come maggioranza dove vogliamo arrivare.
La stessa questione l'ha già citata ma è sull'articolo 7 del DL
n. 35. Andiamo ad aggiungere un direttore amministrativo
all'
Office du tourisme
, comprendiamo che esso abbia dei
problemi organizzativi oggi, ma cosa sarà
l'Office du
tourisme
dopo la riforma complessiva del turismo che è stata
più volte annunciata? Quale ruolo avrà? Quale ruolo avranno le
strutture che si occupano di turismo all'interno della struttura
della Regione Valle d'Aosta? Senza capire questo percorso, diventa
difficile valutare se inserire un direttore amministrativo oggi può
o meno avere senso. Credo dunque che ci manchino delle informazioni
per poter votare determinati articoli.
Infine permettetemi un ragionamento sull'articolo 39 del DL n.
34, andiamo ad autorizzare una spesa di 150 mila euro per uno
studio di fusioni di società partecipate ma non abbiamo nessun tipo
di elemento, studiamo cosa? Studiamo lo scenario attuale a
confronto a quale scenario? Proprio in quest'ottica poi verrà
presentato, insieme al collega Aggravi, un emendamento per andare a
declinare meglio quali sono le varie opzioni che andremo ad
analizzare in modo da poter poi prendere una scelta che tenga in
considerazione vari aspetti, non solamente quello economico, ma
anche quello organizzativo e di gestione futura poi di un grande
patrimonio che abbiamo come Valle d'Aosta, cioè le società degli
impianti a fune.
Per quanto riguarda il discorso degli Enti locali, ha ben già
rappresentato la situazione il collega Aggravi e credo che non ci
sia nulla da aggiungere, non possiamo e non dobbiamo andare a
risolvere un problema alla volta: dobbiamo semplicemente cercare di
mettere mano, sia dal punto di vista finanziario, sia dal punto di
vista dei segretari, e quindi dell'obbligo di associazione, alle
regole generali in modo da poter delineare chiaramente quali sono
le regole del gioco e solamente così poi lasciare realmente
autonomia agli Enti locali, perché se continuiamo a cambiare le
regole del gioco, ovviamente poi i Sindaci e gli Enti locali si
trovano perennemente spiazzati dai cambi, che sono legati sì a dei
problemi che sono insorti, ma che ovviamente permetteranno da
domani ad alcuni Sindaci di dire: "lo avessimo saputo prima che
l'Agenzia dei Segretari aveva l'obbligo di avere un Segretario,
magari non avrei fatto questa scelta ma ne avrei fatta
un'altra".
Ovviamente capiamo bene tutti i problemi, però abbiamo bisogno
di avere una linearità nelle regole per comprendere dove stiamo
andando e credo che questa sia un po' l'analisi più politica e meno
tecnica che possiamo fare di questi due disegni di legge che ci
hanno visti impegnati in queste settimane in Commissione senza fare
nessun tipo di ostruzionismo, chiedendo delle audizioni che ci
sembravano doverose per comprendere al meglio questi articoli, ma
credo che capirete anche voi che è difficile comprendere dove
vogliamo andare, perché noi non abbiamo tutti gli elementi che
avete, noi speriamo che voi abbiate ben chiaro dove volete portare
l'Amministrazione regionale e la nostra Regione e speriamo di poter
vedere in futuro un disegno dietro questi articoli che oggi però
non ci sembra di vedere e ci sembra di affrontare dei piccoli
problemi, uno dopo l'altro, senza però affrontare in nessun caso a
livello macro le soluzioni, le reali possibili soluzioni a dei
problemi che sono molto più complessi di quanto appaiono in questi
disegni di legge.
Presidente -
Ricordo che siamo ancora in discussione
generale. Se qualcuno intende intervenire, è bene che si prenoti.
Non vedo altre richieste di intervento, aspetto ancora un minuto e
poi chiudo la discussione generale. Discussione generale chiusa.
Passiamo alle repliche. L'assessore Marzi si è prenotato, ne ha
facoltà.
Marzi (AV-SA) -
Comincio con il ringraziare i due
relatori e il lavoro posto in essere dalla Commissione, dal
Consiglio e dagli uffici per la giornata di oggi.
Di fatto, a mio modesto avviso, il DL n. 34 deve essere letto
prioritariamente in un connubio, quindi in maniera collegata, al
lavoro che è stato posto in essere, come tra l'altro richiamato da
entrambi i relatori sia di maggioranza che di minoranza, sul DL n.
15 e quindi di fatto si cerca di portare avanti e di rispettare gli
impegni presi rispetto al rendiconto, all'applicazione dell'avanzo
che si era diviso in due maniere. La prima per 129 milioni di euro
che ha dato corso a un lavoro assolutamente sinergico da parte
della Commissione e del Consiglio, portando a un voto unanime del
DL n. 15, la cui opera, sia di manutenzione che di resa
applicatività attraverso le deliberazioni di Giunta, sta
proseguendo in maniera solerte.
Il secondo impegno, questo che trattiamo oggi col DL n. 34, è
naturalmente un impegno, come richiamato, più di carattere politico
che parte seguendo tre criteri di riferimento: il primo è
l'applicazione dei 72 milioni di euro che restavano dopo aver
utilizzato i primi 129 milioni di euro dell'avanzo di
amministrazione con la legge n. 15; il secondo sicuramente è un
intervento che ha matrice più politica, ma anche amministrativa,
perché, come richiamato dagli interventi che sono stati fatti in
discussione generale, oltre ad avere delle valenze più politiche,
ha sicuramente anche delle valenze rese dal fatto che le richieste
erano sicuramente superiori rispetto alle disponibilità messe in
campo e di conseguenza, si è dovuto fare delle scelte
fondamentalmente legate a diversi aspetti: 1) le priorità, 2) il
fatto di dover intervenire con una serie di azioni che potessero
essere messe in spesa nei tempi che il nuovo bilancio armonizzato,
applicato oramai da pochi anni dalla Regione, rende necessari.
Sapete benissimo che l'armonizzato obbliga ad avere degli impegni
di spesa che di fatto si trasformano in obbligazioni entro il 30 di
novembre dell'anno in corso, per cui anche le scelte sono state
fatte secondo un criterio di spendibilità. Terzo aspetto, e non
ultimo, il fatto, comunque sia, che noi veniamo tutti quanti da un
percorso che è stato parallelo rispetto a una situazione
politico-amministrativa molto delicata nata da un Consiglio che è
stato eletto durante un periodo pandemico, in una pausa di un
periodo pandemico, e un Consiglio che poi, appena insediato anche
il Governo, ha visto partire la seconda ondata che ha connotato
tantissime azioni e scelte sia di politica amministrativa che
politica nel corso di questi primi nove mesi, ivi compreso il
percorso che si è condiviso e che ha portato di fatto alla legge n.
15, portando di fatto a correre contro il tempo rispetto a
necessità assolutamente fuori dall'ordinario.
Noi veniamo pertanto a proporre in approvazione un DL, il 34,
composto di 52 articoli, 5 Titoli di cui fondamentalmente il primo
è la vera e propria manovra di assestamento, il n. 2 che sono le
manovre finanziate, appunto i 72 milioni di euro con la parte di
avanzo libero ancora disponibile, e il Titolo IV che riguarda
invece tutta una serie di variazioni compensate. Il 64 percento di
questi 72 milioni di euro viene messo in disponibilità per gli
investimenti e quindi il 36 percento per spese correnti. Questo è
"un ritorno alla normalità". Qui tanti di noi hanno fatto
amministrazione: amministrazione regionale, amministrazione locale
e sanno che normalmente l'avanzo di amministrazione si spende per
investimenti. Questa parte, questo disegno di legge è, almeno per
le scelte che vengono poste in essere nella stragrande maggioranza
dei casi, pertanto una scelta più di ritorno alla normalità
attraverso tutta una serie di investimenti che fondamentalmente
vedono far da padrone le politiche sociali per 7 milioni e mezzo di
euro, trasferimento ulteriore all'Azienda USL per 3,25 milioni di
euro, 3.660.000 euro vanno alla Protezione civile e all'ambiente,
6.360.000 euro alla viabilità e a tutta una serie di opere
pubbliche compresa una serie di interventi per l'impiantistica
sportiva di interesse regionale che spesso è stata trattata
all'interno di questo Consiglio, vedasi, ad esempio, il tiro a volo
di Châtillon, piuttosto che il Palaindoor, piuttosto che la pista
di atletica del Tesolin, 4.1 milioni di euro per l'agricoltura, 4
milioni di euro per l'investimento nelle scuole e l'Università,
13.360.000 euro per lo sport, il turismo e la cultura di cui 10
milioni di euro sono interventi a favore degli impianti a fune, più
6.245.000 euro che vanno a tutela del territorio come, tra l'altro,
richiamato sia in sede di dibattito in Commissione, sia durante le
relazioni che sono state poste in essere.
C'è inoltre un'attività che è stata più volte richiamata da
parte del dibattito iniziato rispetto a una serie di concertazioni
che sono state poste in essere con l'articolo 3 e l'articolo 27 a
favore degli Enti locali valdostani. Una parte di questi, i
16.300.000 euro, divisi come da richiesta emendativa, sono di fatto
frutto di una concertazione che c'è stata nel corso di questi mesi
con il CELVA: tenete anche conto che questa concertazione è partita
quando si è trattato di definire gli impegni presi con l'intero
avanzo di amministrazione, poi, nella scelta che il Consiglio ha
fatto, giustamente, di dividere l'assestamento in assestamento 1
per intervenire subito a favore delle problematiche poste dal Covid
sia a livello sociale ed economico, è stato deciso anche con il
CELVA di procrastinare i trasferimenti di riferimento
all'assestamento 2, che è quello che trattiamo oggi.
Oltre quindi a interventi diretti trattati direttamente con il
CELVA e con la Giunta del CELVA, c'è poi l'articolo 27, che di
fatto interviene nella possibilità di andare a programmare per il
prossimo biennio una serie di interventi come da necessità dei
Comuni. Nel corso dei mesi passati si è chiesto ai Comuni quali
fossero le principali necessità: sono arrivate richieste per 529
milioni di euro, di cui 509 milioni di euro, in larghissima parte,
sono legati alla manutenzione delle strade, alla manutenzione del
territorio, a problematiche legate appunto a interventi di natura
idrogeologica e ad aspetti più invece di natura idrica, per cui con
questo assestamento n. 2 si permette anche, sempre in accordo con
il CELVA, di poter fare in modo che una parte dei denari messi in
loro disponibilità prevedano un minimo di programmazione per i
prossimi due anni e ci si aspetta che questo possa diventare "più
operativo".
Con questo disegno di legge in proposta quindi fondamentalmente
si cerca di dare delle risposte ad azioni più ordinarie che hanno
anche naturalmente una connotazione politica,
ça va sans
dire
, ma, di fatto, sono in realtà un intervento, il primo di
indirizzo e di discrezionalità che viene posto in essere sul
bilancio visto che tutto quanto il resto degli interventi che sono
stati posti in essere erano fortemente necessitati dalla corsa
contro il tempo data da due aspetti: il primo la pandemia, il
secondo- e mi auguro che questo sia di lezione a tutti quanti gli
amministratori locali valdostani e italiani - che veramente bisogna
cercare in tutte le maniere di evitare di andare a elezioni,
arrivando poi agli insediamenti nel periodo autunnale, perché la
primavera normalmente è l'unico momento dell'anno nel quale c'è una
vacatio
, c'è una pausa negli atti di natura finanziaria. Il
fatto di arrivare a essere votati nell'autunno fa sì che chiunque
si insedi, o comunque chiunque governi, si trovi poi nella
necessità di dover correre contro le tempistiche imposte dal
bilancio.
Presidente -
Ha chiesto la parola il Presidente della
Regione, ne ha facoltà.
Lavevaz (UV) -
Brevi considerazioni anche da parte mia,
anche se è una replica ridotta visto che il dibattito è stato molto
succinto, diciamo così.
Come ha detto l'assessore Marzi, questo assestamento, poi
collegato ovviamente per quanto riguarda gli aggiornamenti
normativi, è una risposta importante che va a completare un
pochettino il quadro del primo assestamento, quello che poi è
diventata la legge regionale n. 15/2021, quindi abbiamo tutta una
serie di misure, non voglio ripetere quanto detto dall'Assessore,
che sono ancora in un certo senso nell'indirizzo e nel solco della
risoluzione dell'emergenza, quindi con trasferimenti in parte
corrente ancora destinati alla gestione dell'emergenza, questo sia
per quanto riguarda le strutture regionali, sia per quanto riguarda
il trasferimento straordinario che è stato assegnato agli Enti
locali con l'emendamento se verrà approvato che rimodula in qualche
modo questi trasferimenti.
La parte importante, come ha ben sottolineato l'Assessore, è il
fatto che più del 60 percento delle risorse destinate all'interno
di questo assestamento sono finalmente rivolte agli investimenti,
quindi a un'effettiva ripartenza, sono necessari per dare benzina
alla ripartenza e quindi sono un segno effettivamente di un ritorno
verso la normalità che tutti speriamo e che diventa assolutamente
necessaria anche ridare quella linfa che la nostra economia aspetta
da tempo.
Rispetto agli interventi puntuali che sono stati fatti dai due
colleghi Aggravi e Carrel che posso sintetizzare sostanzialmente
con una forma di critica rispetto al fatto che su queste due
manovre, sia la parte contabile che quella legislativa, manchi una
certa visione, una certa strutturalità. Posso anche convenire con
questa osservazione, ovviamente questo deriva soprattutto dal fatto
- ma dico cose ovvie - che questa è una misura di assestamento e
non è un bilancio di previsione, che ha una natura anche
programmatoria sostanzialmente diversa rispetto a un assestamento
dove le risorse vanno allocate laddove ci sono delle criticità e
laddove ci sono delle necessità di andare a rimpinguare, uso un
termine poco elegante, dei capitoli che hanno necessità di essere
rinforzati.
Nei due interventi si è insistito molto sulla questione degli
Enti locali, anche qui mi vedo sostanzialmente d'accordo con quanto
sollevato in particolare dal collega Aggravi, cioè della necessità
di - ma ne abbiamo già parlato e l'abbiamo già detto anche in altre
circostanze - una revisione e di un'analisi più compiuta e più
generale di tutta la finanza locale. Effettivamente siamo in deroga
dalla legge regionale n. 48/1995 ormai da diversi anni e una
revisione è ormai necessaria da diversi anni. Questo però
ovviamente non può essere fatto in sede di assestamento con una
riallocazione importante di risorse, questo magari ha generato un
po' di confusione anche in senso generale ma, come abbiamo fatto
l'anno scorso con la legge regionale n. 8/2020, anche quest'anno
andiamo a rimodulare una parte di queste risorse che vengono
ridistribuite sugli Enti locali legandole in qualche modo all'extra
gettito, in realtà sono un trasferimento in parte corrente legato
appunto alla straordinarietà del momento parametrata giustamente
all'extra gettito, ma, di fatto, è un ragionamento quello
dell'extra gettito che va visto in una fase pianificatoria, diciamo
a bocce ferme, insieme a una revisione della legge n. 48. Anche
perché l'extra gettito stesso è una questione che va declinata in
maniera un pochettino più articolata, nel senso che nella nostra
fattispecie quello che i Comuni versano alla Regione come extra
gettito, e l'extra gettito sarebbe la differenza sostanzialmente,
per semplificare, tra quanto veniva versato dai contribuenti ai
Comuni dalla vecchia ICI a quella che poi è stata versata come
IMU... quella differenza viene trasferita alla Regione e la Regione
la mette all'interno del pacchetto del contributo alla finanza
pubblica che viene versato allo Stato.
Questo contributo è stato negli anni rimodulato in maniera
importante, invece è rimasta la parte di contributo dei Comuni
sostanzialmente immutato nel tempo, quindi questo è un ragionamento
che deve diventare strutturale, ma deve diventare strutturale in un
ragionamento, come dicevo prima, più articolato rispetto anche ai
parametri che giustamente il collega Aggravi sottolineava della 48,
perché le due cose devono essere in qualche modo portate avanti in
maniera parallela o quanto meno facendo un ragionamento che deve
essere compiuto. Questo quindi sicuramente è un aspetto che
prendiamo come suggestione per il prossimo bilancio di previsione e
per i prossimi bilanci cercando di fare una previsione su finanza
locale che possa essere in questo senso, ovviamente compatibilmente
con le risorse necessarie.
Detto questo, concludo dicendo e ringraziando la Commissione per
il lavoro che è stato fatto in tempi comunque rapidi, ci ha
permesso di portare questo assestamento e questo collegato prima
della pausa estiva, questo era un passaggio assolutamente
fondamentale per poter mettere in campo queste risorse da parte
delle strutture ma soprattutto per gli Enti locali anche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK