Consiglio Regionale della Valle d'Aosta - Oggetto del Consiglio n. 2280 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2280 del 5 aprile 2023 - Resoconto
OGGETTO N. 2280/XVI - Interpellanza: "Intendimenti in merito
all'istituzione di un centro malattie rare e autoimmuni".
Marguerettaz (Presidente) -
Punto n. 56 all'ordine del
giorno. Per la presentazione, la parola al consigliere segretario
Distort.
Distort (LEGA VDA) -
Introduco il tema delle malattie
rare e non avendo competenze mediche, faccio ricorso alle
letterature correnti, in particolare a quanto espresso
dall'Istituto Superiore della Sanità, che recita: "le malattie rare
sono un cospicuo eterogeneo gruppo di patologie umane, circa
7.000-8.000, definite tali per la loro bassa diffusione nella
popolazione. Colpiscono non oltre 5 su 10 mila abitanti dell'Unione
europea e nel loro insieme costituiscono un problema sanitario
importante e coinvolgono milioni di persone in tutto il mondo.
Circa l'80 percento dei casi è di origine genetica, il 20 percento
si tratta di malattie multifattoriali, derivate, oltre che da una
suscettibilità individuale, anche da altri fattori: ad esempio,
fattori ambientali, alimentari, oppure dall'interazione tra cause
genetiche e ambientali. Alcune possono manifestarsi in fase
prenatale, altre alla nascita o durante l'infanzia, altre ancora in
età adulta. Nonostante la loro numerosità ed eterogeneità, le
malattie rare sono accomunate da diversi aspetti che includono la
difficoltà per il malato a ottenere una diagnosi appropriata e
rapida, la rara disponibilità di cure risolutive, l'andamento della
malattia spesso cronico invalidante. Il peso individuale diventa
significativo ma anche rilevante dal punto di vista familiare e
sociale".
La volontà di portare all'attenzione dell'Aula e di chiedere
intendimenti all'assessore Marzi su questo tema, su un progetto già
esistente su questo tema può sembrare contraddittoria, perché, tra
l'altro, io mi riferisco a una delibera della Giunta regionale del
24 gennaio scorso in cui si approvavano gli indirizzi e gli
obiettivi di salute di funzionamento dei servizi con assegnazione
all'Azienda USL del finanziamento della spesa sanitaria regionale
di parte corrente per investimenti, quindi so perfettamente che la
sensazione è che io presenti un tema, proponga di aprire una porta
che è già spalancata. Tuttavia, considerato che la deliberazione
della Giunta a gennaio era stata portata in Giunta dall'allora
assessore Barmasse e considerato che oggi invece l'Assessore alla
sanità è lei assessore Marzi, è del tutto lecito chiedersi che
intenzioni abbia in merito a quanto contenuto in quest'ampia
delibera, completa anche di allegati, e tra gli allegati emerge
l'allegato D: "Area di intervento 3, area ospedaliera territoriale"
e un obiettivo 3.1, "Obiettivo di mandato ad aree strategiche E"
dove appunto si fa riferimento a un interessante progetto di
gestione di presa in carico delle malattie rare in Valle d'Aosta.
Un progetto che ci porrebbe, come sanità, in una posizione
assolutamente virtuosa e quindi, essendo il progetto
particolarmente interessante ed essendo il tema delle malattie rare
un tema particolarmente spinoso per la sanità, diventa del tutto
legittimo porsi gli interrogativi su che cosa intende fare.
Preciso che il progetto contenuto nella scheda di obiettivo
recita: "...il progetto di istituzione, nell'ambito della struttura
del Dipartimento delle discipline mediche, del Centro malattie rare
e autoimmuni che non dispongono di canali già dedicati, con la
finalità - questo è estremamente importante - di accogliere,
orientare e sostenere i pazienti e i loro familiari secondo il
modello di presa in carico multidisciplinare". Le malattie
invalidanti non interessano solo il soggetto che le contrae ma
hanno un effetto di secondo ordine sulle persone che gli vivono
accanto e quindi il concetto, l'elemento, questa fase di presa in
carico dei pazienti nell'ambito della visione di questo progetto
costituisce una necessità imprescindibile agli effetti di una
corretta gestione delle problematiche derivanti da questo tipo di
patologie e, tra l'altro, nella scheda si legge un dato
estremamente importante, che conferma esattamente questa
motivazione, quest'importanza di questa fase della presa in
carico.
Dalla raccolta e dall'analisi dei fabbisogni di cura e presa in
carico, manifestati dai pazienti e dai medici che operano nel
settore, è emersa la necessità di organizzare un'efficace regia
della presa in carico, al fine di garantire agli assistiti che
soffrono di malattie rare autoimmuni, che non dispongono di canali
già dedicati, un efficace supporto alle cure, attraverso
l'attivazione nell'ambito del sistema sanitario regionale di un
centro dedicato.
Ribadisco che la risposta a quest'interpellanza sembra che sia
chiaramente già contenuta nella DGR che va a disciplinare anche
addirittura i modi, i tempi, si parla anche di tempi posti per il
raggiungimento dell'obiettivo, quindi è tutto scritto nero su
bianco, per cui io le do l'opportunità, assessore Marzi, di
confermare questo progetto che ritengo assolutamente di alto
livello, anche perché utilizza qualcosa di geniale, che è il
coinvolgimento di persone che vivono proprio la situazione della
patologia e, di conseguenza, questo concetto, questa dinamica di
presa in carico non avviene soltanto dal punto di vista
dell'appartenenza all'ambito medico, ma dal vissuto, da una
dimensione esistenziale. Questo è un meccanismo che ha il potere di
salire di livello nei risultati e quindi è estremamente importante
che un progetto di questo tipo sia portato fino in fondo, fino a
raggiungere l'obiettivo atteso.
Presidente -
Per la risposta, la parola all'assessore
Marzi.
Marzi (SA) -
In una fase iniziale, per dare conferma di
quanto da lei richiamato, leggerò la risposta che mi è stata
preparata dagli uffici.
Il citato obiettivo 3.1, indicato nella delibera 72 del 24
gennaio 2023, come da lei richiamato, finalizzato a un'efficace
regia della presa in carico degli assistiti che soffrono di
malattie rare e autoimmuni e non dispongono di canali già dedicati
è confermato e ad oggi non ha subito nessuna modificazione.
Pertanto l'Azienda USL dovrà attivare lo sportello dedicato alle
malattie rare e autoimmuni che non dispongono di canali già
dedicati secondo le indicazioni riportate nella scheda obiettivo
della citata delibera.
Ho qui un'altra serie di pagine che cercherebbero di replicare
in malo modo la presentazione dell'iniziativa che lei ha fatto, per
cui non le leggo neanche e confermo l'assoluta sensibilità che la
sua presentazione dell'iniziativa incarna sia nel lavoro svolto
precedentemente dagli uffici, sia nel risultato raggiunto.
Quello che è assolutamente importante però evidenziare è che
stiamo parlando di un atto; essendo un atto ed essendo confermato,
a maggior ragione speriamo che tutto quanto vada bene e che si
riesca a dare delle risposte efficaci.
Presidente -
Per la replica, la parola al consigliere
segretario Distort.
Distort (LEGA VDA) -
Grazie assessore Marzi per questa
risposta che incarna una frase che noi conosciamo bene: "
pulsate
et aperietur vobis
", "bussate e vi sarà aperto".
Allora, di fronte a questa conferma, che non può che rallegrare
me, che rallegrare lei anche come obiettivi del suo mandato, che
rallegrare le persone interessate da queste patologie, regaliamoci
un momento piacevole per entrare e calarci in questa realtà
attraverso lo scritto, il parere di uno psicologo.
Condivido con lei, con l'Aula e con chi ci ascolta queste
parole: "esistono eventi che impattano sulla vita delle persone in
maniera cruenta, che interrompono lo scorrere quotidiano degli
eventi e che costringono a percepire la propria esistenza come
minata da forze estranee alla propria volontà. A fronte di una
diagnosi impietosa, si concretizza la paura della malattia,
l'incertezza di un futuro ignoto, il senso di impotenza, il timore
di non essere più in grado di dedicarsi agli affetti più cari, il
terribile angosciante senso di solitudine nell'avvertire il proprio
corpo depredato dal suo diritto di essere sano. Subentra poi il
desiderio di comunicare, di mettersi in contatto con il mondo
esterno per condividere una nuova dimensione di sé stessi che ha
preso forma in modo improvviso e inatteso. La ricerca della
solidarietà da parte degli altri è un'esigenza fondamentale in
qualsiasi momento di sconforto, perché narrare la propria fragilità
fa sì che le emozioni divengano più definite, quasi tangibili e
malleabili e senz'altro più sopportabili nella condivisione".
Lei, Assessore, sta leggendo proprio la
mission
di questo
progetto.
"Altro grande problema è l'inadeguatezza che pervade coloro che
hanno una persona cara a cui è stato diagnosticato una malattia
rara, grave o entrambe, le persone riferiscono di non saper cosa
dire o non saper cosa fare, subentra il tormentoso dubbio di non
essere in grado di essere d'aiuto e di saper sostenere chi deve
affrontare un percorso di malattia impervio e pieno di incertezza.
Raccogliere un fardello e dividerne il peso con l'altro fa sì che
si riconoscano i propri punti di forza, come le proprie fragilità e
paure e che nel rapporto di amicizia possa esserci motivo di
riflessione e scambio reciproco. La condivisione delle difficoltà
porta con sé la forza deflagrante della cura e dell'attenzione
verso l'altro e ci consente di esprimere noi stessi concedendo
spazio ai nostri limiti e di accettarli come parte integrante della
nostra umanità".
Queste parole condivise con lei, con l'Aula, con chi ci segue,
ma soprattutto con le persone che si trovano a vivere questa realtà
e con le figure che sono state indicate in questo progetto, che
merita assolutamente le lodi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK