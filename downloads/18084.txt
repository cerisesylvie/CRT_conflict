Consiglio Regionale della Valle d'Aosta - Oggetto del Consiglio n. 1177 del 15 marzo 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 1177 del 15 marzo 2000 - Resoconto
OGGETTO N. 1177/XI Iniziative per la risoluzione dei gravi
problemi della chirurgia. (Interrogazione)
Interrogazione A conoscenza della pubblica protesta espressa
dal Primario del reparto di chirurgia generale per la mancanza di
personale infermieristico, di anestesisti e di personale
amministrativo;
Considerato che quanto denunciato e richiesto dal Primario di
chirurgia in occasione della Conferenza Stampa settimanale
dell’USL, è quanto da lungo tempo, e con ogni mezzo
possibile, è stato portato a conoscenza e all’esame
del Consiglio regionale dai sottoscritti consiglieri;
Ritenuto che debba essere messo in atto ogni utile intervento
per far fronte all’esigenza di un reparto, che fino
ad oggi è stato all’avanguardia, onde evitare la
mancanza di personale professionalmente preparato, la riduzione di
posti letto ed eventuali accorpamenti che prolungherebbero, fra
l’altro, gli attuali tempi di attesa da parte degli
utenti;
Constatato che l’attuale dirigenza
dell’USL ha sempre giustificato senza mai affrontare
alla radice i problemi che stanno alla base
dell’inefficienza e del degrado a cui va incontro la
politica sanitaria della nostra Regione;
i sottoscritti Consiglieri regionali
Interrogano
La Giunta regionale e l’Assessore competente per
conoscere:
quali iniziative ha deciso di intraprendere affinché da parte
dell’USL venga data una risposta definitiva alla
risoluzione dei gravi problemi della chirurgia, denunciati dal
Primario, al fine di consentire a tale unità operativa di esprimere
tutte le sue potenzialità.
F.to: Beneforti - Squarzino Secondina
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Precisato che l'Unità operativa di Chirurgia
generale è e rimarrà un reparto all'avanguardia, rispetto ai
problemi evidenziati dagli interroganti, l'azienda ha fornito le
seguenti precisazioni.
Per quanto riguarda il personale infermieristico, sono
assicurati i minuti assistenziali minimi per tassi di occupazione
uguali, in misura non inferiore rispetto ai primi mesi del 1999.
Inoltre tali dati, rapportati a quelli degli altri reparti,
consentono di affermare che l'assistenza infermieristica nel
reparto Chirurgia è in linea con quella degli altri reparti ed è
comunque superiore al minimo di minuti assistenziali, pari a
120.
Ho due tabelle che posso poi fornire al Consigliere Beneforti,
dove rispetto al 1999 si può prendere atto che, a fronte di 120
minuti richiesti per assistito, nella Chirurgia uomini i minuti
assicurati sono 140 e nella Chirurgia donne sono 147, con una
percentuale di occupazione di posti letti nel 1998 dell'85,6
percento, e con la squadra di pulizia assicurata e 6 OTA per
entrambe le unità operative.
Nel 1999, sempre rispetto ai 120 minuti richiesti, i minuti
assicurati sono stati 143 e 135, con una lieve flessione nella
Chirurgia donne, ma sempre in linea con la normativa più volte
citata in questo contesto, con un aumento però della percentuale di
utilizzo al 91,5 percento, perché c'è stata una diminuzione dei
posti letto.
Questa è la situazione della Chirurgia per quanto riguarda la
legittimità dell'assicurazione dell'assistenza di tipo
infermieristico.
Per quanto riguarda il personale amministrativo l'azienda ha
provveduto ad assegnare un'ulteriore figura quale supporto
segretariale.
Per quanto concerne il personale anestesista, l'azienda, al fine
di garantire lo svolgimento dell'attività routinaria delle
chirurgie, ha effettuato vari interventi già conosciuti: ha
sottoscritto un accordo con la società day-hospital per interventi
chirurgici in regime di day-surgery ambulatoriale, che consente
l'utilizzo di due sale operatorie e dei locali annessi della
struttura tutti i lunedì e venerdì dalle 8 alle 14, con la società
che mette a disposizione anche un anestesista e un infermiere
professionale; ha formulato delle convenzioni con aziende esterne,
che hanno permesso di ottenere delle consulenze di anestesia e
rianimazione; ha attivato dei progetti obiettivo riguardanti
l'individuazione di risultati per l'unità budgetaria di anestesia e
rianimazione per un importo per l'anno 2000 pari a 1.910 milioni,
fondi questi che vanno ridistribuiti ai medici dipendenti.
Preciso "ad abundantiam", ed è una notizia purtroppo negativa,
che mi risulta che alcuni anestesisti intendono chiedere il
trasferimento in altra sede, per cui ritorneremo purtroppo in una
situazione di nuovo deficitaria.
Aggiungo anche che il nuovo contratto della sanità, siglato nei
giorni scorsi, come il Consigliere Beneforti forse sa, prevede che
per i trasferimenti interregionali, rispetto ad anni fa quando era
prevista la delibera autorizzativa delle due aziende oltre che il
parere obbligatorio delle regioni, ha svincolato il tutto. Oggi è
sufficiente che un medico invii una lettera al Direttore generale
dell'USL, perché il dipendente possa essere trasferito in un'altra
azienda.
Stiamo andando incontro ad un'epoca di grandissima mobilità
medica, e questo pone le piccole realtà come la nostra, non solo
Aosta, ma altre, in grossissime difficoltà e senza nessuna
possibilità di intervento, perché le uniche possibilità riguardano
l'applicazione stretta dei livelli contrattuali.
Per quanto riguarda la riduzione dei posti letto, l'azienda ha
esplicato tutte le vie anche sindacali per evitare traumatiche
riduzioni, come ad esempio quelle che avrebbero potuto manifestarsi
con gli accorpamenti dei reparti, nello specifico le chirurgie -
cioè, accorpare la Chirurgia uomini e la Chirurgia donne - i quali
avrebbero comportato non una riduzione di 8 letti, perché in totale
la riduzione è stata di 8 letti nel 1999 con un punto di crisi nel
mese di luglio e di agosto, ma la situazione standard è di 56 posti
letto rispetto ai 64, ma di ben 32 posti letto. Fra l'altro,
l'accorpamento è una delle ipotesi messe in atto da moltissime
aziende sanitarie in tutta Italia.
Sui posti letto bisogna comunque fare una riflessione più
approfondita, che farò in seguito.
Per quanto riguarda gli infermieri, il problema è conosciuto e
dibattuto, non è un problema che riguarda solo la Valle d'Aosta.
Prendo l'ultima agenzia di stampa di ieri e leggo che un gruppo,
"Vita serena", che è una cooperativa sociale di Monza, non è
riuscita ancora a trovare a nord 100 fra infermieri e
fisioterapisti, ai quali in cambio è disposta ad offrire l'alloggio
gratis e un ottimo stipendio. La cooperativa si è aggiudicata un
concorso bandito dall'ASL di Monza che comprende 65 comuni; ha
bisogno di personale, ma finora non è riuscita a trovarne.
Al nord i servizi sanitari soffrono a causa di una cronica
carenza di figure professionali, il personale paramedico
scarseggia, si fanno sempre più pressanti con il passare dei mesi
le richieste da parte delle case di cura, cliniche private e
perfino ospedali. Le retribuzioni sono aumentate di molto, questa
cooperativa offriva fino a pochi mesi fa 18.000 lire all'ora, le ha
aumentate a 28.000 lire e di notte a 35.000 lire - ricordo che
stiamo proponendo da un anno a questa parte contratti a 32.000 lire
all'ora, più vitto e alloggio gratuito - il che significa che con
solo 180 ore al mese si possono portare a casa la bellezza di 5
milioni di lire. Per allettare i giovani eventualmente disposti pur
di lavorare a trasferirsi al nord, la cooperativa ha deciso di
mettere a disposizione dei dipendenti i propri appartamenti; chi
accetta l'offerta non dovrà pagare i consumi di acqua, luce e gas.
Entro 30 giorni dovevano arrivare le risposte, ma le risposte sono
del tutto negative.
Pertanto non andrei oltre su questo argomento. Noi, finché
riusciamo a mantenere i livelli minimi di assistenza, che non è
l'ottimale, né quello che vorremmo, possiamo ritenerci soddisfatti,
non contenti, ma almeno relativamente soddisfatti.
Ricordo che nel vicino Piemonte stanno chiudendo l'ospedale di
Castellamonte per motivi analoghi ai nostri e per una
riorganizzazione interna dell'ospedale.
Per quanto riguarda la gestione dei posti letto, vorrei fare
brevemente riferimento ad alcuni dati, perché nelle delibere di
Giunta regionale, sia quelle dell'anno scorso sia di quest'anno,
noi abbiamo dato indicazioni precise all'USL in merito alla
dotazione dei posti letto e in merito all'organizzazione. Abbiamo
chiesto all'USL che riduca il tasso di ospedalizzazione del 15
percento, raggiungendo il 171 per mille; in sintesi, si ricovera
troppo in Valle d'Aosta, mobilità esterna inclusa, il tasso di
ospedalizzazione è di 210 per mille abitanti rispetto ad uno
standard medio dello Stato definito a 160 per mille abitanti.
Chiediamo che si scenda a 171, esclusa la mobilità esterna, ed è
una percentuale che riteniamo si possa raggiungere con tutta una
serie di iniziative.
Fra queste iniziative, intanto ridurre i ricoveri totali in
misura pari all'11 percento. Il dott. Parini ad un certo punto
dice: "abbiamo ridotto il numero dei ricoveri"; ma è esattamente
quello che gli abbiamo chiesto di fare e che stanno facendo tutti i
reparti, perché tutta una serie di prestazioni possono essere
fatte, come stanno facendo molto bene, a livello ambulatoriale.
Abbiamo chiesto di ridurre i ricoveri ordinari e i day-hospital
extra regione di almeno il 25 percento e di ridurre il numero dei
ricoveri brevi, e quelli delle 48 ore, ricoveri molto discutibili
perché a volte vengono ricoverate persone per fare una serie di
accertamenti clinici ed evitare le liste di attesa degli
ambulatori, ma sono ricoveri impropri che occupano in modo
improprio i posti letto, che hanno un costo unitario non
indifferente.
Pertanto la Chirurgia generale sta esattamente facendo quello
che abbiamo chiesto di fare con delibera dell'anno scorso, così
come stanno facendo altri.
Abbiamo un documento pronto, che andremo ad esaminare, su
monitoraggio dell'attività ospedaliera, che è stato terminato alla
fine dell'anno; è un documento molto, molto interessante, che va a
definire l'analisi dell'appropriatezza dei ricoveri, va ad
esaminare l'indice comparativo di "performance", cioè va a
verificare nel merito della qualità del servizio cosa fanno i
medici e i chirurghi ospedalieri. È un documento che non è ancora
ufficiale, che stiamo completando.
Relativamente a quelle che vengono definite le linee di
produzione della Chirurgia generale, ribadito quanto ho già detto
che il tasso di occupazione di posti letto nel 1998 era dell'85
percento, per cui è di tutta evidenza che la riduzione degli 8
letti non è stata una riduzione che ha comportato una riduzione dei
ricoveri, perché con il 15 percento di margine gli 8 letti sono
ampiamente soddisfatti, mentre il tasso di occupazione è aumentato
al 91 percento nel 1999.
Si nota da questo documento che nel 1998 in Chirurgia generale
su 2059 dimessi 694, pari al 33 percento, hanno avuto un DRG
appartenente a linee di prodotto della medicina generale. Sembra di
parlare dell'industria metalmeccanica, perché parliamo di linee di
prodotto, ma questa è la terminologia che viene usata. Per la
Chirurgia toracica su 226 dimessi, 42 - cioè il 18 percento - hanno
avuto un DRG di area medica. Voglio chiarire questo concetto. La
Chirurgia generale ha 694 dimessi, pari al 33 percento, che non
avrebbero dovuto essere ricoverati in Chirurgia generale. Questo è
un dato che fa riflettere. Parliamo di Chirurgia generale, ma
potremmo parlare di tutti i reparti chirurgici e medici.
L'analisi di questo documento che abbiamo fatto utilizzando due
esperti della Regione Friuli Venezia Giulia che ci hanno aiutato,
cosa dice in sintesi? Dice che in ospedale il numero di posti letto
dedicati alle chirurgie è sovrabbondante rispetto a quello dei
posti letto delle medicine, tant'è che in questo caso un 33
percento e un 18 percento di Chirurgia generale viene
impropriamente ricoverato in Chirurgia per patologie di stretta
natura e competenza medica. Stesso discorso sui tassi operatori. Mi
riferisco solo alla Chirurgia generale perché è questo il tema, ma
potrei riferirmi a tanti altri, il tasso operatorio della Chirurgia
generale è del 56 percento nel 1998, mentre nel 1999 è del 46
percento, il che significa che su 100 ricoverati in Chirurgia, 56
vengono operati e gli altri non vengono operati. Non è un'accusa, è
una constatazione?
(interruzione del Consigliere Beneforti, fuori
microfono)
? se sta male dovrebbero operarlo? ma è la prima volta che siamo
riusciti a fare un documento che è corposo e che in parte sarà
contenuto, così faccio contenta la Consigliera Squarzino, nella
relazione sanitaria che sta per essere inviata in Giunta per
seguire l'iter della legge regionale n. 5.
Président
La parole au Conseiller Beneforti.
Beneforti (PVA-cU)
Ringrazio l'Assessore della risposta e
ne prendo atto. Se poi mi fa avere quei dati che ha annunciato
prima, se ci dà la copia della risposta, la esamineremo più
approfonditamente per verificarla.
Non è la prima volta che il Primario di Chirurgia protesta per
le condizioni in cui si trova il suo reparto, come non è la prima
volta che presentiamo un'interrogazione o un'interpellanza su
questo problema. La denuncia del Primario avalla le nostre proteste
e avalla le nostre richieste, e nello stesso tempo dimostra
all'opinione pubblica qual è la situazione esistente in un'unità
operativa importante come quella della Chirurgia e denuncia anche
quali sono le inefficienze che oggi ha la sanità valdostana.
La denuncia del Primario è avvenuta nel corso della conferenza
stampa settimanale dell'USL, di quella conferenza stampa dove mai
si denunciano i mali della sanità; anzi, queste conferenze sono
indette per giustificare e coprire le critiche che vengono da ogni
parte, dall'interno e dall'esterno dell'USL.
La denuncia del Primario tocca problemi di fondamentale
importanza, perché il Primario ha detto che occorrono più sedute
operatorie per le liste di attesa, che malgrado la convenzione con
il day-hospital, la gente deve ancora aspettare 8 mesi, e chiede
un'assistenza più moderna che preveda nell'organico della Chirurgia
generale alcuni fisioterapisti, e io conosco la difficoltà che c'è
a recuperare fisioterapisti, ma credo che queste siano
rivendicazioni essenziali. La riabilitazione oggi in Valle d'Aosta
non si fa quasi più, la si fa fuori Valle, ad Albenga in Liguria.
Altre denunce che vengono da parte del Primario toccano problemi
essenziali per la vita di un reparto.
A quanto ha chiesto il Primario di Chirurgia - e non sto a
leggere tutto il resto - non si è data nessuna risposta, per questo
abbiamo presentato questa interrogazione, per conoscere se
rispondeva al vero quando è stato scritto dagli organi
d'informazione. Ma se c'era la conferenza stampa e c'era l'USL
presente, c'era il commissario presente, erano presenti tutti i
massimi dirigenti, perché, anziché rimanere lì attoniti - non dico
a lei, Assessore - a bocca aperta, non hanno dato una risposta
immediata al Primario, contestandogli, se del caso, un qualcosa?
Invece nessuno in quella sede ha avuto il coraggio di contestare al
Primario quello che ha affermato.
Il Presidente del Consiglio mi richiama al rispetto del tempo,
io avrei da dire molte cose, però è vero che l'USL sta portando
avanti una politica sanitaria che non è quella che noi desideriamo.
Ma anche se è così, la responsabilità politica ricade sulla sua
persona, come ricade sulla Giunta regionale; qua bisogna prendere i
provvedimenti necessari per modificare una dirigenza che da tempo
crea certe situazioni e che non siamo più solo noi a denunciare, ma
sono anche i Primari dell'Ospedale, perché non ne possono più di
lavorare come lavorano. E anche se gli anestesisti se ne vanno, una
domanda pongo: cosa si è fatto per trattenerli, per agevolare la
loro permanenza in Valle d'Aosta?
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK