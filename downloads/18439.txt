Consiglio Regionale della Valle d'Aosta - Oggetto del Consiglio n. 1545 del 28 settembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 1545 del 28 settembre 2000 - Resoconto
OGGETTO N. 1545/XI Impegno per l’espressione
di un giudizio negativo sulla compatibilità ambientale della nuova
telecabina Dolonne-Plan Chécrouit in Comune di Courmayeur.
(Reiezione di mozione)
Mozione Preso atto che è in corso la procedura di valutazione
dell’impatto ambientale della nuova telecabina
Dolonne/Plan Chécrouit, in comune di Courmayeur;
Rilevato come il relativo progetto abbia provocato vibrate e
diffuse proteste di larga parte della popolazione locale e
suscitato un ampio dibattito che ha fatto emergere con evidenza le
numerose e fondate ragioni che rendono criticabile la scelta
progettuale operata;
Osservato in particolare che:
- l’impianto risulta sovradimensionato rispetto
alle potenzialità del "domaine skiable" a monte, che non è
suscettibile di ampliamenti ambientalmente compatibili;
- il progetto comporta un indubbio sacrificio ambientale e
aggrava i problemi di viabilità e di posteggio della zona;
- l’intervento non è comunque conforme al vigente
Piano regolatore generale comunale ed è in palese contrasto con le
previsioni del Piano territoriale paesaggistico;
Ritenuto che l’approvazione del progetto,
oltreché inopportuna, sarebbe palesemente illegittima, perché in
contrasto con la normativa regionale in materia e costituirebbe un
grave precedente, essendo inaudito che la Regione, dopo aver
approvato le leggi di settore, si attivi per eluderle e svuotarle
di ogni significato;
Creduto che, bocciato il progetto attualmente sottoposto a
V.I.A., vada rivalutata e perseguita l’ipotesi della
realizzazione di un impianto di più modeste dimensioni, insistente
sul percorso della vecchia ovovia;
il Consiglio regionale
Impegna
la Giunta regionale ad:
- esprimere definitivamente un giudizio negativo sulla
compatibilità ambientale della nuova telecabina Dolonne/Plan
Chécrouit.
F.to: Curtaz - Squarzino Secondina - Beneforti
Presidente
La parola al Consigliere Curtaz.
Curtaz (PVA-cU)
Tratterò di una materia estremamente
complessa, di una vicenda di grande rilevanza, ma nonostante ciò
cercherò di essere il più possibile sintetico perché vorrò
focalizzare i punti essenziali di questa vicenda.
Stiamo parlando, lo ricordo, della procedura di valutazione di
impatto ambientale di un'opera di una certa consistenza che è la
nuova telecabina in Comune di Courmayeur fra Dolonne e Plan
Chécrouit.
La vicenda della valutazione di impatto ambientale è stata una
vicenda di una qualche difficoltà, per la complessità della
materia, per una decisione che è avvenuta in assenza di
pianificazione e perché a mio giudizio la Giunta ha scelto anche
una strada sbagliata rispetto all'accettazione o meno del parere
consultivo del comitato tecnico. Dove sbagliata? Dove si è avvalsa
della facoltà prevista dalla legge, una legge che avevamo
contrastato, di richiedere il riesame, che è una cosa non dico
inaudita, ma un po' strana proprio come impostazione di tipo
legislativo.
Non ricordo dei precedenti in nessun settore dove si chieda di
rivedere un parere consultivo, è una cosa bizzarra che poteva
venire in mente forse in Valle d'Aosta perché un tale parere per
sua natura è consultivo, quindi può essere motivatamente derogato
oppure accettato, ma chiederne il riesame è chiedere che qualcun
altro ti levi le castagne dal fuoco. Qualcun altro le castagne dal
fuoco un po' le ha lasciate, un po' le ha levate, ma non è questo
che mi interessa proprio perché ritengo che la responsabilità
politica della presa di posizione sulla VIA spetta alla Giunta e
solo alla Giunta.
Allora è inutile nascondersi dietro il classico dito del parere
del comitato tecnico; la Giunta doveva fin dall'inizio assumere
questa responsabilità che solo successivamente e recentissimamente
- è questione di lunedì - ha preso.
A questo proposito due sono le osservazioni essenziali: in primo
luogo riteniamo che questo progetto, al di là delle intenzioni e
dei limiti che sono stati posti dalla delibera di valutazione, sia
un progetto sbagliato; c'erano delle possibilità alternative, delle
possibilità che propositivamente noi ed altri abbiamo presentato,
sappiamo che queste alternative, come tutte le alternative in un
settore tanto delicato, avevano degli aspetti positivi e degli
aspetti negativi, ma messi sulla bilancio riteniamo che la
soluzione da noi proposta, in sostanza quella di fare un nuovo
impianto funiviario sullo stesso tracciato della vecchia ovovia
Dolonne/Plan Chécrouit, fosse la soluzione migliore.
Fra l'altro, se si fosse scelta quella soluzione, probabilmente
la funivia sarebbe già realizzata o sarebbe in corso di
realizzazione.
Perché riteniamo che il progetto che voi avete approvato è
sbagliato? Per tre grosse ragioni: la prima perché l'impianto
risulta sovradimensionato rispetto al potenziale del domaine
skiable a monte, che non è suscettibile di ampliamenti
ambientalmente compatibili e questo è stato ribadito in tutte le
occasioni e da tutti gli esperti, non è ampliabile perché ci sono
dei problemi di carattere geologico molto evidenti che sono stati
richiamati peraltro anche in questa occasione dal comitato tecnico;
la seconda, che mi sembra facilmente condivisibile anche da chi è
d'accordo con il progetto: questo progetto comporta un indubbio
sacrificio ambientale e aggrava i problemi di viabilità e di
posteggio della zona che sappiamo è una zona piuttosto compressa;
la terza: l'intervento non è conforme al piano regolatore comunale
ed è in palese contrasto con le previsioni del piano territoriale
paesistico. Questa terza osservazione mi introduce al secondo tema.
Il progetto è stato approvato in elusione alle normative
vigenti.
Non voglio fare, perché non è la sede, un discorso di carattere
giuridico, voglio solo fare un esempio, forse quello più evidente,
sul come si è largheggiato nelle interpretazioni e come
l'Amministrazione abbia dovuto fare i salti mortali per evitare la
carenza di pianificazione. La legge consente di rifare un impianto
di risalita in assenza di programma regionale degli impianti a
fune, ma solo se si tratta di rifacimento.
Sostenere, come si fa, che un impianto totalmente nuovo in cui
il punto di partenza, il sorvolo, l'arrivo, il dimensionamento è
completamente diverso da quello che si intende sostituire,
sostenere che questo è un semplice rifacimento è dal punto di vista
logico prima ancora che giuridico una cosa insostenibile.
Ma quello che oggi preme sottolineare non sono le mancanze di
tipo giuridico, ma una valutazione politica su questa elusione
perché ci siamo sempre sentiti obiettare dall'Assessore competente,
dalla Giunta comunale, dalla Giunta regionale, dal sindaco e da
persone che appoggiano il progetto che noi ci riferiamo al mancato
rispetto delle norme programmatiche.
Di fronte a questo tipo di argomentazioni ho la sensazione che
norma programmatica sia sinonimo a norma che non si applica, perché
questa è la sensazione diffusa per chi utilizza questa
terminologia.
Si dice che si tratta di norme programmatiche, e qui arrivo al
punto cruciale, rivolte agli enti pubblici locali, quindi al
comune, rivolte agli altri. Ripeto, non voglio dare una valutazione
di tipo giuridico, però trovo contraddittorio e politicamente
inaccettabile che un ente come la Regione che ha approvato delle
leggi si attivi poi per eluderne lo spirito.
Se la Regione ha approvato delle norme, deve anche essere il
primo garante delle norme che si è data; non può dire che le norme
valgono per gli altri perché le fa comodo e quindi avere mano
libera per fare quello che vuole, anche perché l'accordo di
programma che consentirebbe di eludere queste norme di tipo
programmatico, i vari piani turistici che non ci sono, non sono mai
stati fatti, eccetera, - e qui ci sono delle carenze gravi sia da
parte dell'Amministrazione regionale sia e ancora di più da parte
dell'Amministrazione comunale di Courmayeur - l'accordo di
programma è definito dalla legge come un accordo che si può fare di
fronte ad eventi eccezionali. Mi spiegate un impianto di risalita a
Dolonne quale evento eccezionale è per Courmayeur?
Penso che di fronte a questo tipo di impostazione ci sia da
mettere in dubbio la volontà di questa maggioranza di farsi carico
di mandare avanti le leggi che essa stessa ha fatto nella scorsa
legislatura. Quando parliamo di un sostanziale disinteresse verso
le problematiche ambientali, di una continua erosione dei principi
e della lettera del piano paesistico territoriale, intendiamo dire
questo. Ci sono le norme, non le abbiamo abrogate, sarebbe anche
politicamente impossibile abrogarle, visto che le abbiamo appena
approvate due o tre anni fa, però facciamo di tutto per non
applicarle e quindi tutti gli stratagemmi sono consentiti.
Se poi questi stratagemmi sono legittimi, lo decideranno le
competenti sedi, però io denuncio pubblicamente questo sviamento
delle finalità politiche della legge perché alla programmazione ci
si deve credere e allora la si fa e si prendono dei provvedimenti
che siano coerenti con la pianificazione oppure, come succede, non
la si fa e allora non dico che vigono le regole del Far West perché
sarebbe esagerato, però in assenza di regole si trovano i canali,
gli accordi di programma, si stiracchiano le norme, si
interpretano, si chiede il riesame dei pareri per trovare delle
soluzioni a problemi, che vengono risolti con degli strumenti che
sono poco corretti e politicamente discutibili.
Queste sono le due osservazioni che volevo fare. Non entro nel
dettaglio di tutte le questioni, anche molto complesse, che questa
vicenda pone.
Voglio fare un'ultima osservazione su un'eccezione che mi si
potrebbe fare: mi si potrebbe dire che oggi il Consiglio è chiamato
ad esprimere un invito alla Giunta di fronte a una decisione che è
già stata presa, quindi un atto dal punto di vista formale
superato.
Può essere un'osservazione fondata perché nel periodo
intercorrente fra la presentazione di questa mozione e la
discussione la Giunta regionale ha ritenuto opportuno prendere
questa decisione, forse poteva aspettare qualche giorno, non penso
che cambiasse il mondo, forse la Giunta faceva un atto di rispetto
verso il Consiglio, ma agli atti di rispetto della Giunta verso il
Consiglio nessuno di noi è abituato, quindi proveremo ancora
qualche volta a protestare, ma non ci scandalizziamo più di tanto
perché il Consiglio è l'ultima ruota del carro. Credo che si
potesse aspettare quatto o cinque giorni anche per correttezza,
questo non è avvenuto, dispiace e pazienza.
Però dal punto di vista politico la mozione mantiene tutta la
sua attualità e la sua validità, intanto perché il tema è
freschissimo e poi perché in astratto, ovviamente non oso pensare
che la maggioranza voti contro la Giunta, nulla vieta che il
Consiglio regionale inviti la Giunta a modificare il suo
atteggiamento, revocando la delibera e dando parere negativo sulla
valutazione di impatto ambientale di questa opera.
Questo dico perché dal punto di vista politico a me la mozione
sembra attuale e quindi non ho intenzione di ritirarla su questioni
di carattere formale.
Presidente
È aperta la discussione generale.
La parola al Consigliere Lanièce.
Lanièce (Aut)
Ho ascoltato l'illustrazione della mozione
da parte del collega Curtaz, quindi una parte del suo intervento mi
vede d'accordo.
Invece di ripetere alcuni aspetti che ha già bene illustrato il
collega, vorrei fare alcune considerazioni su questa mozione e
soprattutto sul progetto della telecabina Dolonne/Plan Chécrouit
che ha visto nel passato il gruppo degli Autonomisti presentare
alcune iniziative in questo Consiglio.
La questione della costruzione del nuovo impianto di risalita,
all'indomani del secondo parere negativo del Comitato di
valutazione di impatto ambientale, è molto complessa e dimostra
come questa vicenda presenti ancora dei contorni molto confusi
oltre a qualche contraddizione; in effetti il Governo regionale si
è più volte dichiarato spettatore di questa vicenda, come è stato
dichiarato in entrambe le risposte alle mie due iniziative che
avevo presentato in Consiglio su questo tema, pur sottolineando
sempre, in sede di dibattito consiliare che l'unico compito del
Governo era quello di autorizzare o meno la realizzazione del
progetto scelto, tenuto conto della valutazione di impatto
ambientale operata da una commissione esclusivamente tecnica, e di
determinare poi eventualmente il sostegno finanziario
dell'intervento.
Di fronte a due pareri tecnici negativi presi all'unanimità, che
evidenziano le carenze progettuali e di scelta della tipologia e
dell'ubicazione del nuovo impianto di arroccamento, il Governo
regionale ha rigettato il ruolo di spettatore per svolgere invece
un nuovo compito di caldeggiatore politico della scelta operata
dalla maggioranza del Comune di Courmayeur, che politicamente
parlando è la stessa del Governo regionale, dimenticandosi di
tenere in debito conto sia i pareri tecnici negativi forniti dal
Comitato del VIA, sia le oltre 2.000 firme, raccolte dal "Comitato
per il no", di residenti e turisti che con lungimiranza e sano buon
senso avevano capito subito la logica "poco logica" di un
intervento di questo tipo, aspetto che è stato confermato da questa
nuova bocciatura del progetto.
Un fatto curioso è che una delle motivazioni più serie espresse
dall'Amministrazione comunale di Courmayeur per legittimare la
propria scelta, rispetto alle altre ipotesi proposte, consisteva
nel fatto che il nuovo impianto avrebbe potuto trasportare da 2.500
a circa 3.000 persone orarie. Peccato che nella relazione tecnica
del VIA si legge che la portata massima dovrà essere di 2.000
persone l'ora, valore che poteva essere raggiunto anche nel caso in
cui si fosse deciso di utilizzare il vecchio percorso, come più
volte affermato dai rappresentanti del "Comitato per il no",
facendo quindi venire meno una delle motivazioni che erano state
portate a sostegno della scelta di questo progetto rispetto agli
altri.
Non è tutto. Gli stessi amministratori comunali hanno sempre
sostenuto che il progetto scelto era quello più immediatamente
realizzabile; in alcune dichiarazioni rese agli organi di
informazione si prospettava addirittura la possibilità di terminare
i lavori della nuova telecabina in tempo per la stagione invernale
2000-2001.
A questo punto cito l'editoria del Sindaco di Courmayeur,
"Informa" n. 7 del marzo 1999, l'articolo è intitolato: "Un po' di
chiarezza", dove si parla delle difficoltà burocratiche:
"? Per
quanto la procedura sia articolata, questa potrà trovare soluzione
negli stessi tempi di esecuzione degli elaborati progettuali e
della fornitura dell'impianto di risalita. Non solo, l'area
individuata è nella quasi totalità di proprietà del comune, motivo
per cui è facile comprendere che, ai fini prettamente burocratici,
la soluzione adottata dall'amministrazione comunale appare la più
immediatamente realizzabile?"
.
Un altro punto che il sindaco portava sempre a sostegno
dell'opera, ripreso sempre nello stesso editoriale, era l'impatto
ambientale:
"? Le stazioni di partenza e di arrivo saranno
perfettamente integrate nell'ambiente naturale, mentre le strutture
edilizie conterranno esclusivamente locali tecnici, di servizio e
parcheggi e la viabilità, attraverso la realizzazione di nuovi
svincoli preferenziali posizionati sulla strada statale 26, oltre a
non subire penalizzazioni, risulterà addirittura snellita
decongestionando piazzale Montebianco destinato ad avere una forte
riqualificazione per diventare il fulcro della struttura di
Courmayeur?"
.
Quindi due aspetti che contrastano con quello che è successo: si
dice che per l'impatto ambientale non c'è nessun problema ma,
guarda caso il Comitato del VIA per ben due volte su due ha
bocciato il progetto e poi che per le difficoltà burocratiche si
prevedeva un iter facile e rapido e invece siamo in ritardo. Si
diceva che l'impianto doveva essere pronto per la stagione
invernale 2000-2001, mentre oggi non si sa neanche se il progetto
definitivo sarà pronto prima della fine della stagione 2000-2001,
con conseguente ulteriore ritardo.
È chiara anche l'antieconomicità dell'intervento complessivo con
riserve fra l'altro sulla fattibilità dei parcheggi, riserve che
sarebbero state espresse poco tempo fa anche dai responsabili della
società Courmayeur Mont Blanc Funivie S.p.A. e soprattutto il fatto
assai grave, evidenziato sempre dal parere del VIA e sottolineato
dal collega Curtaz, dell'assenza di alcuni importanti strumenti
urbanistici. Questa assenza può essere stata superata dall'accordo
di programma, però di fatto questa assenza rimane.
Nonostante tutto ciò l'amministrazione comunale prima e ora
l'Amministrazione regionale non hanno mai messo in preventivo la
possibilità di modificare la scelta del progetto, approvato a
maggioranza dal Consiglio comunale di Courmayeur.
Forse se la mia proposta fatta nel maggio 1999 fosse stata
accettata, ovvero se si fosse creato un gruppo di lavoro formato
anche di politici, ma soprattutto di tecnici, con rappresentanti di
tutte le parti in causa, con il compito di valutare nel miglior
modo possibile la scelta per quanto concerne la tipologia e
l'ubicazione della costruzione del nuovo impianto di risalita,
tenendo conto che si trattava di un intervento che non doveva
sconvolgere la realtà di Courmayeur, ma rappresentare piuttosto un
completamento dell'offerta di servizi turistici, con la giusta
dimensione che il luogo richiedeva, non saremmo oggi forse a
chiederci perché, mentre per un semplice cittadino un parere
negativo del VIA rappresenta un'insormontabile bocciatura, in
questo caso tutto è possibile, nulla è vietato, fino ad arrivare al
paradosso di vedere legittimata l'ubicazione e la tipologia
dell'impianto, bocciata dal comitato tecnico.
Mi sembra che qualcuno si stia dimenticando di rispettare i
pareri del VIA, ufficio esclusivamente tecnico, pareri questi,
comunicati e riconfermati, che dovrebbero essere quindi presi in
grande considerazione e non "aggirati" come purtroppo è
successo.
Presidente
Non c'è più nessuno iscritto a parlare,
dichiaro chiusa la discussione generale.
La parola all'Assessore al territorio, ambiente e opere
pubbliche, Vallet.
Vallet (UV)
In premessa, e forse quasi fuori microfono, mi
permetto di dire che rispetto a questo tema c'è stato un minimo di
sovrastima. Questo problema è stato gonfiato di significati che
vanno oltre la problematica attinente alla realizzazione di una
telecabina per migliorare l'offerta turistica in quel di
Courmayeur.
Detto questo, entro nel merito per rispondere a quelle che sono
state le osservazioni formulate dai proponenti e dal Consigliere
Lanièce.
In relazione alla prima questione che è stata posta e che è
quella definita strana, forse bizzarra, della richiesta di riesame,
devo dire che questa è una possibilità che la legge approvata da
questo Consiglio offre alla Giunta regionale, interpretando questa
richiesta non come qualcuno ha fatto, nel senso di forzare le
decisioni o spingere i membri del comitato a cambiare parere, ma
nel senso di richiedere giustamente ad un organo tecnico ulteriori
valutazioni, chiedendo di approfondire alcune questioni che, non
per cattiva volontà o incompetenza, magari sono state non dico
trascurate, ma forse relativamente approfondite.
Abbiamo letto il primo parere del comitato e lo abbiamo letto un
po' più attentamente di come lo ha letto il Consigliere Lanièce e
in relazione al primo parere il dato che emerge con forza è la
necessità di rivedere il dimensionamento dell'impianto tenuto conto
che era stato pensato anche in funzione di un ipotetico
ampliamento.
Rilevando giustamente il comitato che di pianificazione e di
programmazione di un eventuale ampliamento del comprensorio
sciistico non vi è traccia, giustamente dal nostro punto di vista
l'impianto deve essere ripensato e ridimensionato per dare
soddisfazione alle attuali esigenze del comprensorio sciistico di
Courmayeur che rispetto alle stazioni concorrenti sull'arco alpino
è oggi in grave deficit di offerta.
Il problema è: vogliamo noi operare per migliorare l'offerta di
arroccamento al comprensorio sciistico di Courmayeur per renderlo
di qualità e competitivo con l'offerta degli altri comprensori
sciistici dell'arco alpino che vanno per la maggiore oppure no? La
nostra risposta è stata evidentemente sì e da qui discende un
comportamento che dal mio punto di vista non deve stupire più di
tanto, nel senso che abbiamo utilizzato e intendiamo utilizzare
strumenti che legittimamente la legge ci mette a disposizione.
Potremmo disquisire sull'opportunità politica o sul fatto che il
Comune di Courmayeur non si è dotato per tempo della pianificazione
o della programmazione necessaria e non ha pensato per tempo a un
organico sviluppo del proprio comune e potremmo anche giungere alle
stesse conclusioni, ma dove vorrei essere preciso è sulla
possibilità che la legge ci offre di utilizzare certi strumenti che
sono stati previsti dalla legge proprio per essere utilizzati e per
superare alcune difficoltà di iter e di percorso laddove gli
strumenti di pianificazione più generali non sono pronti a
prevedere certi interventi.
Abbiamo chiesto al comitato di valutare se alla luce di questo
ridimensionamento questo impianto poteva essere realizzato e la
risposta del comitato ha confermato evidentemente il parere
negativo sul progetto così come presentato, ma ha detto che un
progetto ridimensionato poteva essere preso in considerazione.
A questo punto la Giunta aveva diverse possibilità di scelta:
poteva prendere atto tout court del parere negativo del comitato;
poteva - come ha fatto - argomentare in modo da condizionare la
realizzazione di un nuovo progetto che tenesse conto di puntuali e
precise condizioni che, guarda caso, sono quelle espresse da tutti
i servizi che si sono espressi in sede di valutazione di impatto.
Quindi, credo che dal punto di vista del ridimensionamento
giungiamo alle stesse conclusioni.
Si è detto che questo era un progetto sbagliato. Qui
evidentemente le valutazioni sono del tutto soggettive; vorrei
precisare un concetto rispetto alla localizzazione e poi ne
aggiungerò un altro rispetto a quelli che sono gli interlocutori
istituzionali della Giunta regionale.
Per quanto riguarda la localizzazione vorrei ricordare al
Consiglio che il Comune di Courmayeur si è espresso per ben due
volte rispetto a questa scelta, facendo in data 28 dicembre 1998
un'opzione rispetto a 5 proposte, quindi scegliendone una. Rispetto
a questa scelta c'è stata la raccolta di firme, c'è stata la
petizione; il consiglio comunale, che fino a prova contraria
esprime una maggioranza, dove non credo che siano tutti inetti e
incapaci di valutare al pari di tante altre persone le situazioni,
ha ribadito la sua scelta.
Questa Giunta regionale ha avuto modo di dire in quest'aula più
di una volta che rispetto alla localizzazione dell'impianto la
scelta compete esclusivamente al Consiglio comunale di Courmayeur,
quindi rispetto a questo non siamo entrati nel merito.
Noi siamo chiamati in questa fase a valutare se questo progetto
può essere dal punto di vista della compatibilità ambientale
realizzabile oppure no e a quali condizioni perché abbiamo sentito
durante queste ultime settimane anche rappresentanti della
popolazione di Courmayeur, in modo particolare il Presidente della
Giunta e il sottoscritto hanno incontrato una delegazione degli
abitanti di Dolonne ed è stato utilissimo l'incontro perché alcune
condizioni che abbiamo posto in deliberato discendono proprio dai
timori che ci sono stati esternati dalla delegazione di Dolonne ma,
ripeto, se vogliamo agire in coerenza con il dovuto rispetto che
dobbiamo all'autonomia dei nostri comuni, il Consiglio comunale di
Courmayeur non può che essere lui e lui solo l'interlocutore della
Giunta regionale.
Abbiamo il dovere noi di sentire e abbiamo sentito e abbiamo
valutato tutto quanto è stato scritto e detto dai vari comitati, ma
il nostro interlocutore è il Consiglio comunale di Courmayeur. In
questo senso credo che ci sia stata in questa vicenda un minimo di
confusione di ruoli.
Ci tengo a puntualizzare il secondo aspetto messo in evidenza
dal collega Curtaz, il quale ci rimprovera di eludere le normative
vigenti.
Ho avuto modo già di dirlo e di scriverlo, non sono
assolutamente d'accordo, nel senso che alcuni strumenti sono
previsti dalla legge proprio perché possano essere utilizzati,
quindi addivenire ad un accordo di programma che potrà costituire
variante di piano non è eludere la legge, ma è utilizzare uno
strumento che la legge legittimamente pone a disposizione delle
amministrazioni.
Per quanto riguarda il rifacimento dell'impianto, quindi la
possibilità di operare in assenza della pianificazione per gli
impianti a fune, è bene precisare che la legge parla di
sostituzione e non parla di rifacimento; potremmo disquisire a
lungo sulla differenza terminologica, comunque la legge parla di
sostituzione.
L'Amministrazione fa delle norme e poi utilizza degli
stratagemmi per eluderle, si è detto. Mi pare di avere già
risposto: non sono assolutamente stratagemmi quelli che noi
utilizziamo, sono strumenti previsti dalla legge.
Non si tratta certo di atteggiarsi in maniera superficiale o,
peggio, di non tenere in considerazione norme e indirizzi che è e
sarebbe opportuno seguire; credo però che gli organi di governo
abbiano il dovere di valutare caso per caso, noi questo lo abbiamo
fatto, abbiamo approfondito tutti gli aspetti di questa
problematica e siamo giunti alla conclusione che è necessario
operare rapidamente per dare al comprensorio di Courmayeur, in
tempi più brevi possibili, un nuovo impianto di arroccamento.
Questo ovviamente se vogliamo dare una risposta concreta alla
Comunità di Courmayeur che si attende un nuovo slancio per lo
sviluppo del proprio comune.
Sentiamo dire da tutti, e ne abbiamo preso coscienza
puntualmente, che Courmayeur sta accumulando ritardi, è in ritardo
rispetto ad altre stazioni; credo che un dovere puntuale e preciso
della Giunta regionale sia di non contribuire ad accumulare e ad
allungare questi ritardi.
Presidente
La parola al Consigliere Frassy per
dichiarazione di voto.
Frassy (FI)
Una premessa alla dichiarazione di voto sulla
mozione.
Sicuramente siamo sensibili alle autonomie locali perciò
vorremmo sgombrare l'equivoco sul voto che andremo ad esprimere
rispetto al fatto che si voglia in questa sede mettere sotto
sovranità limitata le autonomie locali ossia che si voglia per
certi versi negare al Comune di Courmayeur la possibilità di
scegliere dove far partire questo impianto di arroccamento.
Ci sono però alcune valutazioni dalle quali non possiamo
prescindere, indipendentemente da questa premessa, e sono tutte le
valutazioni che in parte sono emerse dalla discussione generale e
che il ragionamento dell'Assessore Vallet non ha smontato.
La valutazione che la Giunta regionale è chiamata ad esprimere
concerne una responsabilità diversa rispetto a quella che può
essere la valutazione sull'ubicazione, sulla necessità di costruire
un determinato impianto, sull'esigenza di dare una determinata
portata all'impianto o meno perciò la valutazione di impatto
ambientale riteniamo che non possa prescindere da quelle che sono
le conseguenze ambientali.
Questa mattina abbiamo rivendicato una carenza di progettualità
per quanto concerne il discorso turistico, abbiamo parlato anche di
Courmayeur. È evidente che siamo favorevoli e abbiamo sostenuto da
parecchio tempo la necessità di un nuovo impianto o almeno di un
potenziamento degli impianti di arroccamento, ma sappiamo anche che
gli impianti di arroccamento e comunque gli impianti tutti
invecchiano e sappiamo anche che una volta che gli impianti sono
invecchiati spesso o rimangono inutilizzati per lungo tempo o
vengono smantellati con operazioni costose e altrettanto invasive
dal punto di vista ambientale.
Perciò ipotizzare che un parere favorevole debba prescindere,
perché questo è il discorso che ha fatto l'Assessore Vallet, dalle
conseguenze ambientali quando invece questo è un parere incentrato
sulle valutazioni di natura ambientale, riteniamo che sia un
percorso politico sbagliato, è sbagliato perché l'impianto
invecchierà e dovrà essere smantellato, ma l'impatto, il danno, la
mutazione della connotazione ambientale è un danno che possiamo
definire per certi versi permanente.
Perciò riteniamo che un parere negativo sull'impatto ambientale
non sia un parere negativo al potenziamento degli impianti di
arroccamento, ma sia semplicemente un parere negativo responsabile
a quel tipo di scelta che paradossalmente è una scelta che va a
smentire le valutazioni che il Comune di Courmayeur aveva
fatto.
Il Comune di Courmayeur aveva fatto questa scelta fra cinque o
comunque un numero significativo di ipotesi progettuali, lo
ricordava prima Vallet, facendo tre ragionamenti: la
semplificazione degli iter burocratico-amministrativi, e mi sembra
che i fatti stiano smentendo questa prima valutazione; il ridotto
impatto ambientale e mi sembra che anche questo elemento sia nei
fatti smentito perché, anche se la Giunta ha dato parere
favorevole, è evidente che è un parere favorevole che denota per
tutto ciò che è accaduto e per le varianti che dovranno essere
concretizzate una modificazione in corso d'opera dell'ipotesi
progettuale iniziale e buon ultimo, ma forse il più importante, la
necessità di incrementare la portata degli impianti di arroccamento
attuali che in questo caso viene significativamente ridotta a un
tetto massimo di 2.000 persone orarie rispetto alle 2.500 e forse
oltre previste nel progetto iniziale.
La Giunta potrà dare il parere positivo in base a una
valutazione politica, però non ci può sfuggire la contraddittorietà
di questa valutazione politica anche perché per certi versi questo
forse è un ruolo molto poco politico che la Giunta è chiamata a
svolgere perché il giudizio che la Giunta deve dare, non essendo un
giudizio sostitutivo della volontà politica espressa dal Comune di
Courmayeur, dovrebbe essere un giudizio di responsabilità
ambientale.
Mi sembra invece di poter capire che la Regione nei fatti
rinunci alla responsabilità di cui la legge la investe e di
conseguenza, facendosi schermo dell'autonomia locale ma nei fatti
fraintendendone la funzione, vada ad avallare un progetto che nei
fatti sarà diverso rispetto al progetto che il Comune di Courmayeur
ha approvato perciò paradossalmente la Giunta regionale per far
passare questo progetto è obbligata a stravolgere il progetto che
il Comune di Courmayeur aveva licenziato. Sarebbe stato forse più
rispettoso delle autonomie locali e sicuramente della
considerazione dell'ambiente che l'Amministrazione regionale
invitasse il Comune di Courmayeur a ripensare in maniera globale e
in totale autonomia, ma nel rispetto di certi principi questa
progettazione e non che dietro al paravento del rispetto
dell'autonomia locale stravolgesse il progetto originario per
seguire la strada che è stata tracciata intendendo come strada il
percorso di arroccamento.
Per queste motivazioni riteniamo di esprimere un giudizio
positivo su questa mozione tenendo presente che è un giudizio
positivo su una situazione che ci sembra innegabile dal punto di
vista dei pareri che sono emersi nel dibattito significativo che si
è sviluppato negli ultimi mesi.
Con queste precisazioni votiamo a favore della mozione.
Presidente
La parola al Consigliere Curtaz.
Curtaz (PVA-cU)
Per annunciare il voto favorevole del
nostro gruppo alla mozione. Ovviamente, ma non penso che
l'Assessore Vallet si facesse illusioni, non è riuscito a
convincerci sulla bontà delle sue contro-osservazioni.
Io mi limiterò ad alcune brevissime repliche su alcuni punti che
egli ha toccato nella sua esposizione.
Battuta sul problema del riesame: bizzarra non è la richiesta di
riesame, lei ha esercitato un diritto, bizzarra è la legge che lo
consente. Di diritto amministrativo ci capisco pochissimo, se lei
trova un altro caso come questo, sono disposto ad offrire una
cena.
Fra le soluzioni che si presentavano alla Giunta non c'erano
solo quelle che ha elencato espressamente o tacitamente
l'Assessore: la Giunta poteva fare tre cose: dire sì, dire no o
dire un sì condizionato. C'era una quarta soluzione: si poteva dire
no e far ripresentare un altro progetto che fosse in sintonia con
le indicazioni tecniche del comitato. Questa sarebbe stata forse
più corretta perché?
(interruzione dell'Assessore Vallet, fuori microfono)
? è un po' diverso perché in quel caso il secondo progetto
sarebbe stato nuovamente sottoposto a VIA perché il controllo deve
essere successivo, non può essere un'indicazione preventiva dei
criteri.
Faccio solo una battuta rispetto al fatto dell'interlocutore. È
un punto che non ho toccato: lo so anch'io che l'interlocutore
dell'Amministrazione regionale è il Sindaco, è la Giunta comunale
di Courmayeur, questo mi sembra fin troppo evidente, ma non è per
questo solo fatto che la Giunta regionale nella sua scelta nelle
sue indicazioni sul VIA debba scartare quelle osservazioni che
vengono dalla società civile.
Perché, usando un paradosso, se il Consiglio comunale di
Courmayeur stabilisse per cinque volte di seguito di fare un
megaponte sopra al Monte Bianco, mi augurerei che, sebbene
l'interlocutore privilegiato è quello, la Giunta regionale, magari
tenendo conto delle osservazioni di alcuni cittadini o
ambientalisti, ritenesse che il ponte che attraversa il Monte
Bianco è un'opera eccessiva.
In questo caso la Giunta ha avallato una scelta sulla
localizzazione sbagliata, una scelta che comporterà dei problemi di
carattere urbanistico per la viabilità enormi e con questa
decisione adottata lunedì scorso la Giunta ha avallato questa
decisione sbagliata.
Per quanto riguarda il discorso della normativa, l'Assessore
dice quello che forse direi anch'io se fossi al suo posto: qui c'è
una normativa, ci consente in via eccezionale di fare certe cose e
poi piani non ne hanno fatti, non hanno fatto niente, bisogna fare
questa opera e quindi adottiamo la normativa eccezionale.
Ma è proprio questo il punto: in questo modo viene elusa in
alcuni casi, ho fatto un esempio prima, anche la lettera della
legge, ma viene eluso principalmente lo spirito della legge, si
svuota la normativa innovativa che era stata adottata e la si
svuota proprio in un punto geografico particolarmente
significativo, di fronte al Monte Bianco, in una zona che andrebbe
rispettata e protetta.
La verità è che la maggioranza di Courmayeur e la maggioranza
regionale vogliono portare avanti un progetto che è in contrasto
palese con tutta la normativa regionale in un luogo per di più a
cui si dovrebbe riservare la massima attenzione.
Presidente
La parola al Presidente della Giunta, Viérin
Dino.
Viérin D. (UV)
Nous voterons contre cette résolution pour
différentes raisons; la plus évidente, c'est parce que le
Gouvernement a déjà pris une décision à cet égard; il a en effet
exprimé un avis favorable quant au projet présenté, sous réserve du
respect de certaines conditions prenant en compte les remarques
formulées quant aux aspects urbanistiques et environnementaux et
surtout en tenant compte de toutes les questions portant sur la
légalité de l'acte.
S'il est vrai que les dispositions actuelles prévoient certaines
mesures, il est vrai également, et pour ce qui est de la lettre et
pour ce qui est aussi de l'esprit de ces dispositions, qu'elles
prévoient certaines procédures et donc le fait d'adopter ces
procédures n'est absolument pas contraire à la lettre et à l'esprit
de ces mêmes dispositions parce qu'au moment où nous les avons
approuvées, la prévision dérogatoire de ces procédures avait
effectivement cette finalité.
Nous avons discuté longtemps sur l'opportunité d'introduire ces
dispositions et à l'époque, même avec le précieux concours de
l'Assesseur à l'environnement et avec le vote favorable de son
groupe, nous avons voté ces dispositions avec ces finalités et avec
cette prise de conscience: non pas de vouloir éviter l'esprit et la
lettre, mais d'introduire des éléments de flexibilité qui donnent
un sens concret à un pouvoir politique discrétionnaire, motivé,
face à des situations qui ne peuvent être toutes considérées dans
la loi. C'est tout le sens de la discussion concernant les normes
du plan paysager et ses différentes dispositions.
Néanmoins, je voulais encore souligner un aspect plus politique
qui répond à deux questions fondamentales, qui sont deux questions
importantes.
Tout d'abord à qui revient le pouvoir de gouverner son propre
territoire: c'est au Gouvernement ou c'est aux collectivités
locales concernées? C'est un thème sur lequel nous pouvons exprimer
des avis différents. Nous avons nous, pris notre décision sur la
base des principes que nous avons inscrits dans la réforme du
système des collectivités locales au Val d'Aoste, ainsi que des
principes qui sont également insérés dans le projet de réforme de
l'Etat. A savoir, le principe de subsidiarité.
Nous pensons que, pour ce qui est des décisions concernant son
propre territoire, le conseil municipal est l'organe qui peut, qui
doit décider avis, vu que c'est à lui que revient la responsabilité
de la gestion de son propre territoire. Aujourd'hui c'est
Courmayeur, mais nous avons déjà eu d'autres exemples et toujours
nous avons respecté la volonté exprimée par le conseil communal
concerné.
Quant au thème de la représentativité, le conseil communal peut
exprimer son avis; au sein du conseil communal il peut y avoir des
avis différents; au sein de la communauté concernée des comités,
des personnes, des associations peuvent également exprimer un avis
différent. Or qui est l'organe qui représente cette Communauté?
C'est un thème délicat parce que si nous ne suivons pas un
certain critère, paradoxalement - et si la volonté va dans cette
direction il faut le dire - nous attribuons à un autre sujet un
pouvoir discrétionnaire important, vu que selon les affinités et
des considérations légitimes d'ordre politique, nous pouvons
attribuer cette représentativité au comité A ou au comité B ou au
comité C. Ce faisant, nous interférons, à notre avis, dans une des
règles fondamentales de la démocratie représentative, à savoir que
l'organe à qui nous reconnaissons la représentativité sur un
territoire et sur un thème défini c'est le conseil municipal. C'est
lui en effet qui, démocratiquement, a eu le consensus de la
majorité des électeurs de cette Communauté et donc c'est à lui que
revient aussi cette représentativité.
Voilà les deux considérations d'ordre politique qui ont amené le
Gouvernement valdôtain lui aussi à exprimer cet avis favorable sous
réserve.
Presidente
Pongo in votazione la mozione:
Consiglieri presenti: 29
Votanti: 26
Favorevoli: 5
Contrari: 21
Astenuti: 3 (Comé, Marguerettaz, Viérin M.)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK