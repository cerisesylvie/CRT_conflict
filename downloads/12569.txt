Consiglio Regionale della Valle d'Aosta - Oggetto del Consiglio n. 3485 del 29 giugno 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3485 del 29 giugno 1992 - Resoconto
OGGETTO N. 3485/IX Revisione della legge regionale n. 47/1989
recante "Norme sulla polizia locale".
(Interrogazione)
Presidente
Do lettura dell'interrogazione presentata dal
Consigliere Riccarand:
Interrogazione La legge regionale 47/1989 contenente "Norme
sulla polizia locale" è rimasta in questi anni praticamente
inapplicata.
Adempimenti previsti dalla legge per l'istituzione dell'Ufficio
regionale della Polizia locale, per il regolamento applicativo, per
la scuola di polizia locale, eccetera , non hanno trovato concreta
applicazione.
E' emersa, inoltre, la necessità di una sostanziale revisione
della legge.
Tutto ciò premesso, il sottoscritto consigliere regionale del
Gruppo verde Alternativo:
interroga
la Giunta regionale per sapere:
1) a che punto è l'iter per la revisione della legge
regionale
n. 47/1989;
2) quando si prevede di trasmettere al Consiglio il testo del
Disegno di legge di revisione della legge n. 47/1989;
3) che cosa si intende fare per recuperare il tempo perso e
dotare la valle d'Aosta di un corpo efficiente, ben organizzato e
ben preparato di polizia locale.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
L'interrogazione pone tre questioni ai
quali cercherò di rispondere in maniera puntuale.
Circa l'iter e il punto in cui è questo disegno di legge posso
citare delle date perché si riferiscono ad un periodo relativamente
recente; il 17 dicembre 1991 vi è stato un incontro con
l'associazione valdostana operatori di polizia per definire le
norme da modificare. Il 6 marzo 1992 vi è stata la consegna di un
testo di disegno di legge al presidente della Giunta, il 9 marzo
1992 il Presidente della Giunta ha espresso un consenso di massima
sul testo, il 27 marzo 1992 vi è stato un nuovo incontro con
l'associazione valdostana operatori di polizia locale alla quale
associazione è stato consegnato un testo con allegato una
documentazione della regione Friuli Venezia Giulia.
Il 16 aprile 1992 è stato richiesto all'associazione di inviare
direttamente le osservazioni in vista di una riunione conclusiva da
tenersi entro la fine di aprile. L'8 maggio c'è stato ancora un
incontro con l'associazione valdostana, operatori di polizia
locale, alla quale è stato consegnato un testo ritenuto non finale,
ma che rappresentava un punto fermo nella trattativa.
Questo testo è stato inviato ai sindaci, ai presidenti delle
comunità montane, alle organizzazioni sindacali perché esprimessero
un parere. Il 14 maggio il testo stesso è stato trasmesso ai
componenti la commissione paritetica regioni, comuni, comunità
montane e organizzazioni sindacali. Il 20 maggio è stato trasmesso
alla associazione sindaci, alla associazione dei presidenti della
comunità montana. Il 15 giugno vi sono le prime osservazioni da
parte dei comuni alla proposta presentata. Questo è il punto
attuale dello stato dei lavori su questo disegno di legge.
Cosa si intende fare? Dato che mi è stato detto, i problemi
controversi sono fondamentalmente due, che riguardano
prevalentemente il problema dello svolgimento delle funzioni,
quindi i problemi legati ai rapporti con i sindaci e con i
presidenti delle comunità montane, organizzerò al più presto una
riunione con i sindaci e i presidenti delle comunità montane e
successivamente con le organizzazioni sindacali.
I tempi: tempi credibili e ragionevoli. Io penso che il testo
che oltre a segnalare una decisione politica, rappresenti anche un
punto d'intesa tra chi è interessato all'approvazione di questa
legge che spero possa avvenire nel prossimo autunno, stanti anche i
tempi dei lavori di questo Consiglio.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Prendo atto della risposta del
Presidente della Giunta, che ha ricostruito un po' l'iter di queste
proposte di modificazione di una legge del 1989,che è rimasta
sostanzialmente inapplicata, e che crea grossi problemi nel
funzionamento delle polizie locali, vigili urbani a livello dei
vari comuni.
Da parte dell'associazione degli operatori della polizia locale
c'è una richiesta di revisione rapida delle legge, perché ritengono
che le norme previste dalla legge 47/1989 così come sono adesso non
consentono di dare una applicazione concreta della legge.
Io mi rendo conto che il Presidente della Giunta ha appena preso
in mano questo argomento, quindi c'è la necessità di un minimo di
tempi di riflessione, credo che la scadenza indicata nel prossimo
autunno sia una scadenza realistica.
Chiedo però che sia rispettata, e che entro l'autunno sia
trasmesso al Consiglio regionale un disegno di legge in modo che
possa completare l'iter e che possibilmente entro la fine dell'anno
ci sia una legge più organica di quella del 1989 in modo da
permettere alla nostra regione di avere un corpo di polizia locale
ben funzionante, ben organizzato, efficiente e superare le
difficoltà che ci sono attualmente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK