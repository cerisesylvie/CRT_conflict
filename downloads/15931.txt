Consiglio Regionale della Valle d'Aosta - Oggetto del Consiglio n. 2264 del 18 novembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Professioni turistiche
Precedente
Successivo
Resoconto integrale del dibattito dell'aula
Oggetto del Consiglio n. 2264 del 18 novembre 1996 - Resoconto
SEDUTA POMERIDIANA DEL 18 NOVEMBRE 1996
OGGETTO N. 2264/X Disegno di legge: "Disciplina delle
professioni di guida turistica e di accompagnatore turistico".
Capo I Finalità
Articolo 1 (Oggetto)
1. La presente legge disciplina l'accesso alle professioni di
guida turistica e di accompagnatore turistico, nonché l'esercizio
delle medesime attività.
Capo II Norme in materia di guide turistiche
Articolo 2 (Definizione e ambito della professione)
1. La qualifica di guida turistica è attribuita a chi, per
attività professionale, accompagna persone singole o gruppi di
persone nelle visite ad opere d'arte, musei, gallerie, scavi
archeologici, illustrando le attrattive storiche, artistiche,
monumentali, paesaggistiche, etnografiche e produttive.
2. La professione di guida turistica in Valle d'Aosta è attività
specializzata che si esercita, oltre che negli ambiti di cui al
comma 1, nei siti, dei quali è accertata la conoscenza approfondita
della storia e delle caratteristiche, individuati nell'ambito di un
elenco predisposto d'intesa tra la struttura regionale competente
in materia di turismo e la Soprintendenza per i beni culturali ed
ambientali, tra beni e aree di interesse archeologico, artistico e
storico, istituti di antichità e arte, musei, monumenti e chiese
aventi un rilievo culturale particolarmente importante nell'ambito
del patrimonio storico, artistico e archeologico; l'elenco è
approvato con deliberazione della Giunta regionale. Tra tali siti
rientrano quelli riconosciuti dall'Organizzazione delle Nazioni
unite per l'educazione, la scienza, la cultura (UNESCO) quale
patrimonio culturale dell'umanità, eventualmente presenti sul
territorio regionale.
3. I siti di cui al comma 2 possono essere illustrati ai
visitatori solo da guide abilitate ai sensi della presente legge.
In mancanza di accordo tra le guide turistiche abilitate ed i
proprietari di tali siti per quanto riguarda modalità di
effettuazione e costi del servizio prestato dalle guide stesse,
l'assessore regionale competente in materia di turismo può
autorizzare i proprietari ad organizzare un proprio servizio di
visita e illustrazione dei siti stessi avvalendosi di proprio
personale dipendente, anche sprovvisto dell'abilitazione di cui
alla presente legge.
Articolo 3 (Autorizzazione all'esercizio della professione)
1. L'esercizio della professione di guida turistica è
subordinato al possesso di autorizzazione.
2. Per i residenti in Valle d'Aosta l'autorizzazione è
rilasciata dal Comune di residenza del richiedente.
3. Per i non residenti in Valle d'Aosta, che intendono
esercitare stabilmente la professione sul territorio regionale,
l'autorizzazione è rilasciata dal Comune nel quale essi
stabiliscono il loro domicilio.
4. Il Comune rilascia l'autorizzazione entro venti giorni dalla
presentazione dell'istanza, previo accertamento del possesso dei
seguenti requisiti:
a) cittadinanza italiana o di altro Stato membro dell'Unione
europea; ai cittadini extracomunitari si applica la normativa
statale derivante dagli obblighi internazionali;
b) non aver riportato le condanne e non essere sottoposti alle
misure di cui agli articolo 11, comma 1, e 123, comma 2, del regio
decreto 18 giugno 1931, n. 773 (Approvazione del testo unico delle
leggi di pubblica sicurezza), e successive modificazioni;
c) idoneità fisica all'esercizio della professione per la quale
si richiede il rilascio dell'autorizzazione, certificata da un
medico di sanità pubblica in data non anteriore a tre mesi dalla
presentazione dell'istanza;
d) abilitazione di cui all'articolo 4 o riconoscimento di cui
all'articolo 10.
5. Sull'autorizzazione devono essere specificati i seguenti
dati:
a) cognome, nome, luogo, data di nascita e Comune di residenza
dell'interessato;
b) estremi dell'attestato o del provvedimento con il quale è
stata riconosciuta l'abilitazione all'esercizio della
professione;
c) professione per la quale l'idoneità è stata accertata;
d) lingue per le quali è stata riconosciuta l'abilitazione
all'esercizio della professione.
6. L'autorizzazione ha validità biennale e viene rinnovata
previo accertamento del possesso dei requisiti di cui al comma 4,
lett. a), b) e c), nonché l'adempimento dell'obbligo di
aggiornamento di cui all'articolo 13.
7. Per i cittadini stranieri, il possesso dei requisiti di cui
al comma 4, lett. a), b) e c), è comprovato da idonee
certificazioni rilasciate dalle autorità competenti dei paesi di
origine o di provenienza redatte in lingua francese o italiana,
oppure accompagnate da una traduzione a norma dell'articolo 10,
comma 4.
8. La revoca dell'autorizzazione è disposta dal Sindaco qualora
il titolare della stessa abbia perduto taluno dei requisiti per cui
l'autorizzazione è stata rilasciata.
Articolo 4 (Abilitazione all'esercizio della professione)
1. Il rilascio dell'attestato di abilitazione all'esercizio
della professione di guida turistica è subordinato all'esito
favorevole di prove d'esame scritte e orali, ai fini
dell'accertamento della formazione professionale, della base
culturale e delle capacità tecniche del richiedente.
2. Le prove di esame di cui al comma 1 sono espletate, almeno
ogni tre anni, in unica sessione indetta con provvedimento del
dirigente della struttura regionale competente in materia di
turismo da pubblicarsi sul Bollettino ufficiale della Regione.
3. Il provvedimento di cui al comma 2 fissa il termine per la
presentazione delle domande, i termini e le modalità di
effettuazione delle prove d'esame e indica la lingua o le lingue
straniere in cui il candidato può chiedere di essere esaminato.
4. Entro centottanta giorni dal termine per la presentazione
delle domande, stabilito a norma del comma 3, deve essere data
comunicazione dei risultati degli esami mediante affissione di
apposito elenco presso la sede degli esami o della struttura
regionale competente in materia di turismo.
5. Qualora venga organizzato un corso di formazione propedeutico
all'esame, il termine di cui al comma 4 si intende prorogato per un
periodo pari alla durata del corso stesso.
Articolo 5 (Commissione giudicatrice)
1. La commissione giudicatrice delle prove d'esame di cui
all'articolo 4, comma 1, è composta come segue:
a) il dirigente della struttura regionale competente in materia
di turismo, o un suo delegato, con funzioni di presidente;
b) il Soprintendente per i beni culturali ed ambientali o un suo
delegato;
c) un docente di geografia, designato con provvedimento del
dirigente della struttura regionale competente in materia di
turismo;
d) un docente di lingua francese, designato con provvedimento
del dirigente della struttura regionale competente in materia di
turismo;
e) un rappresentante nominato d'intesa tra le associazioni di
categoria maggiormente rappresentative a livello regionale o, in
mancanza d'intesa, designato con provvedimento del dirigente della
struttura regionale competente in materia di turismo.
2. Per l'espletamento delle prove orali di lingua inglese e
delle altre lingue straniere di cui all'articolo 8, comma 1, lett.
b), n. 6, la commissione d'esame è integrata da un docente di
ciascuna di dette lingue, designato con provvedimento del dirigente
della struttura regionale competente in materia di turismo.
3. Le funzioni di segretario della commissione sono svolte da un
funzionario della struttura regionale competente in materia di
turismo.
4. Il trattamento economico dei componenti della commissione è
quello previsto per i membri delle commissioni giudicatrici dei
concorsi per l'assunzione del personale regionale.
Articolo 6 (Requisiti per l'ammissione all'esame)
1. Ai fini dell'ammissione all'esame, gli aspiranti
all'esercizio della professione di guida turistica devono possedere
i seguenti requisiti:
a) cittadinanza italiana o di altro Stato membro dell'Unione
europea; ai cittadini extracomunitari si applica la normativa
statale derivante dagli obblighi internazionali;
b) maggiore età;
c) possesso di un diploma di scuola secondaria di secondo grado,
che dia possibilità di accesso ai corsi di studio universitari, o
titolo superiore, ovvero di un titolo equipollente conseguito
all'estero e legalmente riconosciuto dalla competente autorità
italiana.
Articolo 7 (Domanda di ammissione all'esame)
1. La domanda di ammissione all'esame di abilitazione
all'esercizio della professione di guida turistica deve essere
presentata, entro la data indicata nel provvedimento di cui
all'articolo 4, comma 2, alla struttura regionale competente in
materia di turismo.
2. Nella domanda il candidato deve dichiarare il possesso dei
requisiti di cui all'articolo 6, nonché le lingue straniere,
previste dal provvedimento di cui all'articolo 4, comma 2, in cui
desidera essere esaminato.
3. All'atto della presentazione della domanda il candidato
esibisce una ricevuta attestante l'avvenuto versamento della quota
d'iscrizione di lire 100.000, a titolo di concorso alle spese di
organizzazione ed espletamento dell'esame.
4. Le quote d'iscrizione di cui al comma 3 sono introitate nel
capitolo 9700 del bilancio di previsione della Regione per gli anni
1996/1998 e sui corrispondenti capitoli dei successivi bilanci.
5. All'adeguamento della quota di iscrizione di cui al comma 3
provvede la Giunta regionale con propria deliberazione.
Articolo 8 (Prove d'esame)
1. Le prove d'esame vertono sulle seguenti materie:
a) due prove scritte, una in lingua italiana e una in lingua
francese, vertenti sui caratteri storico-artistici, geografici,
paesaggistici, economici e culturali della Valle d'Aosta;
b) una prova orale vertente sulle materie delle prove scritte e
sulle seguenti materie:
1) conoscenza approfondita della storia e delle caratteristiche
dei siti di cui all'articolo 2, comma 2;
2) nozioni di legislazione in materia di tutela e conservazione
dei beni culturali;
3) compiti e norme di esercizio dell'attività professionale di
guida turistica, nonché nozioni di legislazione della Regione
autonoma Valle d'Aosta in materia di organizzazione turistica e
disciplina delle professioni turistiche;
4) nozioni in materia di ordinamento della Regione autonoma
Valle d'Aosta;
5) buona conoscenza delle lingue italiana, francese e
inglese;
6) colloquio facoltativo in una o più lingue straniere, di cui
all'articolo 4, comma 3, a scelta del candidato.
2. La valutazione di ciascuna prova è espressa con la
manifestazione di un giudizio di idoneità o non idoneità.
3. I candidati che non hanno conseguito il giudizio di idoneità
in entrambe le prove scritte non sono ammessi a sostenere la prova
orale. Una valutazione negativa riscontrata in una delle materie
oggetto della prova orale, ad esclusione delle lingue straniere di
cui al comma 1, lett. b), n. 6, determina un giudizio di non
idoneità per l'intera prova.
Articolo 9 (Attestato di abilitazione)
1. Sono abilitati all'esercizio della professione di guida
turistica i candidati che hanno conseguito l'idoneità nelle prove
d'esame.
2. La Giunta regionale, riconosciuta la regolarità del
procedimento, approva l'elenco degli abilitati all'esercizio della
professione di guida turistica.
3. L'assessore regionale competente in materia di turismo
rilascia all'interessato l'attestato di abilitazione, valido ai
fini della concessione dell'autorizzazione d'esercizio della
professione da parte del Comune, con indicazione del tipo specifico
di professione per cui è stato effettuato l'accertamento delle
relative capacità tecniche e delle lingue straniere conosciute.
4. L'attestato di abilitazione viene rilasciato all'interessato
entro quaranta giorni dalla data di conclusione delle prove
d'esame.
Articolo 10 (Riconoscimento di titoli non rilasciati in Valle
d'Aosta)
1. In attuazione della direttiva 92/51/CEE del Consiglio, del 18
giugno 1992, i cittadini comunitari in possesso di titoli e
qualifiche professionali di guida turistica rilasciate da altri
Stati membri dell'Unione europea che intendono esercitare
stabilmente la professione in Valle d'Aosta sono sottoposti al
previo riconoscimento delle qualifiche in loro possesso secondo le
procedure di cui al presente articolo.
2. Sono ammessi al riconoscimento i titoli rilasciati da uno
Stato membro dell'Unione europea in seguito a una valutazione delle
qualifiche personali, delle attitudini o delle conoscenze del
richiedente ritenute essenziali, per l'esercizio della professione
stessa, da un'autorità designata in conformità delle disposizioni
legislative, regolamentari o amministrative da tale Stato membro.
La documentazione prodotta dal richiedente deve attestare
l'esperienza professionale acquisita, la durata della stessa, le
prove d'esame sostenute per il rilascio della qualifica e ogni
altro elemento che il richiedente ritiene utile fornire per il
riconoscimento della propria qualifica professionale.
3. Se il richiedente proviene da uno Stato membro dell'Unione
europea in cui l'esercizio della professione di guida turistica non
è subordinato a rilascio di specifici titoli di formazione
professionale è necessario che il richiedente sia in possesso del
diploma di cui all'articolo 6, comma 1, lett. c), nonché di
qualifiche, attitudini e conoscenze che offrano garanzie
equivalenti a quelle richieste dalla presente legge, comprovate da
idonea certificazione o documentazione rilasciata dall'autorità
competente di uno Stato membro dell'Unione europea.
4. Le domande di riconoscimento devono essere inoltrate alla
struttura regionale competente in materia di turismo. I documenti
da esibire ai fini del riconoscimento, se redatti in lingua
straniera, devono essere accompagnati da una traduzione in lingua
francese o italiana certificata conforme al testo originale dalle
autorità diplomatiche o consolari italiane dello Stato in cui i
documenti sono stati redatti, oppure da un traduttore
ufficiale.
5. Ai fini della verifica della conoscenza delle materie
previste dall'articolo 8, comma 1, le guide turistiche in possesso
di un attestato di abilitazione rilasciato da altre Regioni, che
intendono esercitare stabilmente la professione in Valle d'Aosta,
inoltrano la domanda di riconoscimento alla struttura regionale
competente in materia di turismo, accompagnata da idonea
documentazione dalla quale risulti il contenuto e la tipologia
degli esami sostenuti per il rilascio dell'attestato stesso.
6. Le domande di riconoscimento sono sottoposte all'esame di
un'apposita commissione tecnica che decide, entro tre mesi dalla
presentazione delle stesse, circa l'equipollenza o meno dei titoli
e delle qualifiche. Qualora la formazione ricevuta dal richiedente
e risultante dalla documentazione esibita verta su materie
sostanzialmente diverse da quelle contemplate nell'articolo 8, la
commissione dispone che il richiedente compia un tirocinio di
adattamento oppure una prova attitudinale consistente in prove
d'esame integrative. La commissione stabilisce la durata del
tirocinio di adattamento, che non deve superare un anno, le
modalità di svolgimento dello stesso e della sua valutazione,
nonché la tipologia delle prove d'esame integrative e le modalità
per l'espletamento delle stesse. La commissione è composta come
segue:
a) il dirigente della struttura regionale competente in materia
di turismo, o suo delegato, che la presiede;
b) il Sovrintendente agli studi della Valle d'Aosta, o suo
delegato;
c) il dirigente della struttura regionale competente in materia
legale, o suo delegato.
7. La struttura regionale competente in materia di turismo,
entro quindici giorni dalla data di adozione della decisione della
commissione, dà comunicazione della stessa al richiedente, il quale
può scegliere tra l'essere sottoposto al tirocinio di adattamento
oppure alla prova attitudinale.
8. Nel caso in cui sia necessario un periodo di tirocinio o il
superamento di prove d'esame integrative, la commissione adotta una
decisione finale entro un mese dalla conclusione di detto periodo o
dall'espletamento delle prove stesse.
9. Per quanto non espressamente previsto dal presente articolo,
si rinvia alla dir. 92/51/CEE.
Articolo 11 (Tariffe)
1. Le tariffe minime e massime inerenti alle prestazioni
professionali delle guide turistiche sono determinate di concerto
tra le associazioni di categoria maggiormente rappresentative a
livello regionale e comunicate entro il 31 ottobre di ogni anno,
per l'anno successivo, alla struttura regionale competente in
materia di turismo; si considerano maggiormente rappresentative le
associazioni di categoria che documentino alla struttura stessa
l'iscrizione di almeno dieci soci.
2. Le tariffe di cui al comma 1 sono pubblicate nel Bollettino
ufficiale della Regione.
3. In caso di mancato adempimento di quanto stabilito al comma
1, si intendono confermate le tariffe già in vigore.
4. E' vietato applicare tariffe diverse da quelle comunicate ai
sensi della presente legge.
Articolo 12 (Agevolazioni per le guide turistiche)
1. Negli orari di apertura al pubblico, le guide turistiche,
munite di autorizzazione, quando accompagnano visitatori, sono
ammesse gratuitamente, ai sensi dell'articolo 12 del regio decreto
legge 18 gennaio 1937, n. 448 (Norme per la disciplina delle guide,
degli interpreti e dei corrieri), in tutti i musei, le gallerie, i
monumenti, i parchi e i giardini botanici, di proprietà dello
Stato, di enti pubblici e di privati, esistenti sul territorio.
Articolo 13 (Corso di aggiornamento e perfezionamento)
1. La frequenza, almeno ogni triennio, di un corso di
aggiornamento e perfezionamento, all'uopo organizzato dalla
struttura regionale competente in materia di turismo è obbligatoria
per tutte le guide turistiche.
2. Nel caso di impossibilità di frequenza di uno dei corsi entro
il termine del triennio, per causa di forza maggiore, la guida
turistica deve frequentare il corso di aggiornamento immediatamente
successivo; in tale ipotesi, la validità dell'autorizzazione è
prorogata sino alla data di conclusione del corso stesso.
3. Il corso si intende utilmente frequentato qualora
l'interessato abbia preso parte ad almeno il settantacinque per
cento delle ore di lezione.
Capo III Norme in materia di accompagnatori turistici
Articolo 14 (Definizione della professione)
1. La qualifica di accompagnatore turistico è attribuita a chi,
per attività professionale, accompagna persone singole o gruppi di
persone nei viaggi attraverso il territorio nazionale o all'estero,
cura l'attuazione del programma predisposto dagli enti
organizzatori, dà completa assistenza ai singoli o ai gruppi
accompagnati, fornisce elementi significativi o notizie di
interesse turistico sulle zone di transito al di fuori dell'ambito
di competenza delle guide turistiche.
Articolo 15 (Autorizzazione all'esercizio della professione)
1. L'esercizio della professione di accompagnatore turistico è
subordinato al possesso di autorizzazione.
2. L'autorizzazione è rilasciata dal Comune di residenza del
richiedente.
3. Il Comune rilascia l'autorizzazione di cui al comma 1 entro
venti giorni dalla presentazione dell'istanza, previo accertamento
del possesso dei seguenti requisiti:
a) cittadinanza italiana o di altro Stato membro dell'Unione
europea; ai cittadini extracomunitari si applica la normativa
statale derivante dagli obblighi internazionali;
b) non aver riportato le condanne e non essere sottoposti alle
misure di cui agli articolo 11, comma 1, e 123, comma 2, del r.d.
773/1931, e successive modificazioni;
c) idoneità fisica all'esercizio della professione per la quale
si richiede il rilascio dell'autorizzazione, certificata da un
medico di sanità pubblica in data non anteriore a tre mesi dalla
data di presentazione dell'istanza;
d) attestato di abilitazione all'esercizio della
professione.
4. Sull'autorizzazione di cui al comma 1, devono essere
specificati i seguenti dati:
a) cognome, nome, luogo, data di nascita e Comune di residenza
dell'interessato;
b) estremi dell'attestato con il quale è stata riconosciuta
l'abilitazione all'esercizio della professione;
c) professione per la quale l'idoneità è stata accertata;
d) lingue per le quali è stata riconosciuta l'abilitazione
all'esercizio della professione.
5. L'autorizzazione ha validità biennale e viene rinnovata
previo accertamento del possesso dei requisiti di cui al comma 3,
lett. a), b) e c).
6. Per i cittadini stranieri il possesso dei requisiti di cui al
comma 3, lett. a), b) e c), è comprovato da idonee certificazioni
rilasciate dalle autorità competenti dei paesi di origine o di
provenienza redatte in lingua francese o italiana, oppure
accompagnate da una traduzione a norma dell'articolo 10, comma
4.
7. La revoca dell'autorizzazione è disposta dal Sindaco qualora
il titolare della stessa abbia perduto taluno dei requisiti per cui
l'autorizzazione venne rilasciata.
Articolo 16 (Abilitazione all'esercizio della professione)
1. Il rilascio dell'attestato di abilitazione all'esercizio
della professione di accompagnatore turistico è subordinato
all'esito favorevole di prove d'esame scritte e orali, ai fini
dell'accertamento della formazione professionale, della base
culturale e delle capacità tecniche del richiedente.
2. Le prove di esame di cui al comma 1 sono espletate, almeno
ogni tre anni, in unica sessione indetta con provvedimento del
dirigente della struttura regionale competente in materia di
turismo da pubblicarsi sul Bollettino ufficiale della Regione.
3. Il provvedimento di cui al comma 2 fissa la data di scadenza
per la presentazione delle domande, i termini e le modalità di
effettuazione delle prove d'esame e indica la lingua o le lingue
straniere in cui il candidato può chiedere di essere esaminato.
4. Entro centottanta giorni dal termine, stabilito a norma del
comma 3, per la presentazione delle domande, deve essere data
comunicazione dei risultati degli esami mediante affissione di
apposito elenco presso la sede degli esami o della struttura
regionale competente in materia di turismo.
5. Qualora venga organizzato un corso di formazione propedeutico
all'esame, il termine di cui al comma 4 si intende prorogato per un
periodo pari alla durata del corso stesso.
Articolo 17 (Commissione giudicatrice)
1. La commissione giudicatrice delle prove d'esame di cui
all'articolo 16, comma 1, è composta come segue:
a) il dirigente della struttura regionale competente in materia
di turismo, o un suo delegato, con funzioni di presidente;
b) un esperto in materia doganale e valutaria, designato con
provvedimento del dirigente della struttura regionale competente in
materia di turismo;
c) un esperto in materia di attività di agenzia di viaggio,
designato con provvedimento del dirigente della struttura regionale
competente in materia di turismo;
d) un docente di geografia, designato con provvedimento del
dirigente della struttura regionale competente in materia di
turismo;
e) un docente in lingua francese, designato con provvedimento
del dirigente della struttura regionale competente in materia di
turismo;
f) un rappresentante nominato d'intesa tra le associazioni di
categoria maggiormente rappresentative a livello regionale o, in
mancanza d'intesa, designato con provvedimento del dirigente della
struttura regionale competente in materia di turismo.
2. Per l'espletamento delle prove orali delle lingue straniere
di cui all'articolo 20, comma 1, lett. b), n. 4, la commissione
d'esame è integrata da un docente di ciascuna di dette lingue,
designato con provvedimento del dirigente della struttura regionale
competente in materia di turismo.
3. Le funzioni di segretario della commissione sono svolte da un
funzionario della struttura regionale competente in materia di
turismo.
4. Il trattamento economico dei componenti della commissione è
quello previsto per i membri delle commissioni giudicatrici dei
concorsi per l'assunzione del personale regionale.
Articolo 18 (Requisiti per l'ammissione all'esame)
1. Ai fini dell'ammissione all'esame, gli aspiranti
all'esercizio della professione di accompagnatore turistico devono
possedere i seguenti requisiti:
a) cittadinanza italiana o di altro Stato membro dell'Unione
europea; ai cittadini extracomunitari si applica la normativa
statale derivante dagli obblighi internazionali;
b) maggiore età;
c) possesso di un diploma di scuola secondaria di secondo grado,
che dia possibilità di accesso ai corsi di studio universitari, o
titolo superiore, ovvero di un titolo equipollente conseguito
all'estero e legalmente riconosciuto dalla competente autorità
italiana.
Articolo 19 (Domanda di ammissione all'esame)
1. La domanda di ammissione all'esame di abilitazione
all'esercizio della professione di accompagnatore turistico deve
essere presentata entro la data indicata dal provvedimento di cui
all'articolo 16, comma 2, alla struttura regionale competente in
materia di turismo.
2. Nella domanda il candidato deve dichiarare il possesso dei
requisiti di cui all'articolo 18, nonché le lingue straniere,
previste dal provvedimento di cui all'articolo 16, comma 2, in cui
desidera essere esaminato.
3. All'atto della presentazione della domanda il candidato
esibisce una ricevuta attestante l'avvenuto versamento della quota
d'iscrizione di lire 150.000, a titolo di concorso alle spese di
organizzazione ed espletamento dell'esame.
4. Le quote d'iscrizione di cui al comma 3 sono introitate nel
capitolo 9700 del bilancio di previsione della Regione per gli anni
1996/1998 e sui corrispondenti capitoli dei successivi bilanci.
5. All'adeguamento della quota di iscrizione di cui al comma 3
provvede la Giunta regionale con propria deliberazione.
Articolo 20 (Prove d'esame)
1. Le prove d'esame vertono sulle seguenti materie:
a) due prove scritte, una in lingua italiana e una in lingua
francese, vertenti sulle seguenti materie:
1) geografia turistica italiana, europea ed extraeuropea;
2) legislazione in materia di organizzazione turistica;
3) tecnica di organizzazione di viaggi e pacchetti
turistici;
b) una prova orale vertente sulle materie della prova scritta e
sulle seguenti materie:
1) nozioni di legislazione italiana, comunitaria e dei
principali paesi europei in materia doganale, valutaria e di
trasporti;
2) nozioni di storia della Valle d'Aosta;
3) buona conoscenza della lingua italiana e della lingua
francese;
4) colloquio obbligatorio in una lingua straniera, di cui
all'articolo 16, comma 3, indicata dal candidato.
2. La valutazione di ciascuna prova è espressa con la
manifestazione di un giudizio di idoneità o non idoneità.
3. I candidati che non hanno conseguito il giudizio di idoneità
in entrambe le prove scritte non sono ammessi a sostenere la prova
orale. Una valutazione negativa riscontrata in una delle materie
oggetto della prova orale determina un giudizio di non idoneità per
l'intera prova.
Articolo 21 (Attestato di abilitazione)
1. Sono abilitati all'esercizio della professione di
accompagnatore turistico i candidati che hanno conseguito
l'idoneità nelle prove d'esame.
2. La Giunta regionale, riconosciuta la regolarità del
procedimento, approva l'elenco degli abilitati all'esercizio della
professione di accompagnatore turistico.
3. L'assessore regionale competente in materia di turismo
rilascia all'interessato l'attestato di abilitazione, valido ai
fini della concessione dell'autorizzazione d'esercizio della
professione da parte del Comune, con indicazione del tipo specifico
di professione per cui è stato effettuato l'accertamento delle
relative capacità tecniche e delle lingue straniere conosciute.
4. L'attestato di abilitazione viene rilasciato all'interessato
entro quaranta giorni dalla data di conclusione delle prove
d'esame.
Articolo 22 (Libera prestazione di servizi)
1. Fatto salvo quanto previsto dall'articolo 2, comma 3,
l'esercizio della professione di accompagnatore turistico da parte
di cittadini provenienti da Stati membri dell'Unione europea, in
possesso di autorizzazione rilasciata dalle autorità competenti di
tali Stati, è sottoposto alla disciplina comunitaria sulla libera
prestazione dei servizi.
2. La libera prestazione di servizi consiste nella possibilità
di svolgimento di attività professionali che determinano una
presenza in Valle d'Aosta a carattere temporaneo e funzionale
all'esecuzione della prestazione stessa.
Capo IV Norme comuni
Articolo 23 (Documento di riconoscimento)
1. Il Sindaco, all'atto del rilascio delle autorizzazioni di cui
agli articolo 3 e 15, consegna al richiedente un documento di
riconoscimento, su modelli predisposti dalla struttura regionale
competente in materia di turismo. Tale documento è soggetto a
vidimazione biennale da parte del Comune, a norma degli articolo 3,
comma 6, e 15, comma 5.
Articolo 24 (Elenchi delle guide e degli accompagnatori
turistici)
1. Le guide turistiche e gli accompagnatori turistici sono
iscritti in distinti elenchi istituiti presso la struttura
regionale competente in materia di turismo.
2. I comuni sono tenuti a trasmettere alla struttura regionale
competente in materia di turismo tutti i provvedimenti di rilascio,
rinnovo, modifica e revoca delle autorizzazioni, entro trenta
giorni dalla loro adozione.
Articolo 25 (Accompagnamento di gruppi turistici provenienti
dall'estero)
1. Fatto salvo quanto previsto dall'articolo 2, comma 3, le
guide turistiche, gli accompagnatori turistici o altre figure
professionali assimilabili, provenienti dall'estero in
accompagnamento di un gruppo di turisti nel corso di un viaggio
organizzato con durata limitata nel tempo e a circuito chiuso,
possono svolgere la loro attività professionale a favore del gruppo
stesso.
2. Al fine di consentire il controllo da parte delle autorità
competenti i soggetti di cui al comma 1 devono essere in possesso
della seguente documentazione redatta in lingua italiana o
francese, oppure accompagnata da una fedele traduzione in una delle
citate lingue:
a) un documento rilasciato dall'autorità competente dello Stato
di provenienza attestante lo svolgimento professionale
dell'attività di guida, accompagnatore turistico, o
assimilabile;
b) un documento sottoscritto dal titolare dell'impresa di
viaggio contenente:
1) la denominazione dell'impresa turistica organizzatrice del
viaggio, il nominativo del suo titolare e lo Stato di stabilimento
dell'impresa stessa;
2) i dati anagrafici della guida o dell'accompagnatore turistico
e l'indicazione del rapporto di lavoro dipendente o autonomo con
l'impresa turistica organizzatrice del viaggio;
3) il programma di viaggio indicante la data iniziale e finale
del viaggio e le date relative al percorso da effettuare sul
territorio italiano o regionale e le località oggetto di visita
turistica;
4) il numero dei partecipanti al viaggio.
Articolo 26 (Divieti)
1. Le guide turistiche e gli accompagnatori turistici durante
l'esercizio delle loro funzioni professionali non possono
esercitare attività estranea a quella per la quale sono stati
abilitati ai sensi della presente legge e, in particolare, attività
di carattere commerciale.
2. Il divieto di cui al comma 1 comprende inoltre l'esercizio di
ogni attività in concorrenza con le agenzie di viaggio e
l'accaparramento diretto o indiretto di clienti per conto di
alberghi, agenzie di viaggio, pubblici esercizi e simili.
3. E' fatto divieto ai titolari delle agenzie di viaggio, degli
esercizi alberghieri ed extralberghieri e dei pubblici esercizi in
genere, di avvalersi o proporre, per i servizi di guida turistica e
di accompagnatore turistico, soggetti privi delle autorizzazioni di
cui gli articolo 3 e 15.
Articolo 27 (Sanzioni amministrative)
1. Per la violazione delle disposizioni della presente legge si
applicano le seguenti sanzioni amministrative:
a) da lire 2.000.000 a lire 6.000.000 a coloro che,
nell'esercizio di un'attività imprenditoriale, incorrono nella
violazione prevista dall'articolo 26, comma 3, o che applicano
tariffe difformi da quanto disposto in applicazione dell'articolo
11; qualora i medesimi soggetti, in un periodo di due anni, siano
incorsi in una delle violazioni di cui alla presente lettera almeno
due volte, all'ulteriore violazione la sanzione è raddoppiata;
b) da lire 1.000.000 a lire 3.000.000 a chiunque esercita, anche
occasionalmente, attività di guida turistica o di accompagnatore
turistico, senza essere in possesso della relativa autorizzazione;
in caso di recidiva nel corso di un periodo di due anni il limite
minimo e quello massimo sono raddoppiati;
c) da lire 120.000 a lire 360.000 alla guida turistica o
all'accompagnatore turistico che incorre nelle violazioni previste
dall'articolo 26, commi 1 e 2; ove il medesimo soggetto, in un
periodo di due anni, sia incorso nelle violazioni di cui alla
presente lettera per almeno tre volte, all'ulteriore violazione
consegue la sanzione accessoria, disposta dal Sindaco, della
sospensione dell'autorizzazione da due a sei mesi;
d) da lire 120.000 a lire 360.000 alla guida turistica che
applica tariffe superiori a quelle fissate in conformità
all'articolo 11;
e) da lire 80.000 a lire 240.000 per ogni altra violazione alle
norme della presente legge.
2. Per l'applicazione delle sanzioni amministrative di cui al
comma 1, si osservano le disposizioni di cui alla legge 24 novembre
1981, n. 689 (Modifiche al sistema penale). Le somme derivanti dal
pagamento delle sanzioni sono introitate nel capitolo 7700 del
bilancio di previsione della Regione per gli anni 1996/1998 e sui
corrispondenti capitoli dei successivi bilanci.
Articolo 28 (Vigilanza e controllo)
1. Ferme restando le competenze delle autorità di pubblica
sicurezza, la vigilanza e il controllo sull'attività professionale
delle guide turistiche e degli accompagnatori turistici sono
esercitati dai comuni.
Articolo 29 (Abrogazioni)
1. Le leggi regionali 31 agosto 1991, n. 35 (Disciplina
dell'attività di guida turistica e accompagnatore turistico) e 26
marzo 1993, n. 14, sono abrogate.
Articolo 30 (Norma transitoria)
1. Le guide turistiche in possesso, alla data di entrata in
vigore della presente legge, dell'attestato di abilitazione
rilasciato a norma della legge regionale 35/1991 sono abilitate di
diritto anche all'esercizio dell'attività specializzata di cui
all'articolo 2, comma 2.
Articolo 31 (Disposizioni finanziarie)
1. L'onere derivante dall'applicazione della presente legge,
valutato in annue lire 20.000.000, graverà:
a) quanto a lire 10.000.000 per il funzionamento delle
commissioni d'esame di cui agli articolo 5 e 17, sul capitolo 64170
del bilancio di previsione della Regione per gli anni 1996/1998,
che assume la seguente denominazione: "Spese per il funzionamento
delle commissioni d'esame per il rilascio degli attestati di
abilitazione all'esercizio di professioni in ambito turistico";
b) quanto a lire 10.000.000 per gli interventi previsti per gli
eventuali corsi propedeutici e per quelli di aggiornamento di cui
agli articolo 4, 13 e 16 l'onere graverà sul capitolo 64930 di
nuova istituzione.
2. Alla copertura del maggior onere di lire 15.000.000 si
provvede mediante la riduzione di pari importo dal capitolo 69000 a
valere sull'intervento previsto al punto B.3.2. (Interventi
promozionali per il turismo) dell'allegato n. 1 al bilancio di
previsione della Regione per l'anno 1996 e al bilancio pluriennale
per gli anni 1996/1998.
3. A decorrere dall'anno 1997 l'onere sarà determinato ai sensi
dell'articolo 15 della legge regionale 27 dicembre 1989, n. 90
(Norme in materia di bilancio e di contabilità generale della
Regione Autonoma Valle d'Aosta).
Articolo 32 (Variazioni di bilancio)
1. Alla parte spesa del bilancio di previsione della Regione per
gli anni 1996/1998 sono apportate le seguenti variazioni, per
l'anno 1996 anche in termini di cassa:
a) in diminuzione:
cap. 69000 "Fondo globale per il finanziamento di spese
correnti"
anno 1996 lire 15.000.000
anno 1997 lire 15.000.000
anno 1998 lire 15.000.000;
b) in aumento:
cap. 64170 "Spese per il funzionamento delle commissioni d'esame
per il rilascio degli attestati di abilitazione all'esercizio di
professioni in ambito turistico"
anno 1996 lire 5.000.000
anno 1997 lire 5.000.000
anno 1998 lire 5.000.000
programma regionale 2.2.2.12
codificazione 1.1.1.4.1.2.10.24
cap. 64930 (di nuova istituzione)
"Spese per l'organizzazione di corsi di qualificazione e di
aggiornamento per operatori in ambito turistico"
anno 1996 lire 10.000.000
anno 1997 lire 10.000.000
anno 1998 lire 10.000.000.
Président La parole au rapporteur, Conseiller Piccolo.
Piccolo (ADP-PRI-Ind) Devo dire in premessa che questo disegno
di legge scaturisce con l'impegno delle due commissioni, la II e la
IV, pertanto do lettura della relazione anche per conto del collega
Borre.
Con il presente disegno di legge si intende modificare la legge
regionale 35 del 31 agosto '91: "Disciplina delle professioni di
guida turistica e di accompagnatore turistico", allo scopo di
rendere più chiara la disciplina delle due professioni.
L'occasione è nata a seguito di un ricorso presentato dalla
commissione, la Corte di giustizia della Comunità Europea ha
condannato l'Italia assieme ad altre nazioni, chiedendo di rivedere
i testi di legge specificatamente all'esercizio della libertà e
delle prestazioni di servizi e al riconoscimento delle qualifiche
professionali.
Per quanto attiene la Valle d'Aosta, alla luce anche
dell'esperienza di cinque anni dell'applicazione della legge in
vigore, si intende garantire con le opportune modifiche un più
qualificato servizio delle professioni sopra citate ai turisti, in
considerazione della peculiarità territoriale, culturale e storica
della nostra regione.
Nello stesso tempo, come ormai sta avvenendo per le nuove
proposte di legge, si intendono apportare alcune modifiche al fine
di semplificare i procedimenti amministrativi per il rilascio delle
abilitazioni professionali e delle relative licenze, perseguendo
quindi la precisa volontà dell'amministrazione regionale, che con
l'applicazione della legge regionale 45/95 intende sburocratizzare
al massimo le procedure amministrative spesso causa di lunghi mesi
di attesa per soddisfare le richieste avanzate dai cittadini.
Quindi, con il presente disegno di legge, che è stato suddiviso
in 4 capitoli, si intendono precisare le finalità della legge,
riportando sostanziali modifiche alle norme in materia di guide e
di accompagnatori turistici e alle disposizioni comuni, precisando
quindi meglio le differenze fra le due figure professionali.
Tutto questo affinché le categoria interessate possano, senza
che l'una prevarichi l'ambito dell'altra, completarsi, dare un più
qualificato servizio ai numerosi turisti che visitano la nostra
Valle, la quale dovrà sempre più qualificare tutti i propri
operatori turistici, dando così al settore un maggiore impulso e
quindi la possibilità che tale settore diventi un volano importante
per la nostra economia, utilizzando al massimo le risorse e le
ricchezze naturali della nostra regione, cominciando soprattutto
con il turismo a parlare di federalismo e di autogoverno.
Al testo iniziale sono stati apportati alcuni emendamenti
proposti dai rappresentanti delle guide e degli accompagnatori
turistici, a seguito all'audizione congiunta indetta dalla II e IV
commissione, integrando inoltre il testo di legge con gli
emendamenti presentati dall'Assessore al turismo.
Concludendo, mi auguro che oltre alle figure di guide e
accompagnatori turistici vengano definite meglio le competenze e
gli ambiti degli altri operatori professionali, e cioè le guide
alpine e gli accompagnatori della natura.
Le quattro figure professionali sopra menzionate dovranno quindi
trovarsi insieme, per definire gli ambiti nei quali dovranno
operare con il senso di responsabilità e professionalità fino ad
oggi dimostrate, offrendo ai turisti una Valle d'Aosta
all'avanguardia di un turismo moderno, rivolto sempre più alla
visita delle montagne, dei laghi e dei numerosi castelli, ricchezze
naturali della nostra regione, e quindi rivolgersi sempre più verso
un turismo di relax, esigenza dei nostri giorni, considerato il
ritmo frenetico della vita moderna. Il disegno di legge si compone
di 4 capitoli e di 32 articoli.
Président La discussion générale est ouverte. Quelqu'un demande
la parole? S'il n'y a pas de collègues qui demandent la parole, je
déclare close la discussion générale.
On passe à l'examen du projet de loi dans le texte voté par la
commission. Articolo 1:
Presenti, votanti e favorevoli: 24
Presidente Articolo 2:
Presenti, votanti e favorevoli: 24
Presidente Articolo 3:
Presenti, votanti e favorevoli: 24
Presidente Articolo 4:
Presenti, votanti e favorevoli: 24
Presidente Articolo 5:
Presenti, votanti e favorevoli: 24
Presidente Articolo 6:
Presenti, votanti e favorevoli: 24
Presidente Articolo 7:
Presenti, votanti e favorevoli: 24
Presidente Articolo 8:
Presenti, votanti e favorevoli: 24
Presidente Articolo 9:
Presenti, votanti e favorevoli: 24
Presidente Articolo 10:
Presenti, votanti e favorevoli: 24
Presidente Articolo 11:
Presenti, votanti e favorevoli: 24
Presidente Articolo 12:
Presenti, votanti e favorevoli: 24
Presidente Articolo 13:
Presenti, votanti e favorevoli: 24
Presidente Articolo 14:
Presenti, votanti e favorevoli: 24
Presidente Articolo 15:
Presenti, votanti e favorevoli: 24
Presidente Articolo 16:
Presenti, votanti e favorevoli: 24
Presidente Articolo 17:
Presenti, votanti e favorevoli: 24
Presidente Articolo 18:
Presenti, votanti e favorevoli: 24
Presidente Articolo 19:
Presenti, votanti e favorevoli: 24
Presidente Articolo 20:
Presenti, votanti e favorevoli: 24
Presidente Articolo 21:
Presenti, votanti e favorevoli: 24
Presidente Articolo 22:
Presenti, votanti e favorevoli: 24
Presidente Articolo 23:
Presenti, votanti e favorevoli: 24
Presidente Articolo 24:
Presenti, votanti e favorevoli: 24
Presidente Articolo 25:
Presenti, votanti e favorevoli: 24
Presidente Articolo 26:
Presenti, votanti e favorevoli: 24
Presidente Articolo 27:
Presenti, votanti e favorevoli: 24
Presidente Articolo 28:
Presenti, votanti e favorevoli: 24
Presidente Articolo 29:
Presenti, votanti e favorevoli: 24
Presidente Articolo 30:
Presenti, votanti e favorevoli: 24
Presidente Articolo 31:
Presenti, votanti e favorevoli: 24
Presidente Articolo 32:
Presenti, votanti e favorevoli: 24
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Je voudrais demander l'urgence du projet et en même
temps remercier les commissions qui ont travaillé sur ce projet de
loi pour le travail accompli. Il me semble un résultat qui peut
donner une satisfaction à une catégorie très importante dans le
monde touristique valdôtain.
Presidente Articolo 33:
Presenti, votanti e favorevoli: 24
Président On peut passer à la votation du projet de loi dans son
ensemble:
Presenti, votanti e favorevoli: 25
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK