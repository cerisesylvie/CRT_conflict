Consiglio Regionale della Valle d'Aosta - Oggetto del Consiglio n. 47 del 13 febbraio 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 47 del 13 febbraio 1970 - Resoconto
OGGETTO N. 47/70 - Deliberazione n. 8 in data 6 aprile 1967,
del Comune di Montjovet, concernente l'acquisto di una sorgente per
il costruendo acquedotto della frazione Perral. (Reiezione di
mozione)
Montesano (P.S.D.I.) -
Chi illustra la mozione? Non la
illustrate? Allora, preghiamo il Presidente della Giunta, se vuole
dare una risposta all'oggetto n. 8 - mozione di Crétier e Germano
che riguarda il Comune di Montjovet.
Bordon (D.C.) -
I firmatari di questa mozione, essendo
due clienti un po' difficili, io ho cercato di fare una relazione
che sia un po' dettagliata, per vedere se almeno il 50% riesco a
soddisfarli, se poi avrò fatto cilecca, pazienza.
Dunque mozione dei Consiglieri Crétier e Germano:  "il
Consiglio Comunale di Montjovet, con deliberazione n. 8 in data 6
aprile 1967, ha deciso di acquistare la sorgente Ferrère dal Signor
Péaquin Attilio e dalla Signora Péaquin Letizia, proprietari dei
terreni, distinti in Catasto, ecc.", contro la deliberazione
suddetta è stata presentata in data 18 aprile 1967 opposizione dai
Signori Goyet ed altri, i quali rivendicano diritti di proprietà
sull'acqua che viene captata per l'alimentazione di una sottostante
piscina costruita con il contributo finanziario della Regione; al
fine di accertare l'effettiva portata della sorgente, allo scopo di
poter contemperare le esigenze degli oppositori e le esigenze degli
abitanti della Frazione Perral, sono stata disposte a cura del
Presidente della Giunta di allora opportune misurazioni che hanno
avuto luogo in epoche diverse.
Tali misurazioni sono state effettuate dopo che il Comune di
Montjovet aveva fatto eseguire scavi per isolare due sorgenti site
in una zona acquitrinosa a monte delle piscine, e le cui acque
vengono convogliate nelle piscine stesse mediante canaletti
superficiali.
La portata complessiva delle due sorgenti di cui si tratta è
stata misurata in litri/secondo 1,70 in data 2 settembre 1966 e in
litri/secondo 1,05 in data 19 agosto 1968.
La portata complessiva emessa nelle due piscine è stata invece
misurata in litri/secondo 7,50 in data 2 settembre 1966 e 2,80 in
data 19 gennaio 1968; in un primo tempo, si era perciò venuti alla
determinazione che con le portate disponibili di litri/secondo
7,80, si potessero soddisfare contemporaneamente i due usi, cioè
quello irriguo e quello potabile.
Infatti, ammesso che il Comune di Montjovet captasse per la
Frazione di Perral litri/secondo 1 - quantità che sembra
sufficiente per i bisogni presenti e futuri della frazione,
sarebbero rimasti a disposizione dell'uso irriguo litri al secondo
6,50 e cioè una quantità di acqua nettamente superiore alla portata
dei 4,70 misurati sin dal 1968, prima che il Comune eseguisse i
lavori di ricerca.
Invece con la portata di litri al secondo 2,80, misurata in data
19 agosto 1968, presenti i Consiglieri regionali Signori Egidio
Crétier e il Sindaco del Comune di Montjovet, risulta evidente che
non è possibile utilizzare le sorgive contemporaneamente per
l'irrigazione e per l'approvvigionamento idrico della Frazione di
Perral.
Il Sindaco del Comune di Montjovet, con lettera 14 gennaio 1970,
ha sollecitato l'approvazione della deliberazione consiliare del 6
aprile 1967, non appena ricevuto tale richiesta ho provveduto con
lettera in data 21 - quindi io ho ricevuto la lettera il 14 - il 21
gli rispondevo che - leggiamo pure la lettera - "in risposta alla
sua lettera in data 14 gennaio 1970, relativa all'oggetto, sono
veramente dispiaciuto che la pratica relativa alla costruzione
dell'acquedotto della Frazione Perral si trascini da tanto tempo,
questo ritardo non può tuttavia essere imputato all'attuale Giunta
che si è insediata solo nello scorso mese di ottobre.
Da parte mia mi sono subito interessato della questione, ma
essendo completamente all'oscuro delle trattative che sono
intervenute con il mio predecessore, sono stato costretto a
prendere la pratica dall'inizio e ad esperire tutte quelle indagini
necessarie ad una esatta valutazione della situazione, sia sotto il
profilo del merito che sotto il profilo della legittimità al fine
di poter adottare una decisione; non appena sarò in possesso di
tutti gli elementi si giudizio necessari, la pratica sarà posta
all'esame della Giunta regionale per le decisioni di
competenza".
Ritengo questo un apprezzamento mio, personale, che potrei anche
sorvolare, ma insomma ritengo che un Presidente di Giunta nel
trattare le questioni debba avere di mira l'interesse della
collettività e non cedere a semplici pressioni di parte.
Nel caso in esame, l'interesse collettivo è rappresentato non
solo da quello degli abitanti della Frazione di Perral, ma anche da
quello dei contadini che si servono dell'acqua d'uso irriguo tanto
più che la Regione ha versato per questo scopo un contributo non
indifferente.
In relazione a quanto sopra mi riservo, non appena in possesso
di tutti gli elementi, di fare adottare dalla Giunta regionale una
decisione in merito alla deliberazione di codesto Consiglio
comunale.
Contemporaneamente, nella stessa data, ho interessato
dell'argomento l'Assessore regionale all'Agricoltura e Foreste, con
lettera mille ecc., nella quale fra l'altro scrivevo quanto segue:
"poiché mi è stato segnalato che la suddetta sorgente serve anche
per l'irrigazione dei terreni agli abitanti della Frazione
Chenal-Perral, che hanno avuto da codesto Assessorato un contributo
per la costruzione di vasche per la raccolta di acqua d'uso
irriguo, gradirei avere in merito una dettagliata relazione nella
quale sia illustrata l'effettiva situazione della zona, le
necessità dell'acqua potabile della Frazione Perral, nonché la
necessità e i diritti degli agricoltori della zona ad usufruire
della sorgente in questione per l'irrigazione dei loro terreni.
In sostanza, mi servirebbe di poter disporre di un preciso e
chiaro parere di codesto Assessorato, della possibilità o meno,
anche sotto il profilo giuridico, di poter privare gli agricoltori
della zona dell'acqua necessaria ai loro usi irrigui.
Quanto le richiedo riveste carattere di particolare urgenza
perché desidererei sottoporre la sopracitata deliberazione al
Consiglio di Montjovet, all'esame della Giunta regionale, per le
decisioni di sua competenza, anche al fine di chiudere
definitivamente una questione che si trascina da quasi tre
anni".
L'Assessore all'Agricoltura e Foreste, con nota del 4 febbraio,
mi ha comunicato quanto segue:
1°) già nel 1963, questo Assessorato aveva espresso parere
relativo alla possibilità di togliere una parte della sorgente
Ferrère dagli usi agricoli, detto parere era stato determinato
dall'esame dei dati desunti dalla pratica di richiesta di
contributo del 16 giugno 1958, nella quale però - come è detto
nella nostra citata lettera - non era fatto alcun cenno alla
sorgente Ferrère, ma si parlava della Piscina di Chenal-Perral.
Successivamente ed a seguito di un'altra domanda, la Giunta
regionale con deliberazione in data 9 febbraio 1968, concedeva al
Consorzio Irriguo della Piscina di Ferral un contributo di 1.043.00
per la ricostruzione della Piscina consortile; dalla pratica
risulta che la portata della sorgente che alimenta la vasca di cui
si tratta è di litri 2,50-3 al secondo. Questa quantità di acqua è
appena sufficiente per irrigare in modo non del tutto soddisfacente
il comprensorio del Consorzio che è di circa ettari due e settanta.
È da notare che detta vasca risulta censita al Catasto del Comune
di Montjovet con l'intestazione "Serbatoio d'acqua della Frazione
Perral", per quanto sopra detto e per quanto esposto nella nota
richiamata al n. 1 si ritiene che l'acqua sorgiva della zona in
esame è appena sufficiente all'irrigazione dei terreni agrari, e
pertanto una ulteriore diminuzione potrebbe essere pregiudizievole
alla produzione agricola.
Nel frattempo, e precisamente il 29 gennaio 1970, mi è pervenuto
un altro esposto nel quale viene asserita la possibilità di fornire
l'acqua alla frazione Perral, captando l'acqua di altre
sorgenti.
Sulla scorta dei pareri e delle asserzioni che precedono, il 4
febbraio 1970, con lettera n. tot, richiesi al Comune di Montjovet
le proprie controdeduzioni. A tutt'oggi, ma il lasso di tempo è
minimo, quindi non lo dico come rimprovero, ma a tutt'oggi nessuna
risposta è pervenuta alla mia richiesta.
Precisato quanto sopra, anche allo scopo di documentare il
Consiglio regionale sui precedenti della questione mi sembra
opportuno fare alcune considerazioni: la Giunta regionale,
nell'espletamento della sua funzione di tutela, quindi non
dimentichiamo anche questo, che è compito della Giunta, come organo
di tutela, più che di Consiglio, deve, a mio parere, prendere in
considerazione tutti gli interessi del Comune e non credo che in
Comune agricolo, quale quello di Montjovet, gli interessi degli
agricoltori siano da sottovalutare, non ritengo - secondo - non
ritengo che alla Giunta attualmente in carico possa essere imputato
il ritardo di una decisione sulla deliberazione del 6 aprile
adottata dal Comune di Montjovet, perché l'attuale Giunta è in
carica solo dall'ottobre 1969.
3°) la Giunta regionale non può per il momento adottare una
decisione, in quanto è ancora in attesa delle controdeduzioni
richieste al Sindaco del Comune di Montjovet.
4°) pare opportuno inoltre richiamare l'opportuna attenzione dei
Signori Consiglieri sulla necessità di tutelare in tutti i modi gli
interessi dei nostri contadini, questa tutela è ancora più
necessaria quando, come nel caso in esame, si verrebbe - togliendo
l'acqua ad uso irriguo - a frustrare un non indifferente contributo
finanziario elargito dalla Regione.
Concludo dicendo che la Giunta regionale adotterà, non appena in
possesso di tutti gli elementi, una decisione in merito alla
deliberazione di cui si tratta che sia equa.
Ora, io ho voluto fare questa cronistoria perché non vorrei che
qui - lo si può anche sempre fare e ci troveremo anche sempre
d'accordo per rispondere - si volesse impostare una questione che è
un po' fuori dal binario ordinario.
Io mi permetto di ricordare che quando siamo arrivati con questa
Giunta avevamo l'arretrato di otto mesi, per le deliberazioni dei
Comuni che, certe non erano passate, le abbiamo mandate avanti e
quindi oggi come oggi abbiamo ancora contestazioni con due o tre
Comuni al massimo.
Ora il poter approvare e espropriare immediatamente una sorgente
che alimenta una piscina ad uso agricolo, per la quale piscina la
Regione ha dato un milione o più di contributo e per cui togliendo
l'acqua a questa piscina noi verremmo a togliere dell'acqua per
tutto un settore agricolo, non mi sembra che sia tanto facile,
tanto più che questa frazione di Perral, e qui entrerei poi in
seguito in discorso, se sarà poi necessario, fare della polemica,
c'è un ricorso di questi proprietari della piscina di Perral, che a
un certo momento fanno osservare come se si volesse racimolare
dell'acqua, nella parte superiore di questo Paese, Crétier lo
conoscerà certamente meglio di quello che lo possa conoscere io, si
potrebbero trovare delle sorgenti che potrebbero alimentare la
parte superiore di questa Frazione, in quanto nella parte
meridionale, cioè a Valle di questa frazione, una fontana c'è. Che
la fontana ci sia l'abbiamo visto tutti, non potrebbe che essere
confermanto da tutti noi che l'acqua ci sia -
na
na pa
vuido, que te deisce la beire te, te vendrian le renoille pe la
panse, quindi pa vuoido
- e allora tutte queste cose qui dette,
indipendentemente dalla valutazione che si può fare e che faremo
quando avremo tutti gli elementi in nostra mano, ma io chiedo
soltanto che si osservi bene una cosa, che dal mese di ottobre noi
abbiamo espletato tutte le pratiche che potevamo mandare avanti,
che si possa poi pretendere oggi che la Giunta in veste di ente
tutore abbia da dare l'approvazione di un esproprio soltanto perché
viene richiesto con una mozione, io non sono di questo parere.
Pertanto ripeto che noi faremo tutto quello che dovremo fare perché
nel minimo tempo possibile si abbia a rispondere sì o no, però
questa mozione così come è impostata non può da noi essere
accettata, perché quando si dice che il Consiglio regionale invita
la Giunta regionale ad approvare con urgenza la delibera, io vi
dico che la Giunta approverà con urgenza, ma in base ai documenti
che ha, perché è veramente ridicolo che dopo aver sussidiato una
piscina ad uso agricolo dandogli un milione e più di contributo, a
un certo momento per fare piacere a qualcheduno, si debba togliere
dell'acqua e toglierla ad uso agricolo per darla a una frazione che
una fontana ha già.
Io per il momento non aggiungo altro e mi riservo casomai di
aggiungere alla fine.
Germano (P.C.I.) -
Ma io ho ascoltato con attenzione
tutto quello che ha raccontato Bordon, che è un racconto, è una
favola, veramente noi pensavamo ai vecchi tempi che certi sistemi
un certo giorno finissero e questi sistemi dobbiamo ammettere
continuano tranquillamente.
Ci troviamo di fronte a un Comune che acquista una sorgente, un
Comune per una frazione dove ci sono 49 abitanti acquista una
sorgente perché questi 49 abitanti bevono acqua bianca - il
Consigliere aveva portato l'altra volta la bottiglia per fargliela
vedere, è andato a prelevare un bottiglione - acqua bianca -
(
Voce
) ...no, senza latte, possiamo sempre ancora andare a
controllare, possiamo sempre ancora portargliela. Secondo me,
Crétier, è stato timido, non ha voluto portarla, ma doveva portarla
e farla bere a quelli della Giunta, avremmo visto che cosa
bevevano, ha acquistato una sorgente, ha fatto il progetto, ha
trovato il finanziamento, da tre anni, tutte queste cose sono
ferme.
C'è stata prima l'opposizione di una famiglia, e mi dispiace per
voi, un'unica famiglia che era democristiana. Abbiamo adesso
l'opposizione di questa stessa famiglia, abbiamo un elenco di 25
proprietari, più il parroco che si dichiarano d'accordo che venga
utilizzata, nessuno vuole togliere l'acqua agricola perché dicono
"quando c'è bisogno di quello la prendano pure", il Sindaco si è
detto disposto a fare tutti i tagli immaginabili possibili. Eh!
Beh! È mancato il povero Bionaz, siamo andati col Sindaco dal nuovo
Presidente della Giunta, lo abbiamo impegnato, ha detto che avrebbe
visto, sono passati i mesi e siamo sempre allo stesso punto; questa
è la realtà della situazione.
Anche il ricorso che ha letto adesso è di nuovo fatto dalla
stessa famiglia, sono sette firmatari, quattro sono Goyet, è la
stessa famiglia. Abbiamo venticinque proprietari, compreso il
Parroco, che dichiarano: "i sottoscritti aventi diritto al prelievo
delle acque della sorgente denominata Ferrère, sita a monte della
Frazione Perral di Montjovet, con la presente scrittura privata
chiedono con effetto immediato e irrevocabile al Comune di
Montjovet ogni qualsiasi diritto sulle acque della Sorgente
suddetta, limitatamente alle quote di un quarto di essa per essere
convogliata ad uso alimentazione nella Frazione di Perral". Scusate
cari miei democristiani, di destra, di sinistra, di centro, di
quello che volete - qui abbiamo una frazione che dovrebbe bere
dell'acqua potabile, non può berla, perché c'è una famiglia lì che
si oppone, io chiedo se questo è possibile e immaginabile in una
società civile come la nostra; chiedo se si può andare avanti con
questo sistema.
Ecco perché noi, nella nostra mozione, diciamo che ci vuole una
legge sulla tutela che cerchi di impedire questi abusi.
Qui abbiamo questi abusi, e poi dice il Presidente della Giunta
"abbiamo un ultimo ricorso mandato al Comune e aspettiamo le
controdeduzioni"; è un ultimo ricorso fatto fare da loro, da questa
stessa famiglia, mandato ieri mattina al Comune, ieri mattina,
nell'attesa di rispondere a questa mozione, ma come è possibile che
si facciano queste cose?
Io mi domando se è possibile, ma se viene fuori un tifo in
quelle famiglie, vi sentite di assumere queste responsabilità?
Quando il Comune ha fatto il suo dovere per questo?
A me dispiace di dover discutere di questa mozione, perché è un
fatto umano più che un fatto politico e non abbiamo presentato la
mozione subito, siamo andati tre mesi fa, quattro mesi fa dal
Presidente della Giunta a prospettare amichevolmente queste cose,
per trovare una soluzione, il Sindaco non è stato il Sindaco che si
intestardisce: acquistata la sorgente, la vuole tutta. Ha detto:
"no, se ci sono usi agricoli siamo pronti ad accettare questo", gli
usi agricoli che ha detto il Presidente della Giunta riguardano un
consorzio di 2,60 ettari, quindi non è che siamo di fronte alla
vita o alla morte dell'agricoltura di Montjovet, dove abbiamo 25
proprietari che dicono disposti di cedere quella parte. È solo una
testardaggine, la testardaggine che si trova a volte in molte
frazioni o comuni nostri, da una famiglia, siccome è della parte
democristiana, e siccome il Governo è democristiano si ritiene in
dovere di opporsi a tutto, questa è la sostanza e tutto il resto si
inventa per costruire questo.
Io sono convinto che voi fate quello che volete, votate come
volete questa mozione, ma è una vergogna di questa Giunta che si
verifichino queste cose; è una vergogna della maggioranza che si
permetta che si faccia questo!
Non è la fine del mondo, per la Valle d'Aosta, non è un problema
di fondo, interessa se volete solo 49 abitanti, ma è un problema
che avrebbe dovuto e deve essere risolto, deve essere risolto in
modo umano, mettendo innanzi tutto avanti gli interessi della
gente, quando poi ci troviamo di fronte a un Comune che non è che
vuole ignorare l'importanza dei problemi agricoli.
Dicono: almeno se dobbiamo dare l'acqua due mesi all'anno, tutta
per l'agricoltura, diamola, ma almeno dieci mesi all'anno beviamo
dell'acqua che sia potabile! Per questo l'abbiamo pagata, per
questo abbiamo fatto il progetto, per questo abbiamo fatto il
finanziamento e per questo da tre anni non possiamo procedere ai
lavori.
Questa è la sostanza delle cose.
Il compagno Crétier vi può illustrare meglio tutti i dati, ma la
sostanza della cosa resta questa.
Manganoni
(P.C.I.) -
Io voglio fare su questo una
questione di principio. Non entro nel merito di questa sorgente
perché l'ha trattata bene Germano. Se non vado errato, se
l'Assessore ai Lavori Pubblici volesse prendersi la briga di
sfogliare nei papiri troverebbe una disposizione - mi pare che
provenga da Roma, dall'Assessorato ai Lavori Pubblici - che
stabilisce, anzi ci è pervenuta tramite il Genio Civile, che tutte
le acque, tutte, devono avere la precedenza assoluta per i servizi
igienico-sanitari.
Quindi questo non è che lo dico io, questo l'ha detto un
Ministro di quel Governo di cui voi vi dite della stessa
conventicola, cioè il Governo di centro-sinistra, e quindi, con una
circolare del genere, e io la pregherei di tirarla fuori, perché è
per lì, in base a quella disposizione, l'esproprio è una cosa
normale.
Quindi fatta questa premessa, io vi pongo un altro problema. Si
è parlato questa mattina di un catasto delle acque, il Consiglio
della Programmazione si è preoccupato nelle sue analisi del
rifornimento di acqua ai villaggi e ai centri abitati.
Preoccupazione giusta, ma siccome la quasi totalità delle sorgenti
in Valle d'Aosta vengono attualmente sfruttate, quelle ancora non
captate, vengono sfruttate per usi irrigui e se noi partiamo dal
principio enunciato dal Presidente della Giunta che se una famiglia
comproprietaria, perché, per lo più, molte di queste sorgenti sono
consorziali, si oppone, non si può fare l'esproprio, non si deve
fare l'esproprio e allora io mi domando a che cosa serve questo
catasto delle acque, che giustamente la Regione e l'Assessorato ai
Lavori Pubblici ha disposto di preparare?
In secondo luogo, tutte le illustrazioni giuste del Comitato
della Programmazione, se queste acque dovranno continuare a servire
per uso irriguo e non potranno essere captate per uso igienico e
sanitario, a che cosa serve la vostra programmazione? È qui il
punto interrogativo che io vi pongo, quindi bisogna stabilire: le
acque - e basterebbe attenersi a quella circolare  alla quale
ho accennato - le acque sorgive devono servire, innanzi tutto per
questi servizi igienico-sanitari, ed allora io mi chiedo che cosa
tentenni, che cosa studia la Giunta col suo Presidente, o se no,
diciamo, le acque devono servire per uso irriguo ed allora
piantiamola lì, coi catasti delle acque, piantiamola lì con la
programmazione, perché le acque non potremo captarle. Ora, io
chiedo che su questo punto mi si risponda, a quale uso devono
essere destinate le sorgenti? Secondo luogo, dirò - non per
polemizzare - ma dice il Presidente della Giunta: noi non siamo
responsabili, perché noi siamo in carica da quattro mesi; questa
pratica è stata iniziata nel '67, quindi sono quattro anni, voi con
questo andazzo, ogni anno create una crisi di Giunta, e allora la
Giunta dirà, che cosa posso fare io, la colpa è di quegli altri,
così noi tireremo avanti dei decenni, delle legislature e la colpa
sarà sempre della passata Giunta, perché l'attuale Giunta non potrà
far niente perché la precedente Giunta ha dormito.
Quindi io penso che questo non sia un sistema, e che non sia
neanche una risposta seria che deve dare un Presidente della
Giunta, perché le amministrazioni hanno una continuità.
Specialmente se sono dello stesso colore, perché avete cambiato la
Giunta, ma di fatto, non avete cambiato niente, centro sinistra
prima, centro sinistra dopo, e gli uomini, salvo uno, sono ancora i
medesimi, e allora cosa state tirando in balle tutte queste scuse
che non reggono? Passati quattro anni, con questi ricorsi, mica
ricorsi, Giunta, crisi, un'altra Giunta, questa Giunta, la prossima
Giunta, noi fra altri quattro anni sentiremo ancora lì, magari da
un altro Presidente, magari dal medesimo "eh! beh! che colpa ne
abbiamo noi", aspettate ancora perché la Giunta, la crisi, la mica
Giunta, la responsabilità.
Dolchi (P.C.I.) -
Dice il Presidente della Giunta che la
questione è fuori dall'ordinario, non vedo questa affermazione
perché l'episodio di cui stiamo discutendo è invece, se lo
estendiamo in una visione più generale del problema, la conferma
della necessità che in ossequio all'articolo 43 del nostro Statuto,
sia promulgata la legge regionale in materia del controllo degli
atti degli Enti Locali.
Infatti, avendone la possibilità, dobbiamo nella nostra Regione
applicare il dettato costituzionale che esclude il principio
dell'approvazione tutoria e limita il controllo al rinvio per
richiesta motivata di riesame della deliberazione, ma il caso che
stiamo discutendo, si conferma la necessità dell'affermazione di un
altro principio fondamentale cioè quello che per una vera autonomia
comunale è indispensabile la fissazione di un limite per il
pronunciamento da parte dell'organo di tutela.
Tale limite è previsto già ora per il controllo di legittimità,
è previsto dalle leggi vigenti, e la dottrina e la giurisprudenza
sono unanimi nel ritenere perentorio il termine di 20 giorni per il
pronunciamento prefettizio in materia di controllo di legittimità.
Controllo prefettizio, che nel nostro caso è demandato al
Presidente della Giunta regionale. Tutti sappiamo che tale termine
non esiste per il controllo di merito ed i Comuni hanno la
possibilità di attendere anni, come in questo caso o possibilità
anche discutibile di ricorrere contro il silenzio rigetto quando
non avvenendo una risposta entro 70 gg. per analogia con altri
ricorsi, si intende il provvedimento respinto, aggiungerei che
questa possibilità in Valle d'Aosta è anche resa difficile dalla
vacanza della Giunta Giurisdizionale Amministrativa in sede
giurisdizionale; ma non voglio dilungarmi su questo problema che
sarà oggetto di dibattiti in altre occasioni.
Voglio solo ribadire che la fissazione del termine per l'esame
della deliberazione è una cosa urgente e indispensabile affinché i
Consigli Comunali responsabili dell'amministrazione nei confronti
delle rispettive popolazioni non vengano esautorate della loro
facoltà decisionale da lungaggini da parte dell'autorità di tutela,
lungaggini il più delle volte incomprensibili o originate da
manovre interessate o da dimenticanze più o meno volute.
Una deliberazione come quella del Comune di Montjovet, in data 6
aprile 1967, per la quale a quasi tre anni di distanza non si è
adottato il provvedimento, è un esempio fra molti altri che si
potrebbero citare.
Non mi sembra valido, e in questo mi associo al Collega
Manganoni, che questa Giunta c'è solamente dall'ottobre 1969,
perché l'Ente pubblico è soluzione di continuità tanto più che
quando si tratta di funzione tutoria e vorrei ricordare che nel
periodo della crisi, comunque il controllo di legittimità è stato
compiuto dal Presidente della Giunta regionale o da chi ne faceva
le veci.
Posso anche concordare, in linea di principio, che
l'approvazione tutoria, cioè che l'atto che la Giunta compie nella
qualità di organo tutorio, non sia logico che avvenga
esclusivamente perché c'è una mozione discussa in Consiglio
regionale, ma da questo si deduce ed è logico che fino a quando la
Giunta insiste ad essere organo di tutela, in contrasto con lo
spirito delle vigenti disposizioni che indicano in altro ente tali
funzioni, la mozione in Consiglio regionale è un mezzo per
sollecitare un doveroso adempimento da quell'ente, che è la Giunta,
l'organismo di tutela.
Comunque concludo la soluzione auspicabile, è quella della
sollecita approvazione della legge regionale su controllo degli
Enti Locali, prevista dall'art. 43 dello Statuto e con la certezza
che questa legge in elaborazione nuovamente allo studio contenga
precisi termini per l'espletamento del controllo tutorio.
Fosson
(U.V.) -
Io non sono firmatario di questa
mozione e d'altra parte non vorrei entrare in tanti particolari per
questa questione, però noi sappiamo che c'è sempre un conflitto
naturalmente tra quelle che sono le acque per l'agricoltura e le
acque per gli usi potabili.
Però in questo caso senza voler insistere sull'approvazione
della mozione vorrei raccomandare alla Giunta di vedere di dirimere
il caos, perché non penso che in questo caso non si possa trovare
una soluzione, perché intanto da quanto ho sentito, dalle relazioni
che ho sentito, e da quella scrittura privata che è stata
presentata dai vari, dalla grande maggioranza dei proprietari, cosa
si dice? Che questi proprietari sono disposti a chiedere un quanto
della portata della sorgente per gli usi potabili della Frazione,
quindi rimangono sempre i tre quarti a disposizione per quelli che
sono gli usi irrigui.
C'è una vasca di accumulazione. Si è parlato - se i dati sono
esatti - io non conosco il problema a fondo, quindi il problema
particolare a fondo, ma ho sentito che sono due ettari e qualche
cosa di terreni irrigabili. Quindi con una vasca di accumulazione,
se noi abbiamo i due e tanti, o tre litri al secondo, portandone
via un quarto, si può tranquillamente ancora risolvere il problema
dell'irrigazione. Quindi se c'è una buona volontà in questo senso,
senza voler arrivare all'esproprio, l'esproprio si fa sempre quando
non c'è più altra possibilità, e io non entro adesso in merito
all'esproprio, ma io ritengo che la Giunta, esaminando le due
necessità, perché non si può disconoscere quello che sono le
necessità per l'agricoltura, però a un certo momento c'è la
necessità, che è anche primordiale, di garantire un'acqua potabile
ad un frazione, e se c'è una possibilità di contemperamenti in
questo senso, mettendo i buoni uffici della Giunta, si può ottenere
qualche cosa. Quindi in questo caso non ritengo che sia insolubile
il problema, perché, anzi, vedo una possibilità passando sopra a
quella che può essere domani la testardaggine di qualche
proprietario, che dice, che ancorandosi al puro diritto di
proprietà privata, - dice: "io non voglio cedere niente". Ma allora
c'è un altro ragionamento che si può fare e contemperando quella
che è la necessità della collettività, si può benissimo risolvere
il problema, quindi proprio in questo senso, io inviterei la Giunta
e il Presidente della Giunta di trovare una soluzione a questo
problema.
Savioz
(P.C.I.) -
Io volevo solo aggiungere una
piccola cosa che forse ci avrete pensato, ma i problemi delle acque
nella nostra regione, come d'altra parte in diverse regioni
d'Italia, sono molto gravi, per il fatto che c'è una carenza di
acqua, ma soprattutto diventa difficile la soluzione dei problemi,
perché nessuno vuole rinunciare a quel diritto precostituito che
hanno sulle sorgive stesse. Però in certe occasioni, in certe
situazioni, e non so se questo rientra sì o no, nella possibilità,
c'è anche invalso l'uso nella Valle d'Aosta che l'acqua, non è che
ci sia un rubinetto, e l'acqua si chiude e si apre quando si ha
bisogno, no, bisogna che ci sia un grosso "burni" che corre giorno
e notte e che va sperperata. Allora in questi casi non è possibile
mettere l'acqua potabile nella frazione, mettendo dei rubinetti
nelle case o alla fontana pubblica, anziché lasciare correre giorno
e notte l'acqua che se ne va persa, praticamente persa, mi sembra
che potrebbe essere una soluzione. Io non cito dei casi perché ne
ho risolti due in quel caso lì, in quel modo lì e dopo le prime
volte che brontolavano tutti, perché tutti credevano di essere
stati messi a cattivo partito, poi si sono resi conto che non serve
mica niente avere una fontana pubblica che corre giorno e notte e
che l'acqua va persa.
Facciamo dei serbatoi, mettiamo dei rubinetti, ci sarà acqua
abbondantemente per l'uno e per l'altro uso.
Bordon (D.C.) -
Quando ho iniziato questa mia
chiacchierata, mi ero già permesso di dire allora che avevo cercato
di documentarmi, perché almeno uno dei due firmatari, io avevo
detto tutti e due - mi correggo - erano clienti un po' difficili,
perché sapevamo che certamente su questo argomento avrebbero
cercato di fare un po' di demagogia. Quando dice che la mia
relazione è una favola, devo ripetergli, caso mai è una favola
degli uffici della Regione, è una favola dell'Assessorato
all'Agricoltura, è una favola dell'Assessorato alle acque, ai
Lavori Pubblici, perché la relazione, non me la sono certamente né
sognata, né inventata, ma la realtà è questa Signori che la
relazione corrisponde perfettamente alla realtà, quindi non è
assolutamente una favola, ma è una cosa reale che si è constatata
attraverso esami, sopralluoghi e studi che sono stati fatti negli
anni scorsi.
Naturalmente io vi avevo detto prima che avrebbero fatto un po'
di demagogia, perché vedete la cattiveria, consiste in questo: che
per un caso noi abbiamo qui un gruppo di otto, dieci persone che
bevono nella stessa frazione, che usufruiscono della stessa
piscina, per cui il territorio che è irrigato da questa piscina e
noi sappiamo come avvengono le successioni in Valle d'Aosta, perché
ogni gruppo familiare ha le proprietà intorno a questa piscina,
ebbene noi abbiamo un gruppo di persone che si chiamano, qui, le
potrei elencare, vengono definite democristiane, perché non conta
vedere la realtà delle cose, si deve sempre cercare inutilmente
della demagogia per poter fare una critica che non è certamente
costruttiva, ma che ripeto, è semplicemente demagogica.
Naturalmente, siccome noi ce ne infischiamo di questi giudizi,
perché grazie a Dio non abbiamo da tenere conto dei giudizi di
Germano, vi aggiungiamo però che in compenso il fatto del Parroco
che è favorevole a questa vendita, compensi un po' questa famiglia
democristiana, per cui il piatto della bilancia si ristabilisca
equamente come invece vogliamo mandare avanti noi la questione...
(
Voce
)...eh! sarà comunista, ne abbiamo tanti... ad ogni
modo, per fortuna, e ne sono veramente lieto anche di questo.
Ciò detto e sono solo inutili chiacchierate per ritorcere in
parte quella che è la solita impostazione, veniamo al sodo e
veniamo al sodo in questo modo. Potremmo, innanzi tutto, collegarci
a quanto ha detto Fosson. Fosson ha fatto un ragionamento serio,
non mi aspettavo che mi dicesse: "togliete l'acqua di colpo agli
agricoltori", certamente Fosson ha ben altre...perché è stato per
parecchio tempo all'Assessorato all'Agricoltura. Perché è facile
venir fuori e dire: "si approvi quella delibera di esproprio",
perché è facile e non si può fare, non perché è difficile
espropriarla, ma perché...bisogna sentire un po' tutte le campane,
non sentire solo quella del Sindaco di parte, o quella del
proprietario di parte. Bisogna fare tutte le indagini, e quello che
si deve fare, farlo attraverso i funzionari che certamente non
hanno motivi di parte da difendere, e producono una documentazione
che la Giunta deve seguire nella valutazione di questa delibera, e
allora che cosa bisogna aggiungere? E, perdiamo un po' di tempo, ma
d'altronde abbiamo pochi argomenti ancora, bisognerà pure che le
occupiamo queste due o tre ore e quindi veniamo avanti. Il problema
era questo Consigliere Fosson, dirimere il caso, eh! Ce la mettiamo
proprio tutta per dirimere il caso, perché quando ci vengono a dire
l'Amministrazione continua, hanno ragione, però la verità è questa:
noi siamo arrivati ad ottobre e abbiamo incominciato per vedere di
dirimere questa questione, perché se no sarebbe stata bocciata già
all'inizio. Perché? Perché a un certo momento hanno fatto una
misurazione di questa fontana, e lo ricordo a me stesso, e lo
voglio dire, perché con le cifre non si scappa, l'abbiamo detto in
tante occasioni. A un certo momento si è fatta una misurazione
dell'acqua, che aveva dato come risultato litri al secondo 7,50 in
data 2 settembre nel 1966 e litri al secondo 2,80 in data 19
gennaio, per cui a un certo momento questa fontana non è che vada
dai 2,80 ai 7,50 che ci potrebbe consentire un altro ragionamento
che faremo dopo, ma bensì ha una portata che non è sufficiente,
dicono i proprietari dei terreni, ad alimentare la piscina.
Allora cosa abbiamo detto? Abbiamo fatto un ragionamento,
abbiamo detto: "Signori Proprietari agricoltori, voi non potreste
consentire durante il periodo invernale, il periodo in cui non si
irrigano i prati, non potreste consentire che quest'acqua vada a
finire in stazione?".
Perché deve andare a finire in stazione? Perché la stazione è
senza acqua potabile. Ora ecco la prova al di qua e al di là della
barricata. Sentiamo l'amico Crétier e il Consigliere Germano che
dicono che la frazione non ha acqua potabile, dall'altra parte
sentiamo invece i ricorrenti che dicono che l'acqua potabile c'è.
Quindi a un certo momento, ecco perché bisogna fare le indagini e
bisogna appurare prima di prendere una decisione. E vediamolo
questo ricorso di questi Signori qui che sono in pochi, ma sono
nove! Mi si dirà della stessa famiglia, alcuni si chiameranno
Goyet, altri si chiamano Pernel, altri si chiamano Bosc, che siano
cugini e parenti, io non lo credo che siano tutti, ma, ad ogni
modo, anche lo fossero, le realtà dell'esposto sono quelle che io
vi leggo adesso e queste realtà: "i sottoscritti proprietari della
sorgente denominata Ferrère in Montjovet, Fraz. Chenal, dopo vari
esposti presentati", questo esposto - chiedo scusa se torno
indietro - questo esposto è stato presentato ai primi di febbraio,
perché noi sollecitavamo qualche cosa per portare avanti questa
pratica.
Questa frazione di Chenal, dopo vari esposti presentati alla
S.V. al fine di regolare una volta per sempre la controversia sorta
fra il Comune di Montjovet e i sottoscritti consortisti, cita il
progettato acquedotto per la Frazione di Perral, fanno presente
alla S.V. l'attuale situazione:
1°) la sorgente di acqua potabile attualmente captata
dall'attuale acquedotto per la frazione di Perral - quindi fino a
prova contraria la frazione di Perral, un acquedotto ce l'ha,
chiaro Crétier... (
Voce
) ...si vede che sarai tu che lo fai
diventare matto, ma a me questo non interessa se diventa matto. Qui
il ricorso, lo posso leggere, anche se ce l'avete voi, io devo
leggere un ricorso anche se non ti è gradito, devo sentire la tua
campana e quella dell'altra parte. Allora la sorgente dell'acqua
potabile, attualmente captata dall'attuale acquedotto per la
Frazione di Perral, è stata analizzata nel 1950 ed è risultata
batteriologicamente pura; o è matto questo qui o dite una esattezza
voi altri. Sono diversi a conoscerlo, ad ogni modo ce lo dirà il
nostro medico regionale se è vero o no questo.
Andiamo avanti, e attualmente a monte di detta sorgente, a circa
40 metri, si sta costruendo una casa con scavi in profondità di
vari metri, si dice che si tratta di una concimaia, di una stalla e
di un fienile, quindi riteniamo direttamente responsabile
l'Amministrazione delle conseguenze di inquinamenti e di
diminuzione di portata per scavi e depositi di terra;
immediatamente sopra la sorgente.
Che poi questa azione sia un'azione di rappresaglia da parte
dell'amministrazione per giustificare le loro azioni contro noi
consortisti, questo è un altro discorso. Nella zona immediatamente
a nord della frazione di Perral, vi sono numerose sorgenti di acqua
di cui due di proprietà di una sola famiglia con un acquedotto
privato e una non captata.
Quindi non è vero che un privato abbia l'acqua in casa. Non è
vero. Andiamo noi due a fare un sopralluogo insieme, neh Crétier?
Con te non vengo, non sai neanche dov'è Montjovet, vado con
Crétier.
Vi è pure un'altra sorgente captata con diritto di una sola
famiglia, e altre sorgenti affiorano pure al terreno senza che
l'Amministrazione si sia mai interessata a queste sorgenti.
Vi è pure una sorgente captata ad uso esclusivo di un pollaio,
vedi, qui si scherza, anche le galline hanno l'acqua potabile,
attualmente vi sono due sole famiglie che risiedono tutto l'anno e
che allevano bovini, uno dalla parte inferiore della strada
nazionale in promiscuità dell'attuale abbeveratoio pubblico e uno
dalla parte superiore della strada con l'attuale acquedotto a circa
dieci metri.
Dalla parte superiore della Nazionale vi sono pure altre due
famiglie che allevano bestiame e vi risiedono solo alcuni mesi
nella frazione, però una di queste possiede già una fontana per
esclusivo uso e l'altra non possiede l'acqua. Visto quanto esposto,
ecc. ecc.
Ora non vi dico mica che prendiamo per oro colato questo
esposto, ma che si venga a cercare di poter sospingere la Giunta a
dare una decisione immediata, io ripeto quello che vi ho detto
prima: non è logico, né possibile... (
Voce
) ...per me è dal
mese di ottobre, checché tu ne dica, questa tua battuta che si
ripete anche abbastanza spesso è vecchia e non fa più nessun
effetto. Anzi, qui, non te lo volevo neanche dire, ma tu con la
battuta del creare una crisi ogni anno vuoi fare dello spirito -
non è facile fare dello spirito - e tu non ci riesci mai, sarà
perché sei sempre triste, non so che cosa hai.
Tu, spiritoso non lo puoi essere, quindi a un certo momento fai
ridere, anziché essere spiritoso, quindi ti chiedo scusa di questa
battuta, non te la volevo neanche dire.
Naturalmente, che cosa ne viene fuori? Immaginatevi un po' se si
fosse trattato di un Comune in cui, noi altri, che cosa avremmo
sentito da quei banchi se non difendiamo gli interessi degli
agricoltori, immaginati, Maquignaz, che cosa ne sarebbe venuto
fuori! Invece noi ripetiamo, per la seconda volta oggi, qui, che
nel modo più assoluto stiamo raccogliendo questi dati.
Il Comune di Montjovet ci risponderà certamente, contrasterà
questo attraverso le nostre inchieste, dei nostri funzionari
regionali. Noi esamineremo con la massima obiettività questo
problema, si tratterà forse di decidere se sottrarre l'acqua alla
piscina per dare l'acqua potabile. È indubbio che se in questa
frazione non c'è acqua potabile, io sarò del parere che la dovremo
togliere anche agli agricoltori perché, prima ancora degli
interessi agricoli, forse è bene che ci sia la salute del pubblico
perché hanno detto bene, quando dicono "domani in caso di tifo cosa
faremo?". Ma questo la Giunta lo vaglierà, naturalmente non sotto
l'impulso di mozioni che vogliono essere consultatrici, ma neanche
per sogno, noi la esamineremo con tranquillità, con i dati che
abbiamo in mano e vedremo di trovare la soluzione migliore.
Germano (P.C.I.)
- Secondo il Presidente della Giunta, ci
troviamo di fronte a un Comune dove Sindaco e Amministrazione sono
matti. Acquistano una sorgente, fanno il progetto di un acquedotto
che è stato approvato dalla Giunta regionale, prevedendo un
finanziamento per 1.600.000 lire, per una frazione dove non ci sono
abitanti, e dove quei due o tre abitanti che ci sono hanno già
l'acqua, e nella medesima zona vi è una serie di sorgenti che si
lasciano defluire e non si vogliono prendere per prendere quella
lì. Ma come si fa a guardare un ricorso di questo tipo che viene
mandato ieri mattina. Ieri mattina è arrivato in Comune, cioè
nell'imminenza di questa discussione, questa sì che è demagogia,
contando delle falsità reali, vere, è demagogia la nostra che a
ottobre, i primi di ottobre insediato il Presidente della Giunta,
andiamo il Sindaco, Crétier e Germano e cosa dicono: le cose che ha
riconosciuto, detto con buon senso da Fosson.
Abbiamo detto vediamo di trovare il modo di utilizzare una parte
di queste acque perché i cittadini possano berle e salvaguardare
gli usi e i diritti agricoli. Vi è ampia possibilità per fare l'una
e l'altra. Noi l'abbiamo fatto a ottobre, abbiamo sollecitato il
Presidente della Giunta, Crétier l'ha sollecitato a parecchie
riprese, e se presentiamo una mozione a febbraio è perché vediamo
che dopo tre anni e dopo altri quattro mesi si continua a non
provvedere, questa è la realtà e non la demagogia! E io vorrei
proprio che i Consiglieri, siccome Perral non è distante dalla
strada nazionale, andassero a vedere, a rendersi conto con i propri
occhi come stanno le cose, e dico ai Consiglieri: "state certi che
l'Amministrazione di Montjovet, il sindaco di Montjovet non è
matto, non butta via i soldi!". Se vuole fare un acquedotto per una
frazione, perché ci sono gli abitanti, vi è la disponibilità
d'acqua, e ha i soldi. Chi è invece, non dico che è matto, ma segue
certi indirizzi politici che ostacolano queste cose per fare
piacere a una famiglia, è la Giunta regionale e il suo Presidente,
ecco la realtà e chiunque di voi può andarlo a vedere e constatarlo
e toccarlo proprio, come San Tommaso, col dito, che le cose stanno
in questi termini e non è per fare della propaganda, andate a
vedere e vi renderete conto di come amministrano questa gente.
Bordon (D.C.) -
...mettere anche un po' di benzina sul
fuoco, tanto tutto serve, vorrei dire che noi ci siamo permessi di
dire che il Sindaco di Montjovet è matto tanto per cominciare, e ce
ne prendiamo ben guardia. Noi riteniamo che il Sindaco di Montjovet
faccia quello che deve fare come Sindaco, come Amministratore, io
ritengo però che la Giunta qui come ente tutorio, di tutela, debba
guardare gli interessi del Comune e difendere anche gli interessi
dei privati, allorquando forse in un determinato Comune potrebbero
anche esservi delle impostazioni amministrative che potrebbero
essere di parte e non essere troppo obiettive. Sapete perché mi
viene questo dubbio? Non sai perché? Te l'avevo detto che mettevo
un po' di benzina sul fuoco, perché voglio dirti, per esempio, cose
ne dici tu quando arriva qui un privato che ti viene a dire, e che
mi costringe a prendere una lettera, a scrivere una lettera di
questo tenore: "Ill.mo Signor Sindaco di Montjovet, si prega di
comunicare con sollecitudine i motivi per cui la S.V. non intende
procedere all'iscrizione in anagrafe della famiglia del Signor
Grosjacques Primo, nato nel '39" - non interessa l'età -"dimorante
in codesto Comune da circa tre anni, con abitazione in villaggio di
Tofo.
Si fa presente alla S.V. che non può esimersi dal procedere agli
adempimenti."
Immaginatevi se invece di Bordon fosse Germano che ha una
lettera di questo tenore in mano! Incomincerebbe ad andare a vedere
di che partito è questa famiglia, chissà che cosa ne tirerebbe
fuori. Ora noi abbiamo fatto questa lettera perché sono venuti a
chiedercelo, quindi io ritengo che l'obiettività è questa; noi
abbiamo dei privati che vengono a far vedere, a difendere i loro
interessi, il Comune che cerca di portare via l'acqua di una
sorgente, dobbiamo cercare di vedere se è possibile dirimere la
questione come ha detto Fosson, accontentando tutti e due, oppure
dobbiamo accontentare o solo una parte o l'altra.
Adesso ho voluto leggervi anche questo, perché io ringrazio il
Consigliere Germano perché è riuscito a dare del matto alla Giunta
con molta eleganza, io questo non glielo contraccambio perché sa
cosa io pensi di lui, lui già lo sa, e non ho bisogno che lo
sappiano gli altri. Quindi io non aggiungo nient'altro, ho detto ai
Consiglieri tutta la cronistoria di questa pratica, dico che sono
in attesa di ulteriori chiarimenti per vedere che cosa la Giunta
deve fare. I Consiglieri sono poi padroni di votare o no questa
mozione, ma secondo il mio modesto parere questa mozione deve
essere rigettata, perché è stata portata qui, soltanto a fini
demagogici, per criticare un'impostazione, è stata portata qui
soltanto per fare di nuovo una discussione come ha fatto Dolchi,
che poi si è ripreso a tempo per portare di nuovo una legge nuova
per la tutela dei Comuni, che discuteremo allora e i cui risultati
non si possono dire se saranno buoni o no, oggi. Li vedremo allora
quelli che saranno, però questo è un altro discorso.
Quindi io non ho altro da aggiungere, e garantisco ai Signori
Consiglieri che non porterò via altri cinque minuti, ascolterò le
osservazioni che si fanno, ma io ho spiegato la cosa e ho detto che
questa mozione deve essere respinta per questi motivi.
Poi, ognuno fa come vuole.
Crétier
(P.C.I.) -
Io conosco bene quella famiglia
Grosjacques, abitano sei mesi a Challand e sei mesi a Montjovet,
allora non è vero che da tre anni abitano a Montjovet. (
Voce di
Bordon in lontananza
)
Germano (P.C.I.) -
...la dimostrazione del fatto politico
è proprio quella che il Presidente della Giunta abbia quella
lettera lì pronta... per dire che quel Sindaco è un Sindaco
fazioso, per giustificare, per avere le armi pronte, questa è la
dimostrazione...
(voce)
...e per dirti che la Giunta ha
sempre ragione di tenere lì una delibera per tre anni nel cassetto
e di non rispondere. Rispondeteci di no. Se rispondete no, il
Sindaco e la Giunta possono ricorrere, hanno le mani libere ma voi
le tenete lì nel cassetto per tre anni, senza rispondere, veniamo a
sollecitare, veniamo a chiedere, veniamo a pregare, niente! Prima
era Bionaz, e adesso è Bordon, è lo stesso.
Questa è la realtà.
Maquignaz
(D.C.) -
Devo prima di tutto precisare
che io non sono molto dentro a questa questione, perché non sono
mai stato interessato a questo problema, né il Sindaco di Montjovet
mai ha sottoposto questa questione: però dopo le accuse fatte dal
Consigliere Germano che dice: "questa è un'impostazione politica",
sento il dovere di dire perché quanto riguarda la relazione che io
ho trasmesso al Presidente della Giunta, quando  ne ho avuto
la richiesta ho passato questo ad un funzionario dell'Assessorato
che si occupa dei problemi del Consorzio che evidentemente non è
della Democrazia Cristiana e glielo posso assicurare. Ora,
naturalmente quello che io ho firmato quando ho trasmesso è perché
il funzionario che ha seguito questa pratica era lui che era a
conoscenza di questi fatti; quindi mi dice che già nel '63
l'Assessorato si era espresso con una lettera dell'8 aprile del
'66, dice che non era possibile distogliere l'acqua della sorgente
Ferrère dagli usi agricoli, inoltre si ricorda in quella lettera
che noi abbiamo dato un contributo nel '68 di 1.043.000, si dice
che l'acqua è appena di 2 litri e mezzo, tre al secondo e che serve
per un comprensorio di ettari 2,6. Conclude, è il tecnico che ha
esaminato il problema, dicendo che si ritiene appena sufficiente
quell'acqua per gli usi agricoli, quindi io parlo sempre del
periodo di irrigazione.
Evidentemente, se si può trovare un accordo, come diceva il
Consigliere Fosson, per il periodo in cui non viene usato questo, è
un altro discorso, ma glielo assicuro che la relazione che è stata
fatta non ha niente di politico, è una relazione fatta da un
tecnico che ha seguito questo problema.
Germano (P.C.I.) -
Vede, Signor Assessore, Lei è un bravo
ragazzo, ma nella questione non c'entra per niente, quindi lasci
stare, non c'è niente che dice favole sulle cose che dice Lei, le
ripeto che quando siamo andati da Bionaz, a suo tempo, col Sindaco
e col Consigliere regionale e quando siamo andati da Bordon a suo
tempo col Sindaco e con il Consigliere regionale, non abbiamo detto
di togliere tutta l'acqua all'uso agricolo, abbiamo detto di
prenderne una parte. Abbiamo detto: nel periodo di irrigazioni si
può anche lasciare tutta, non abbiamo sostenuto nessuna di quelle
tesi; abbiamo detto: troviamo l'accordo per fare questo; quindi
Lei, non c'entra, e non abbiamo detto che lei ha raccontato favole,
le favole le ha raccontate con ampiezza il Presidente della
Giunta.
Personnettaz
(D.C.) -
Altri prendono la parola?
Allora mettiamo ai voti la mozione n. 8 per alzata di mano. La
parola a Fosson.
Fosson
(U.V.) -
Io non voglio ripetere quello che
ho già detto, ritengo che in questo caso si possa trovare un
contemperamento tra le due esigenze e siccome la mozione parla
dell'approvazione di una delibera che concerne l'acquisto della
sorgente e limita a questo la mozione, noi voteremo a favore della
mozione, - non dice altro - la Giunta regionale con urgenza,
delibera n. 8 e la delibera n. 8 è quella dell'acquisto della
sorgente; quindi siccome questo lascia tutta la possibilità alla
Giunta di ricercare quel contemperamento che noi stessi abbiamo
indicato, noi votiamo a favore della mozione.
Personnettaz
(D.C.) -
Chi è favorevole alzi la
mano. Chi è contrario alzi la mano. Astenuti?
La mozione è respinta: ventisei presenti, dieci favorevoli,
sedici contrari.
La mozione è respinta.
Passiamo al punto 7.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK