Consiglio Regionale della Valle d'Aosta - Oggetto del Consiglio n. 1530 del 26 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1530 del 26 ottobre 2005 - Resoconto
OGGETTO N. 1530/XII - Assegnazione di alloggi di edilizia
residenziale pubblica. (Interrogazione)
Interrogazione
Preso atto che i programmi di Edilizia Residenziale Pubblica
continuano ad essere in fase di stallo;
Rilevato che la situazione alloggiativa rimane preoccupante
in modo particolare ad Aosta;
Constatato che ci sono famiglie collocate utilmente nella
graduatoria emergenza da diversi anni;
i sottoscritti Consiglieri regionali
Interrogano
l'Assessore competente per conoscere:
1) quanti alloggi liberi risultano dal patrimonio di Edilizia
Residenziale Pubblica nel Comune di Aosta;
2) per quali motivi non vengono assegnati gli alloggi
disponibili ai richiedenti collocati utilmente nelle graduatorie in
vigore e in modo particolare nella graduatoria Emergenza.
F.to: Salzone - Lanièce
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Tenuto conto che le premesse dell'interpellanza
non sono o non sarebbero del tutto conformi alla realtà,
permettetemi di fare alcune precisazioni, in quanto nel Comune di
Aosta sono in corso di realizzazione alcuni programmi di edilizia
residenziale pubblica ed in particolare: la costruzione di 78
alloggi nel quartiere Dora di Aosta da parte dell'ARER, è stato
redatto il progetto definitivo e l'ARER sta procedendo alla stipula
con il Comune di Aosta della convenzione per la concessione del
diritto di superficie sull'area "UMI 1" del quartiere Dora a
seguito della quale potranno essere appaltati i lavori;
l'attuazione del Programma operativo regionale (POR) relativo al
programma ministeriale denominato "20.000 alloggi in affitto",
anche qui l'intervento promosso dall'ARER nel quartiere Dora del
Comune di Aosta, zona "UMI 4", per la costruzione di 20 alloggi e
20 autorimesse è già stato appaltato e l'inizio dei lavori dovrà
avvenire, come previsto dalla deliberazione della Giunta regionale
17 giugno 2005, n. 1964, entro il 24 novembre p.v.; il contratto di
quartiere: l'intervento prevede la costruzione di n. 5 fabbricati
per complessivi 82 alloggi, 86 autorimesse, 19 posti auto coperti,
un centro diurno, un centro anziani e una sala polivalente. Durante
le operazioni di scavo sono stati trovati dei reperti archeologici
che hanno rallentato le operazioni del cantiere. Al momento i
lavori di scavo archeologico del primo lotto si sono conclusi e
deve essere redatto il progetto del 2° lotto. Con i programmi di
edilizia residenziale pubblica che ho indicato si renderanno quindi
disponibili nel Comune di Aosta 180 nuovi alloggi.
Fatta questa premessa, per formulare un'adeguata risposta devo
precisare che l'assegnazione di alloggi di edilizia residenziale
pubblica segue due distinti canali: il principale, disciplinato
dalla legge regionale n. 39/1995, "Normativa e criteri generali per
l'assegnazione, la determinazione dei canoni e la gestione degli
alloggi di edilizia residenziale pubblica", prevede la formulazione
di una graduatoria a livello comunale cui possono accedere i
cittadini che versano in determinate condizioni socio-economiche;
il secondo, sempre disciplinato dalla medesima legge regionale, è
stato istituito per dare una risposta a casi gravi che richiedono
una risposta tempestiva e comporta l'inserimento del soggetto in
una graduatoria definita "di emergenza abitativa". La procedura è
stabilita dall'articolo 23 di questa legge, che al comma 5 dispone
che le modalità di presentazione delle domande e i criteri di
priorità per l'assegnazione degli alloggi riservati in concorrenza
tra i soggetti che si trovino in specifiche e documentate
situazioni di emergenza abitativa e soggetti portatori di handicap
sensoriale e/o motorio certificato, che si trovino in situazioni di
disagio abitativo o di emergenza abitativa, sono approvati dalla
Giunta regionale su proposta della Commissione di edilizia
residenziale pubblica sovvenzionata. Con deliberazione 24 dicembre
2001, n. 5004 sono state definite le modalità di presentazione
delle domande e dei criteri di priorità per l'assegnazione degli
alloggi riservati per situazioni di emergenza abitativa. Ai sensi
del comma 2 dell'articolo 23 della legge regionale n. 39/1995 per
le finalità di emergenza abitativa possono essere utilizzati
soltanto gli alloggi "di risulta" (cioè quelli che si liberano da
una precedente assegnazione). L'ente gestore comunica alla
struttura regionale competente in materia di edilizia residenziale
pubblica l'elenco degli alloggi di risulta entro 30 giorni dalla
loro disponibilità.
Tutto ciò premesso, in riferimento a quanto richiesto
dall'interrogazione al punto n. 1, ovvero
"quanti alloggi liberi
risultano dal patrimonio di edilizia residenziale pubblica nel
Comune di Aosta"
, comunico che alla struttura regionale
competente in materia di edilizia residenziale pubblica non sono
segnalati alloggi "di risulta" disponibili ai fini dell'emergenza
abitativa. In particolare, per quanto concerne il Comune di Aosta,
come comunicato dallo stesso Ente, gli alloggi complessivamente
liberi, seppur non fruibili per i sottoindicati motivi, risultano
60 di cui: 44 alloggi sono oggetto di manutenzione straordinaria e
quindi non utilizzabili in tempi brevi; 1 alloggio è oggetto di
lavori di manutenzione ordinaria; 2 alloggi sono liberi ma, essendo
alloggi "di risulta", potrebbero essere destinati all'emergenza
abitativa - a tale riguardo il Comune di Aosta vorrebbe procedere
all'assegnazione degli alloggi con una propria procedura
amministrativa, che la struttura competente sta attualmente
valutando per verificarne la coerenza rispetto a quanto previsto
dalla deliberazione della Giunta regionale del 2001, che
costituisce un atto di indirizzo generale a livello regionale -; 13
alloggi sono inseriti nel vigente piano di vendita del Comune.
Seconda domanda:
"per quali motivi non vengono assegnati gli
alloggi disponibili ai richiedenti collocati utilmente nelle
graduatorie in vigore e in modo particolare nella graduatoria
emergenza"
, attualmente sono in corso da parte
dell'Amministrazione del Comune di Aosta le procedure per
l'assegnazione di n. 10 alloggi mansardati, recentemente realizzati
dall'Amministrazione stessa, a favore di soggetti utilmente
collocati nella vigente graduatoria per l'assegnazione di alloggi
di edilizia residenziale pubblica. Al momento non è possibile
procedere in favore di soggetti utilmente collocati nella
graduatoria di emergenza per indisponibilità di alloggi "di
risulta". Per completezza dell'informazione ritengo utile precisare
che da parte dell'Amministrazione del Comune di Aosta le
assegnazioni effettuate in forza della vigente graduatoria dalla
data di approvazione della medesima - cioè dicembre 2003 - sono
state 42. Le assegnazioni di alloggi in favore di soggetti che
rientrano nella problematica dell'emergenza abitativa nel corso del
2005 sono state 24.
Presidente - La parola al Consigliere Salzone.
Salzone (FA) - Grazie, Assessore, per l'articolata risposta,
direi piuttosto ampia, devo dire da questo punto di vista sono
soddisfatto. Mi permetto solo di fare dei piccoli rilievi per
quanto riguarda la prima parte del discorso, legata ai programmi;
nella mia interrogazione dicevo che questi programmi sono in
stallo, è chiaro che è un'affermazione un po' provocatoria, ma
deriva dal fatto che questi sono programmi arcivecchi, datati e non
le dico le date altrimenti parliamo del 1995, 1996, questi sono
ancora i finanziamenti dello Stato, anche se leggo sempre sui
giornali che questa Regione dà i soldi...
(interruzione dell'Assessore Cerise, fuori microfono)
... va bene, ma sono quelli comunque, sono quelli finanziati
dalla legge dello Stato, così come i 20 mila alloggi... so che non
sono arrivati, ma sono sempre soldi stanziati per quello. La
correzione deriva dal fatto che non possiamo dire che vi saranno
fra breve 180 alloggi, chi le ha fornito questi dati ha sbagliato,
perché avremo un centinaio di alloggi fra 4 anni e questo perché
nel computo - come ho detto al Presidente dell'ARER quando abbiamo
fatto qui l'audizione - lui inserisce 82 alloggi del contratto di
quartiere che, in realtà, non sono disponibilità nuove di alloggi.
Infatti, come lei sa, il contratto di quartiere che ha vinto con un
certo orgoglio l'ARER anni fa ha ottenuto quel finanziamento sulla
base del fatto che il progetto era realizzabile in quanto venivano
abbattuti 2 grattacieli. Quello era il fondamentale impegno che
derivava dal progetto e che ci ha consentito di arrivare al 13°
posto in tutta Italia, permettendoci di avere questo finanziamento.
Dovremmo pertanto "prendere" la gente abitante nei grattacieli e
"metterla" nel fabbricato nuovo, quindi non creiamo alloggi nuovi,
anzi ne mancheranno un decina rispetto al numero di persone che
vivono attualmente nei grattacieli, ma questo solo per la
concretezza e non per fare polemica. Ho visto dai giornali che è
stato appaltato l'intervento al quartiere Dora, quindi questa è già
una buona cosa.
Ciò detto, l'interrogazione mi interessava di più sotto
l'aspetto degli alloggi che non vengono assegnati. È ovvio che non
è che uno fa apposta a non assegnare gli alloggi però, se
analizziamo bene questo dato, ci deve far riflettere che forse deve
essere spinta una programmazione diversa rispetto al passato. Non
possiamo pensare in un momento di così grave crisi abitativa - e
non sto a fare tutta l'analisi filosofica sul problema della casa
che ci trova in un momento congiunturale grave, quindi quello
sarebbe uno dei problemi sostanziali più importanti per rilanciare
le famiglie che sono a reddito molto basso - di dire che abbiamo 60
alloggi pubblici liberi, non possiamo, perché se lei dicesse: "noi
ce li abbiamo da 2 mesi gli alloggi liberi", io le direi:
"Assessore, adesso incentivi il comune, la Regione stessa, finanzi
per metterci nelle condizioni di ristrutturare o fare la
manutenzione di quei 44 alloggi che sono da ristrutturare".
Sessanta alloggi pubblici liberi cioè sono per noi una cosa
aberrante primo perché non si assegnano alle persone che ne hanno
bisogno, secondo perché, dal punto di vista del pubblico, vuol dire
anche una mancanza di introiti da parte dell'ente pubblico non
indifferente, con dei costi di condominio che sono a carico
dell'ente. Credo che da questo punto di vista varrebbe la pena
sedersi e fare un ragionamento, forse qualche idea possiamo anche
darla.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK