Consiglio Regionale della Valle d'Aosta - Oggetto del Consiglio n. 1887 del 19 marzo 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1887 del 19 marzo 1986 - Resoconto
OGGETTO N. 1887/VIII - ILLUMINAZIONE DELLE VESTIGIA ROMANE
NELLA CITTÀ DI AOSTA. (Interrogazione).
PRESIDENTE
: Do lettura dell'interrogazione presentata dai
Consiglieri Mafrica e Bajocco:
INTERROGAZIONE
Spesso si parla di valore dei beni monumentali, di difesa del
patrimonio storico e culturale della nostra Regione, ma sovente
alle parole non seguono i fatti.
Sono certamente suggestivi i castelli illuminati nel
pomeriggio notturno, così come l'illuminazione al sodio crea
efficaci giochi di luce e di ombre sulle mura romane di
Aosta.
Purtroppo chi passeggiava alcune sere or sono in prossimità
delle Porte Pretoriane, aveva quasi l'impressione di trovarsi in un
tunnel mal illuminato:
le lampade al sodio erano spente e - a detta di abitanti della
zona - l'illuminazione manca da mesi.
Poichè quella parte della città in cui si trovano le Porte
Pretoriane e l'Anfiteatro è meta quotidiana di visite da parte di
turisti e cittadini,
i sottoscritti Consiglieri regionali
INTERROGANO
l'Assessorato al Turismo e Beni Culturali per sapere:
1) se il compito di curare l'illuminazione delle Porte
Pretoriane spetta al Comune o alla Regione;
2) cosa intende fare l'Assessorato competente per garantire,
comunque, che i turisti ed i cittadini di Aosta possano fruire,
anche di sera, dello spettacolo delle vestigia romane.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
L'illuminazione delle Porte Pretoriane ed
anche dell'Arco di Augusto ha una strana vicenda, perchè circa
venti anni fa l'impianto di illuminazione era stato eseguito a
spese dell'ENEL, quindi in effetti la proprietà dell'impianto è
ancora a tutt'oggi di quest'ultima, mentre la manutenzione era
stata affidata, come da accordo fra ENEL e Comune, al Comune di
Aosta.
Da cinque anni ormai manca l'illuminazione alle Porte Pretoriane
e all'Arco di Augusto, ed era stata tolta quando si parlava di
risparmio energetico, ma non si può mettere in funzione tout court
l'impianto perchè è fuori norma. Abbiamo già provveduto al
passaggio di consegne con conseguente rinuncia da parte dell'ENEL a
questo impianto, stiamo già eseguendo il progetto esecutivo dei due
impianti e ritengo che prima dell'estate l'illuminazione di queste
due importantissime vestigia romane possa di nuovo essere rimessa
in funzione, compatibilmente con i tempi di lavoro necessari.
PRESIDENTE
: Ha chiesto di parlare il Consigliere Mafrica,
ne ha facoltà.
BAJOCCO (P.C.I.):
A quanto mi risulta, nel 1960 quella
illuminazione non era stata fatta a spese dell'ENEL, bensì a spese
dell'Amministrazione comunale. Vorrei solo precisare che al secondo
comma dell'interrogazione deve leggersi non "pomeriggio" ma
"passaggio" notturno: è stato un piccolo errore.
Non sono fra quelli che alla sera frequentano molto il borgo e
forse il Consigliere Torrione, che abita in quella zona, avrebbe
dovuto sollevare lui il problema; però mi sono meravigliato che
nessuno l'abbia fatto, perchè in questo Consiglio con leggi,
proposte di legge, interpellanze ed interrogazioni si parla sovente
dei nostri beni monumentali, anche se abbiamo delle bellezze che
sono trascurate. È per questo che ho voluto informarmi e ho saputo
che non è da oggi che ci troviamo in una circostanza del genere:
quando uno passava da via S. Anselmo per imboccare via Porte
Pretoriane, gli sembrava proprio di entrare in un tunnel.
Prendo atto di quanto l'Assessore ha detto, augurandomi che la
prossima estate si torni a rivedere la bellezza di quelle mura.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK