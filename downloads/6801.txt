Consiglio Regionale della Valle d'Aosta - Oggetto del Consiglio n. 1304 del 19 aprile 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1304 del 19 aprile 1985 - Resoconto
OGGETTO N. 1304/VIII - PROPOSTA DI LEGGE CONCERNENTE:
"ISTITUZIONE DEL MUSEO REGIONALE DI SCIENZE NATURALI".
PRESIDENTE
: Ha chiesto di parlare il vicepresidente/De
Grandis, ne ha facoltà.
DE GRANDIS (P.R.I.):
La proposta di legge vuole stabilire
e mettere in evidenza il grande interesse che ha la nostra Regione
sotto il profilo naturalistico. Nei secoli trascorsi, la nostra è
stata una Regione molto trascurata dai ricercatori in questo campo,
forse per le difficoltà di accesso di quell'epoca, e anche oggi ha
visto solo realizzarsi una serie di ricerche abbastanza
superficiali e scoordinate, mentre invece essa si estende in un
territorio i cui confini politici sono identici a quelli naturali,
che sono quelli che interessano agli effetti delle ricerche
naturalistiche.
La nostra Regione ha in sè una serie di peculiarità di carattere
naturalistico che vedono convivere a brevissima distanza situazioni
che si ritrovano nei paesi caldi e secchi del centro Italia da una
parte e situazioni invece sul versante opposto che si ritrovano nel
centro Europa.
Alcuni studi recenti che hanno messo in evidenza queste
caratteristiche peculiari sono stati apprezzati molto nel campo
scientifico. vorrei citare solo l'ultimo, patrocinato dall'
Assessorato all' Agricoltura, che è stato fatto da due giovani
ricercatori di Aosta e che ha avuto sulla rivista specializzata
"Airone" una recensione estremamente lusinghiera. In quest'ultima è
stato anche messo in evidenza come tale tipo di studio sia stato
fatto con metodi e criteri scientifici tali da renderlo di gran
lunga superiore a tutte le analoghe ricerche patrocinate dalle
altre Regioni in questo periodo.
C'è da dire che un Museo di Scienze Naturali era da tempo
richiesto in questa Regione; esso oltre ad essere una esposizione
di materiali così com'è un museo tradizionale, dovrà essere un
centro di studi, capace di convogliare le potenzialità scientifiche
ed intellettuali della nostre Regione e consentire loro di trovare
una strada ed un luogo dove potersi sviluppare. Attraverso la
presenza del Museo di Scienze Naturali in Aosta potranno essere
inaugurati i rapporti, i contatti con le Università e gli altri
Musei di Scienze Naturali nel nostro paese, tanto che questi
contatti stanno già avvenendo e stanno portando a risultati di
notevole interesse.
La proposta di legge non precede la istituzione del Museo, anzi
la segue. Infatti il Museo di Scienze Naturali nel Castello di
Saint-Pierre, grazie all'opera fattiva e all'encomiabile entusiasmo
della Société de la Flore, dei suoi iscritti e del Consiglio
comunale di Saint-Pierre, è già una realtà. La legge non fa che
fornire lo strumento perché questa realtà diventi ufficiale, abbia
una personalità giuridica e sia posta nelle condizioni strumentali,
finanziarie, per poter lavorare.
voglio sottolineare che il gruppo di giovani ricercatori che si
è prestato alla realizzazione di questo museo e l'apporto dato dal
Consiglio Comunale di Saint-Pierre, merita la nostra attenzione
perché è stato fatto gratuitamente ed anzi con diversi oneri che la
société ed i singoli membri si sono assunti in prima persona, tanto
one oltre ad aver fatto il lavoro di carattere scientifico per la
realizzazione del Museo, stanno ultimando i lavori e ne fanno anche
la parte manuale, proprio perché animati da quell'entusiasmo che
non può che avere il nostro encomio.
Fra le varie attività, il gruppo di lavoro che ha realizzato il
Museo si è recato, al Museo di Scienze Naturali di Ginevra per
avere consigli sul modo di procedere, al Museo di Scienze Naturali
di Milano, che è il maggiore del nostro paese, ed ha già aperto
trattative per rapporti futuri con il Museo di Scienze Naturali di
Innsbruck. Di fronte a questi fatti credo che noi come Consiglieri
regionali non potevamo sottrarci ad un nostro preciso dovere che è
quello di avere l'iniziativa di legge ed ecco perché insieme ai
Consiglieri Stévenin, Pollicini, Ricco e Pedrini abbiamo elaborato
questa proposta di legge che presentiamo oggi al Consiglio per
l'approvazione.
Avrete notato che la proposta di legge è stata fatta scegliendo
una metodica legislativa di indirizzo moderno. Chi è venuto a Roma
recentemente a visitare la Camera dei Deputati ha potuto sentire da
quegli esperti il modo nuovo di procedere nella formazione delle
leggi: noi abbiamo seguito quei criteri. Abbiamo fatto una legge
semplice, che stabilisce i principi di carattere generale, i
controlli e l'istituzione del museo, vale a dire contiene quelle
norme meno suscettibili di essere modificate nel tempo, mentre
tutto il resto, le funzioni del museo, la sua attività, le sue
finalità, sono racchiuse nello statuto allegato alla legge, che
richiederà di essere modificato nel tempo e ciò sarà possibile con
una delibera consiliare, quindi con una procedura molto più
rapida.
Abbiamo voluto, come si può rilevare dalle norme statutarie,
dare a questo museo una struttura semplice ed agile perché possa
agire con rapidità, pur mantenendo il controllo diretto della
Giunta regionale sull'attività del museo e sulla gestione
finanziaria.
Per queste ragioni credo che la proposta di legge meriti la
vostra approvazione, perché viene a dare un riconoscimento a chi
con tanto disinteresse ed entusiasmo ha lavorato in questi mesi per
realizzare questo museo che fra breve sarà aperto anche alla vostra
attenzione.
PRESIDENTE
: Ha chiesto di parlare l'Assessore Borbey, ne
ha facoltà.
BORBEY (D.C.):
Si tratta di un progetto di legge
presentato dalla maggior parte di Capigruppo della maggioranza, che
amichevolmente l'esecutivo ha accettato di buon grado, ma di cui
non ha capito l'urgenza. Da tempo si lavora per la costruzione del
Museo e per rendere disponibili i locali e l'Amministrazione
regionale attraverso l'Assessorato ai Beni Culturali, sollecitato
sempre dal Presidente della Société de la Flore e dal Sindaco di
Saint-Pierre che sono in tribuna (Non è che parlo perché sono in
tribuna!), già lo scorso anno ha adibito 4-5 locali per il museo e
ha fatto una delibera dell'importo di 50 milioni per l'acquisto
dell'arredamento per una prima parte del museo. L'Assessorato
all'Ambiente Naturale è intervenuto per sistemare l'area esterna,
tanto che ho avuto persino delle perplessità quando abbiamo fatto
un sopralluogo, perché era stato piantato un bellissimo tronco
essiccato e in quell'occasione avevamo scherzato sui vari gusti.
Durante quel sopralluogo, presenti il vicepresidente De Grandis, il
Sindaco di Saint-Pierre, il Presidente della Société de la Flore,
abbiamo concordato di fare al più presto una gara ufficiosa e
continuare la sistemazione degli ultimi locali.
Diamo atto del lavoro svolto dalla Société de la Flore e dai
molti altri esperti ed appassionati che si sono veramente impegnati
e che hanno avuto vicini gli amici Capigruppo della maggioranza del
Consiglio regionale, ma vorremmo ribadire che l'esecutivo regionale
è sempre stato sensibile a questo problema perché è da anni che
dietro le istanze del Comune e della Société de la Flore, si è
cominciato a lavorare per l'allestimento di questi locali.
Certo con l'interessamento in questi ultimi sei mesi da parte
del Consigliere De Grandis in particolare, il Museo viene ampliato
per creare una struttura che può essere aperta al pubblico.
L'augurio è di tenere aperto questo museo 8-9 mesi all'anno e di
conseguenza ci vorrà del personale fisso e quindi una legge che
preveda una spesa sufficiente per assicurarlo. Gli ottanta milioni
che qui sono dati sono convinto che verranno aumentati in futuro,
ma senz'altro saranno gestiti bene, questo lo posso dichiarare,
anche perché sarà costituito un comitato scientifico di cui
senz'altro l'Amministrazione regionale può fidarsi.
Da parte della Giunta, con i complimenti, viene dato parere
favorevole a questa legge.
PRESIDENTE
: Ha chiesto di parlare il Consigliere
Segretario Tamone, ne ha facoltà.
TAMONE (U.V.):
Sono contento di poter dire al
vicepresidente De Grandis quello che gli no detto in privato,
perché probabilmente sarò l'unico Consigliere che si asterrà su
questa proposta di legge e non farà sbrodolate nei confronti di
nessuno; sono uno che tiene ai Musei ed un giorno porterò la
documentazione di quello che ho detto a suo tempo su questo
argomento. Io sostengo che si tratta di un progetto di legge
intempestivo, che non serve e non è utile per il discorso
museografico della nostra Regione. Mi spiego meglio: in Regione la
coscienza dei musei è nata tardi, potrei fare l'esempio del Sud
Tirolo o del vallese che sono regioni dove queste indicazioni sono
venute molto prima e dove il problema è stato affrontato in modo
organico e completo, non in modo disordinato. Purtroppo a mio
avviso questa proposta di legge fa parte di un tipo di disordine
che non si doveva inserire in questo delicato problema.
Il Museo della Cattedrale sarà inaugurato in questi giorni,
presto sarà pronto il Museo in piazza Roncas, c'è questo Museo di
Scienze Naturali che si inserisce nel discorso, ce ne saranno altri
che verranno avanti e che saranno da prendere in considerazione.
Per quel che mi riguarda ritenevo più utile fare un discorso
globale che riguardasse tutti i musei, che li comprendesse tutti e
one potesse dare loro una organicità che sicuramente avrebbe avuto
e mantenuto il suo valore. Spero che questa proposta di legge che
oggi viene approvata, venga al più presto sostituita da un altra
che il Governo regionale presenterà.
Nello stesso tempo credo che ci fossero gli strumenti
amministrativi per poter finanziare questa opera meritoria che è il
Museo di Saint-Pierre con provvedimenti amministrativi che si sono
presi per tantissime altre iniziative in altri settori. Sarebbe
bastato che il governo regionale presentasse una delibera di Giunta
di 80 milioni, come d'altronde ha fatto fino ad oggi.
Per queste ragioni, perché ritengo che il problema andasse
affrontato in modo completo, oggi non voterò a favore di questa
legge e mi asterrò. Spero che il Governo regionale porti presto in
Consiglio un provvedimento organico che riguardi tutti i musei che
ci sono già e quelli che verranno costituiti.
PRESIDENTE
: Ha chiesto di parlare il Consigliere Cout, ne
ha facoltà.
COUT (P.C.I.):
Siamo dell'idea anche noi che forse in
valle d'Aosta la coscienza per i musei è arrivata tardi e non solo
per i musei. In altre Regioni abbiamo degli esempi che potrebbero
essere tenuti in considerazione e bisogna dire che, malgrado tutto,
questa iniziativa, anche se non comprende in modo organico tutta la
materia, va tenuta in considerazione. E' una occasione unica di non
lasciarsi sfuggire un patrimonio naturalistico e di mettere in
piedi una iniziativa che nel campo delle scienze va
considerata.
Anche noi in altre occasioni abbiamo avanzato la richiesta di
avere una normativa globale sui musei, chiedendo una legge organica
che affrontasse tutta la materia, coordinando le varie iniziative
fra di loro, permettendo dei programmi più complessivi che
potrebbero andare a vantaggio di chi deve venire in valle d'Aosta e
accoppiare lo svago ad una attività culturale che potrebbe essere
molto più completa.
Siamo dell'idea che la materia andrà affrontata in modo più
globale e sarà necessario che la Giunta presenti al più presto un
progetto di legge in cui tutti i musei vengano contemplati e tenuti
in considerazione. Riteniamo tuttavia che questa sia una occasione
unica che alcuni privati hanno saputo cogliere, per far sì che un
patrimonio naturalistico - scientifico, che abbiamo a disposizione
in valle, non vada perso. Pensiamo quindi che si tratti di
un'iniziativa valida, anche se siamo d'accordo con tutto il
Consiglio che questa legge insieme alle altre vada affrontata in
modo più organico. Per il momento voteremo questa legge.
PRESIDENTE
: Ha chiesto di parlare il Consigliere Pascale,
ne ha facoltà.
PASCALE (P.S.I.):
Ribadisco il giudizio positivo che
abbiamo espresso in Commissione sulla proposta di legge, per una
iniziativa lodevole che vuole raggiungere diversi scopi, tra i
quali voglio sottolinearne due. Primo: questo museo si pone non
come una semplice esposizione di materiali, ma in prospettiva vuole
diventare un centro di ricerca e coinvolge in primo luogo i
giovani. Noi ne abbiamo bisogno di iniziative in valle che
coinvolgano i giovani sotto l'aspetto culturale! Secondo:
rappresenta uno strumento per favorire un tipo di turismo culturale
che è sempre stato molto sottovalutato nella nostra Regione e che
avrebbe invece molte possibilità di essere sviluppato.
Le perplessità riguardano il modo in cui si interviene: si
tratta di una iniziativa estemporanea che muove soprattutto da
sollecitazioni di privati, in questo caso dall'Associazione della
Société de la Flore valdôtaine, alla quale va dato atto
dell'impegno ed entusiasmo che ha profuso finora nell'allestimento
del museo. Avremmo preferito che la Giunta si muovesse con un
progetto organico di interventi nel settore, perché non basta
istituire un museo per fare del turismo culturale, ma occorre un
coordinamento di iniziative.
Con questo augurio per la prospettiva cui aveva accennato prima
il Consigliere Tamone, voteremo a favore del provvedimento.
PRESIDENTE
: Si passa all'esame dell'articolato. Do
lettura dell'art. l:
Art. 1
(Istituzione)
1. E' istituito con sede nel castello del Comune di
Saint-Pierre, il Museo Regionale di Scienze Naturali.
2. Il Museo ha personalità giuridica ed è posto sotto la tutela
e vigilanza della Giunta Regionale.
3. Le norme sulla finalità, sulla struttura e sul funzionamento
del Museo sono stabilite dallo Statuto allegato alla presente
legge.
4. Lo statuto può essere modificato con deliberazione del
Consiglio Regionale.
PRESIDENTE
: Metto in approvazione l'art. 1:
ESITO DELLA VOTAZIONE
Presenti 21
votanti 20
Favorevoli 20
Astenuti 1 (Tamone)
Il Consiglio approva
PRESIDENTE
: Do lettura dell'art. 2:
Art. 2
(Vigilanza)
1. I bilanci preventivi del Museo sono comunicati alla Giunta
Regionale, che nei trenta giorni successivi al ricevimento, potrà
annullarli in caso di violazione di legge, ovvero promuoverne, in
ogni altro caso, il riesame con richiesta motivata.
2. In caso di riscontrata impossibilità di funzionamento degli
organi del Museo o di gravi irregolarità, la Giunta Regionale potrà
disporre lo scioglimento del Consiglio di Amministrazione e
nominare in sua vece un Commissario, il quale dovrà provvedere
all'ordinaria amministrazione del Museo e promuovere, entro i sei
mesi successivi alla sua nomina, la ricostituzione del Consiglio di
Amministrazione.
PRESIDENTE
: Metto in approvazione l'art. 2:
ESITO DELLA VOTAZIONE
Presenti 21
votanti 20
Favorevoli 20
Astenuti 1 (Tamone)
Il Consiglio approva
PRESIDENTE
: Do lettura dell'art. 3:
Art. 3
(Fondi per il funzionamento)
1. Al funzionamento del Museo si provvede con apposito
stanziamento annuale del bilancio della Regione nonchè con
i contributi di Enti e di privati.
PRESIDENTE
: Metto in approvazione l'art. 3:
ESITO DELLA VOTAZIONE
Presenti 21
votanti 20
Favorevoli 20
Astenuti 1 (Tamone)
Il Consiglio approva
PRESIDENTE
: Do lettura dell'art. 4:
Art. 4
(Norme finanziarie)
1.
Per gli interventi previsti dalla presente legge
sono autorizzate le seguenti spese:
-
£ 100. 000.000 per l'anno 1985 per costituire la dotazione
del Museo;
-
£ 80.000.000 annue a decorrere dallo anno 1985 per il
funzionamento del Museo.
2.
Le spese di cui al precedente comma graveranno
rispettivamente sui cap. 47200 e 47210, di nuova istituzione, del
bilancio di previsione della Regione per l'anno 1985 e, per le
spese di funzionamento, sui corrispondenti capitoli dei futuri
bilanci.
3.
Alla copertura degli oneri di cui al 1° comma si
provvede nel modo seguente:
-
per l'anno 1985 mediante aumento di lire 180.000.000 delle
entrate derivanti dai prevedibili maggiori proventi della Casa da
Gioco di Saint-Vincent, che saranno accertati sul cap. 00300 del
bilancio di previsione della Regione per lo stesso anno;
-
per gli anni 1986 e 1987 mediante utilizzo per lire
160.000.000 delle risorse disponibili iscritte a 3.2 -"Altri oneri
non ripartibili" - del bilancio pluriennale della Regione per gli
anni 1985/87.
4.
A decorrere dall'anno 1988 gli oneri necessari
saranno iscritti con la legge di approvazione dei relativi
bilanci.
PRESIDENTE
: Metto in approvazione l'art. 4:
ESITO DELLA VOTAZIONE
Presenti 21
votanti 20
Favorevoli 20
Astenuti 1 (Tamone)
Il Consiglio approva
PRESIDENTE
: Do lettura dell'art. 5:
Art. 5
(Variazioni di bilancio)
1. Al bilancio di previsione della Regione per l'anno 1985
sono apportate le seguenti variazioni in aumento: Parte
entrata:
Cap. 00300 - "Tassa di concessione della Casa da Gioco di
Saint-Vincent"
£ 180.000.000
Parte spesa
Settore 4: promozione sociale
Programma 2.2.4.09 - Attività culturali - Musei, beni
culturali e ambientali. Cap. 47200 (di nuova istituzione)
"Contributo per la dotazione del Museo regionale di Scienze
Naturali di Saint-Pierre - L.R. "
£ 100.000.000
Cap. 47210 (di nuova istituzione) "Contributo per il
funzionamento del Museo regionale di Scienze Naturali di
Saint-Pierre - L.R
£ 80.000.000
PRESIDENTE
: Metto in approvazione l'art. 5:
ESITO DELLA VOTAZIONE
Presenti 21
votanti 20
Favorevoli 20
Astenuti 1 (Tamone)
Il Consiglio approva
PRESIDENTE
: Do lettura dell'art. 6:
Art. 6
1.
La presente legge è dichiarata urgente ai sensi del
3° comma dell'art. 31 dello Statuto speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
2.
E' fatto obbligo a chiunque spetti di osservarla e
di farla osservare come legge della Regione Autonoma Valle
d'Aosta.
PRESIDENTE
: Metto in approvazione l'art. 6:
ESITO DELLA VOTAZIONE
Presenti 21
votanti 20
Favorevoli 20
Astenuti 1 (Tamone)
Il Consiglio approva
PRESIDENTE
: Metto in approvazione lo Statuto
allegato:
(....Omissis....)
ESITO DELLA VOTAZIONE
Presenti 21
votanti 20
Favorevoli 20
Astenuti 1 (Tamone)
Il Consiglio approva
PRESIDENTE
: Si passa alla votazione sul complesso della
legge per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti 22
votanti 21
Favorevoli 17
Contrari 4
Astenuti 1 (Tamone)
Il Consiglio approva
PRESIDENTE
: I lavori del Consiglio sono terminati. Il
Consiglio verrà riconvocato a domicilio.
La seduta è tolta.
La seduta termina alle ore 11,50.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK