Consiglio Regionale della Valle d'Aosta - Oggetto del Consiglio n. 706 del 23 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 706 del 23 giugno 2021 - Resoconto
OGGETTO N. 706/XVI - Sostituzione di un componente di parte
regionale in seno alla Commissione paritetica di cui all'articolo
48bis dello Statuto speciale per la Valle d'Aosta, introdotto
dall'articolo 3 della Legge Costituzionale 23 settembre 1993, n.
2.
Bertin (Presidente) -
Possiamo a questo punto passare al
punto n. 3.02. Si è prenotato il Presidente della Regione, ne ha
facoltà.
Lavevaz (UV) -
Semplicemente per comunicare che, a nome
della maggioranza, proponiamo quale sostituto del dimissionario
Flick la persona di Gianclaudio Bressa, che è già stato
Sottosegretario di Stato alla Presidenza del Consiglio dei
Ministri, è stato Sottosegretario al Ministero degli affari europei
e regionali, è stato membro di commissioni paritetiche, in
particolare nella Provincia autonoma di Trento, occupandosi di
norme di attuazione relative all'idroelettrico e tanti altri
aspetti che sono di assoluta attualità e interesse anche per la
nostra Commissione paritetica. Quindi riteniamo che possa essere la
personalità più adatta in questo momento, per portare avanti le
iniziative sulle quali la nostra Commissione paritetica dovrà
lavorare nei prossimi mesi e nei prossimi anni.
Presidente -
Consigliere Manfrin, ne ha
facoltà.
Manfrin (LEGA VDA) -
Per chiedere una sospensione, a nome
dei gruppi di minoranza.
Presidente -
Sospensione concessa.
La seduta è sospesa dalle ore 09:26 alle ore 09:36.
Bertin (Presidente) -
Riprendiamo i lavori. Il
consigliere Manfrin si è prenotato, gli passo la parola.
Manfrin (LEGA VDA) -
Mi permetta di esprimere, a lei
Presidente e al presidente Lavevaz, tutto il nostro stupore per le
modalità con le quali sono state condotte queste due votazioni, a
questo punto, che devono andare a nominare un organo così
importante e delicato come la Commissione paritetica. Mi permetto
di evidenziarlo per un motivo, così almeno anche chi fuori ci
ascolta è bene che sappia che più volte in Conferenza dei
Capigruppo io e il collega Carrel abbiamo sollecitato, durante i
mesi che ci hanno separato dal momento dell'inizio della
legislatura a oggi, un confronto così come abbiamo sollecitato
l'urgenza e la necessità di addivenire a una nomina della
Commissione paritetica in tempi brevi, viste quelle che sono le
scadenze incipienti che ci aspettano e quindi quelle che sono le
necessità di intervento e di studio che la Commissione paritetica
deve eseguire. A fronte di questo ci è sempre stato risposto in
maniera interlocutoria, in maniera assertiva, sono state fatte
delle iniziative in Consiglio regionale a cui sostanzialmente non è
stato dato seguito, non è stata data risposta. Qualche volta, in un
paio di riunioni dei capigruppo, mi ricordo che il Presidente della
Regione ci ha detto: "Ma sì, magari parleremo, vedremo, ci
confronteremo e vedremo come fare per nominare la Commissione
paritetica". A fronte di queste dichiarazioni di principio non sono
seguiti i fatti, ma un bel giorno, senza che ci fosse stato mai
anticipato nulla, ci siamo ritrovati nella Conferenza dei
Capigruppo che ha preceduto lo scorso Consiglio nella quale il
Presidente, senza sentire la necessità di metterci al corrente un
minuto prima, è arrivato in capigruppo e ha detto: "I nostri
candidati sono uno, due e tre. Se è così va bene, se non è così va
bene lo stesso. Grazie e arrivederci".
Arriviamo in aula per votare la Commissione paritetica. Qui
chiaramente c'è stata poi anche una questione legata alla
segretezza del voto, che poi lascerò immagino trattare anche al
soggetto interessato, ma chi ha votato, chi non ha votato, i membri
che poi sono stati nominati da questo Consiglio non lo sappiamo e
non lo sapremo, perché il voto è segreto. Sta di fatto che uno dei
membri appena nominati decide di dimettersi. Veniamo a scoprire, e
ringrazio chi ha avuto l'ottima idea di trasmettere anche la
lettera con cui il professor Giovanni Maria Flick ha deciso di
rinunciare all'incarico, che le motivazioni della rinuncia di
questo incarico non sono, come è stato comunicato per altri
probabili candidati, perché c'erano altri impegni di lavoro e
quindi non si poteva aggiungere anche quell'impegno, piuttosto che
perché non ci si riteneva all'altezza dell'incarico o quant'altro.
No, le motivazioni della mancata accettazione della nomina nella
Commissione paritetica sono perché il voto sul nominativo di
Giovanni Maria Flick non è stato condiviso. Nella missiva che è
stata trasmessa, dice il professor Flick, che rispetta la scelta
della minoranza di non aver condiviso la sua designazione. Ora,
come detto prima, che sia stata la minoranza o che sia stata la
maggioranza, ricordo che la maggioranza in quel momento in cui
abbiamo votato era composta da diciannove membri e non tutti i tre
membri proposti hanno ricevuto diciannove voti. Quindi io, prima di
dire chi ha votato cosa, mi farei prima un esamino di coscienza
interno, ma al netto di questo prima di dire che è stata la
minoranza, la cosa interessante è che il professor Flick continua e
dice che quest'ultima circostanza, nonostante la iniziale
disponibilità alla designazione, lo induce a rinunciare a far parte
della Commissione.
Questo mi induce a pensare una cosa: chi ha contattato il
professor Flick per chiedergli di fare parte della Commissione
paritetica, gli abbia detto: "Guardi, abbiamo già parlato con tutti
i gruppi del Consiglio che la sostengono senza dubbio", perché
altrimenti una lettera di questo tipo non si spiega. In quale
maniera una persona potrebbe essere convinta che tutto il Consiglio
unanimemente si accordi sul suo nome, se non ha ricevuto
rassicurazioni in tal senso? Non lo so! Se una persona mi
proponesse di addivenire a una carica che deve essere votata dal
Consiglio, se io volessi avere la certezza di essere votato da
tutto quel Consiglio gli direi: "Sì, ma a patto che tutto il
Consiglio, tutti i gruppi consiliari siano concordi sul mio nome",
altrimenti questa lettera non si spiega.
Qui significa che qualcuno ha venduto la pelle dell'orso prima
di averlo preso, oppure che qualcuno ha omesso di fare un confronto
con tutte le forze; ripeto, sempre il discorso di cui sopra.
Quindi, Presidente, visto che è stato lei a proporre i tre nomi, se
è stato lei a parlare con il professor Flick, non ne abbiamo idea,
probabilmente si è sentito in dovere di formulare delle
rassicurazioni al professor Flick, dopodiché si è dimenticato di
mettere al corrente tutti i gruppi o perlomeno di chiedere a tutti
i gruppi se condividevano o meno quel tipo di candidatura. Io credo
che lei abbia fatto uno scivolone e uno scivolone bello grosso, che
è stato messo nero su bianco, e ringrazio per questo il professor
Flick per averlo detto, perché altrimenti sarebbe rimasto nei
meandri delle carte.
Ora, al netto di questo scivolone, arriviamo oggi in aula, così
lo mettiamo di nuovo anche a fattor comune, con modalità di
condivisione ancora inferiori rispetto a quelle che ci sono state
la volta scorsa, perché io, Presidente, che ero presente alla
Conferenza dei capigruppo di ieri, così come il collega Carrel, da
lei non abbiamo sentito mezza parola. Lei non è venuto in
capigruppo e ci ha detto chi avrebbe voluto proporre chiedendoci
cosa ne pensavamo, replicando l'errore che ha fatto allo scorso
Consiglio. Quando si è trattato il punto lei è stato zitto,
dopodiché veniamo a scoprire dai telegiornali, e per fortuna che
alcuni colleghi hanno visto il telegiornale, perché io ieri non
l'ho visto, che voi avreste proposto il nome che avete proposto
oggi.
Io mi chiedo, Presidente, se sono queste le modalità più
opportune per mettere al corrente la popolazione e i rappresentanti
della popolazione valdostana di quelli che saranno i membri che
potenzialmente potrebbero far parte di questa Commissione che,
ripeto, è di una delicatezza e di una importanza fondamentale.
Il problema, Presidente, su questa candidatura è ulteriore,
oltre alle modalità di maturazione di questa candidatura. Lei la
volta scorsa in aula, ma credo anche nella Conferenza dei
Capigruppo, ha evidenziato che per lei - lei a nome della
maggioranza immagino o di quel che ne rimane - la composizione
ideale della Commissione paritetica era di un politico e due
tecnici, e in tal senso ce li ha proposti, al netto di considerare
chi ha già fatto il Ministro della giustizia con un indirizzo ben
preciso, un tecnico, ma diciamo che il
cursus honorum
che
presentava il professor Flick poteva anche incasellarlo nella
figura del tecnico.
Il problema è che lei oggi, Presidente, ci viene a proporre un
altro politico, un senatore. Per di più neanche un senatore, come è
stato fatto nella scorsa sessione di Consiglio, che ha una sua base
e un suo riferimento in Valle d'Aosta, un senatore che è del
Partito Democratico e che non si capisce bene per quale motivo sia
stato proposto.
Io non lo so Presidente, io faccio la somma di tutti questi
avvenimenti, dalla maturazione delle candidature fino ai soggetti
proposti e le chiedo: ma lei è davvero sicuro che si possa gestire
una nomina di questo tipo così delicata in questa maniera? Secondo
noi, evidentemente no!
Presidente -
Consigliera Spelgatti, ne ha facoltà.
Spelgatti (LEGA VDA) -
Proseguo sull'interrogativo posto
dal collega Manfrin. Io le domando se lei è davvero sicuro che
possa essere gestito così un dossier. Ma lei è davvero sicuro di
essersi reso conto di essere il Presidente della Regione? Perché
forse lei dovrebbe capire che i valdostani non stanno capendo, noi
dell'opposizione non lo stiamo capendo, ma probabilmente anche i
valdostani non stanno capendo che tipo di presidente lei vuole
essere. Lei può essere un presidente che va in giro in mezzo alla
gente e stringe mani tutto il santo giorno, oppure un presidente
più silenzioso che parla poco, sta meno sotto i riflettori ma
produce dei risultati, però il problema è che qualcosa si deve
vedere, non può esserci il nulla, non può esserci il silenzio più
totale e la mancanza di risultati. Un esempio è stato proprio la
gestione di questo dossier della Commissione paritetica, perché
sappiamo benissimo che è qualche cosa di fondamentale e
importantissimo.
Primo, rendiamoci conto che siamo a giugno e l'elezione è stata
fatta a settembre. La ricomposizione della paritetica doveva essere
la sua priorità, una delle sue priorità, ma la priorità davvero in
primo piano nella sua scaletta e nella sua agenda. Così non è
stato, eppure lei non ha problemi di maggioranza, teoricamente, o
comunque non l'ha avuta per moltissimo tempo, ce l'ha forse oggi,
infatti ha ancora in mano la delega dell'assessorato e non l'ha
ancora riassegnata. Vediamo poi se si muoverà anche questa
situazione, però per moltissimo tempo non ha avuto problemi: i
numeri sono ampi, eppure i nomi della paritetica non sono arrivati.
Però lei si propone come il presidente che vuole condividere,
perché è lei stesso che fa certe dichiarazioni, è lei stesso che
dice alla minoranza "condividerò con voi"; nessuno le ha chiesto
niente, è lei che ha fatto queste dichiarazioni, le ha fatte più di
una volta e si ostina tutte le volte a non farlo.
Il problema della nomina del nome di Flick: lei non ha
minimamente condiviso, però evidentemente ha detto alla persona con
cui si è confrontato che invece sarebbe stato diverso e che
comunque ci sarebbe stata l'unanimità; per lo meno, queste sono le
motivazioni che porta il giudice, il magistrato, il presidente
della Corte costituzionale, per dire appunto che comunque sia
rinuncia alla nomina, però noi non ne sapevamo assolutamente nulla,
e di nuovo succede la stessa cosa.
Poi c'è un ulteriore problema, c'è un problema ideologico.
Questi sono i rappresentanti di parte regionale: ci sono i
rappresentanti di parte statale e i rappresentanti di parte
regionale.
Nulla quaestio
e nulla da togliere sui curricula
che sono assolutamente di grandissimo rilievo e nulla da eccepire
su entrambi i nomi, ma sul nome, ad esempio, del presidente della
Corte costituzionale, ideologicamente è la cosa più corretta da
fare, come nomina di parte regionale, mettere un rappresentante
alla Corte costituzionale? È questo un interrogativo da porsi, che
non riguarda minimamente il nome, ma riguarda le cariche ricoperte.
Veramente è ciò che noi come Valle d'Aosta dobbiamo fare nel
momento in cui cerchiamo di salvaguardare a tutti i costi la nostra
autonomia e visto che ci sono tre rappresentanti di parte statale,
tre rappresentanti di parte regionale? Quelli di parte regionale
devono essere comunque nomi che hanno ricoperto delle cariche
statali così importanti? Non lo so, secondo me no!
E comunque sia, lei deve rendersi conto che può benissimo
decidere di non condividere nulla con la minoranza, però non deve
dichiarare il contrario. Vede, noi abbiamo dichiarato, una volta
arrivati sui banchi dell'opposizione, che siccome stavamo
affrontando un periodo di pandemia terrificante e con delle
conseguenze terribili sotto tutti i punti di vista, avremmo fatto
una opposizione assolutamente costruttiva, vi avremmo messo nelle
condizioni di poter lavorare al meglio e questo perché ci sembrava
l'unico atteggiamento possibile da tenere in un momento di questo
tipo per la storia della Valle d'Aosta. E così abbiamo fatto,
dichiarato e fatto: siamo sempre coerenti con ciò che dichiariamo.
È lei che dichiara delle cose e poi non le fa. Però comunque sia,
questo periodo di pandemia per fortuna piano piano si spera che ci
lascerà respirare e allora poi vedremo quello che sarà anche il
nostro comportamento.
Presidente -
Consigliere Rollandin, ne ha facoltà.
Rollandin (PA) -
Intervengo con riferimento a quello che
è successo il giorno dopo la precedente elezione. Negli organi di
stampa e nei telegiornali mi trovo un intervento del collega Caveri
che si stupiva che il sottoscritto non avesse votato Flick quale
membro della Commissione paritetica, tenendo conto che lo conosco e
tutto il resto. Voi capite che questo tipo di affermazione di fatto
attribuiva alla mia votazione una responsabilità del fatto che ci
fossero delle conseguenze, che Flick non accettasse e così via. Ora
francamente, tenuto conto di questo atteggiamento, io mi sono
permesso di scrivere anche una lettera al Presidente del Consiglio,
per capire se la votazione sia segreta e quanto segreta. Io mi
chiedo come fa il collega Caveri a dire che io non ho votato Flick,
perché questo è apparso e questa era una delle cause per cui Flick
non ha accettato di essere membro della Commissione paritetica.
Questo aspetto mi sembra naturalmente molto esagerato. Io sono
sorpreso di questo tipo di intervento, perché francamente poi nella
lettera il Presidente del Consiglio dice "No, la votazione è stata
normale". Quindi a maggior ragione, dico, con quale tipo di logica
si può sostenere che in quel momento io ho votato contro, con tutte
le conseguenze. Questo mi ha molto amareggiato e stupito, perché
evidentemente trovarsi a essere enumerato come quello che è la
causa, mi sembra proprio paradossale. Io credo che questo tipo di
atteggiamento francamente non sia accettabile, non si può
immaginare che di colpo ti trovi con un titolo, per cui sei l'unico
che di fatto è intervenuto in questo.
Mi sembra che la questione debba essere giustamente rivista, si
debba capire che cosa è successo e come mai c'è stata questa
presentazione del tutto assurda, per tutte le ragioni che ho appena
detto. Mi dispiace molto che ci sia stato questo atteggiamento da
parte degli organi di informazione, su una segnalazione di cui non
riesco ancora a capire le ragioni, tenendo conto di quelle che sono
le situazioni normali di atteggiamento dei singoli consiglieri in
una votazione segreta.
Questo è un po' l'aspetto che vorrei venisse chiarito. Ho
chiesto che venisse chiarito da parte del Presidente del Consiglio,
che semplicemente mi ha detto che, per quanto riguarda le
affermazioni del collega Caveri, questo è politica. Cosa significa
che questo è politica? Che si può dire tutto e il contrario di
tutto solo perché è politica? Non credo che sia così! Se è politica
deve essere rispetto delle regole, come si vuole sostenere e
giustamente mantenere, tenendo conto di quello che è
l'atteggiamento tenuto in quest'aula con la votazione segreta.
Chiederei quindi di avere una precisazione rispetto a quanto ho
appena detto.
Presidente -
Consigliere Carrel.
Carrel (PA) -
Mi aggrego allo stupore che di fatto
colpisce almeno una parte dell'aula. Mi aggrego a questo stupore,
perché come gruppo consigliare abbiamo portato più iniziative
proprio sulla Commissione paritetica e, presentando queste
iniziative consiliari, nel mese di aprile avevamo appunto ricordato
anche quello che era il punto 16 dell'ordine del giorno del 14
dicembre 2020, quando il Presidente, come già ricordato dal collega
Manfrin, ritirando il punto che avrebbe dovuto procedere alla
nomina dei tre componenti della Commissione paritetica di
competenza regionale, aveva detto "Vogliamo prenderci ancora
qualche giorno per condividere con il Consiglio tutto le
valutazioni sulle nomine di questa importante commissione".
Ad aprile il Presidente ci ha detto, a causa del Covid che lo
aveva colpito, della permanenza a casa e della non possibilità di
vedersi. La maggioranza aveva deciso di rinviare ulteriormente
questa nomina e noi avevamo chiesto che questa nomina arrivasse
prima rispetto a quella di parte statale. Purtroppo non è successo,
lo Stato ha nominato due tecnici e un politico. Il Presidente ci ha
detto che aspettava comprensibilmente la nomina da parte dello
Stato, anche se era sufficiente accordarsi per capire quali erano i
requisiti, quali erano i curricula, quindi due tecnici e un
politico. Siamo arrivati l'8 di giugno a conoscere i nomi della
Commissione paritetica in Conferenza dei Capigruppo, quando il
Presidente ci ha comunicato - sottolineo: ci ha comunicato, nulla
di più - i nomi scelti dalla maggioranza. Lecito, ci può stare,
ovviamente però non si può pretendere che tutto il Consiglio poi
condivida certe scelte, soprattutto se questa condivisione viene a
mancare.
Oggi ci troviamo qui e questa volta nemmeno il giorno prima lo
abbiamo scoperto, o meglio, l'abbiamo scoperto dai telegiornali e
dai giornali, il che ovviamente non può che infastidirci ancora di
più. Credo che questo comportamento non sia assolutamente consono
all'importanza del ruolo che stiamo andando a eleggere. È un ruolo
che deve rappresentare tutti i valdostani, tutta la Valle d'Aosta e
credo anche tutto il Consiglio. Così non è stato e di questo un po'
ci dispiace, però l'atteggiamento che il Presidente in questo caso,
ma la maggioranza, ha tenuto non può assolutamente vederci
soddisfatti e ci vede appunto alquanto dispiaciuti. Ci dispiace
appunto perché questo è un organo, come ho detto, veramente molto
importante, su cui come gruppo consiliare abbiamo insistito
parecchio in questi otto mesi, perché questa nomina arriva
veramente già in ritardo dal nostro punto di vista.
Presidente -
Consigliere Baccega, ne ha facoltà.
Baccega (PA) -
Come si evince dagli interventi che mi
hanno preceduto, pare che su un argomento così importante come la
paritetica, è stato detto, noi lo abbiamo più volte sollecitato che
si arrivasse a questa nomina ma siamo un po' alla fiera dei
pasticci. Perché dico questo? Perché se la ministra Gelmini non
avesse messo un po' di peperoncino nominando la paritetica a suo
tempo, probabilmente saremmo ancora a discutere, a valutare e ad
approfondire, perché quando si parla di nomine, poi lo sappiamo
molto bene, per chi ha più esperienza qui all'interno, nei meandri
del Consiglio regionale e della Giunta, sa benissimo che quando si
parla di nomine qualche difficoltà spesso viene.
Un quotidiano apriva l'articolo sull'argomento nei giorni scorsi
con una frase: "Il mondo politico dopo le dimissioni del professor
Giovanni Maria Flick, appena eletto nella Commissione paritetica,
sa di aver sofferto una ferita". Io credo invece che si sia aperta
una voragine nel mondo istituzionale della nostra Regione e spero
che sia una sola e che non siano due. La prima ovviamente si evince
dalla cortese lettera del professor Giovanni Maria Flick, Ami de la
Vallée d'Aoste, assiduo frequentatore della nostra regione da molti
anni, che comunica a noi consiglieri quali erano gli accordi
intercorsi con il presidente Lavevaz, in una digressione tra nomina
tecnica e nomina politica, accordi peraltro - come è stato detto da
chi è intervenuto poco fa - mai resi noti a questa parte di
minoranza e comunque a tutta l'opposizione, se non nella
proposizione del Presidente del Consiglio. Stessa cosa sta
avvenendo con la nomina odierna del professor Bressa. Io non lo so,
ma se non sbaglio i voti al professor Flick e anche al senatore
Lanièce non sono arrivati nemmeno da tutta la maggioranza, sebbene
il voto sia stato espresso in modo segreto.
La seconda, che mi auguro non sia appunto avvenuta come ferita,
riguarda la commissione uscente, in particolare il professor Renato
Balduzzi, già Ministro della salute, Ami de la Vallée d'Aoste anche
lui. Io spero che sia stato avvertito del fatto che non sarebbe
stato riconfermato nella paritetica. Il professor Balduzzi,
ovviamente professore ordinario di diritto costituzionale nella
facoltà di giurisprudenza dell'Università Cattolica del Sacro
Cuore, ma soprattutto, come ben saprete, conduttore della cabina
tecnica di regia nel 2020 e relatore del piano di proposte
operative per la gestione sanitaria della fase 2 dell'emergenza
epidemiologica Covid-19. Un piano che davvero invito tutti a
leggere e soprattutto leggere con attenzione, per verificare se ai
fini del
contact tracing
sia stato fatto tutto quanto era
indicato nel progetto. Un'attività in una cabina di regia che il
professor Balduzzi ha svolto senza chiedere alcun compenso, in
ragione della stima, del piacere, del gusto di frequentare da tanti
anni e di vivere da tanti anni in Valle d'Aosta. Ma sono certo che
anche l'Assessore all'agricoltura, l'assessore Sapinet, già Sindaco
di Saint-Nicolas, abbia avuto la cortesia di anticipare al
professor Balduzzi che non sarebbe stato rinominato.
Io credo e concludo che la gestione dei rapporti istituzionali,
soprattutto in un periodo come questo dove lo Stato sta lavorando
in una direzione molto forte, anche nel contesto delle Regioni
autonome e delle Regioni a statuto speciale, credo che sia
fondamentale. I rapporti interpersonali sono sicuramente una cosa
molto importante per una Regione piccola come la Valle d'Aosta, una
Regione a statuto speciale, ma sono anche importanti i metodi e i
rapporti che si intrattengono tra opposizione e maggioranza.
Al professor Flick va da parte nostra il dispiacere sicuramente
per quanto avvenuto, al professor Balduzzi va il nostro pieno
grazie per il lavoro svolto, sia nella cabina di regia che nella
paritetica, insieme ovviamente al professor Louvin che anche lui ha
profuso tutto il suo impegno in quel contesto.
Presidente -
Si è prenotato l'assessore Caveri, a cui
passo la parola.
Caveri (VdA Unie) -
Mi spiace molto di avere amareggiato
il consigliere Rollandin! Per me è fonte di grande e vivo
dispiacere che la lettura di un'intervista con alcune dichiarazioni
politiche lo abbia così turbato da rendergli necessario questo
intervento in Consiglio. Io pensavo che lei votasse Flick,
probabilmente l'ha fatto, io non so se lei lo ha votato o non l'ha
votato, perché c'è la segretezza dell'urna. Ho notato che le
opposizioni non votavano Flick, quindi per una proprietà
transitiva, evidentemente sbagliando, ho ritenuto che anche lei non
l'avesse votato. Me ne dolevo, perché credo addirittura che sia
stato lei stesso, tanti anni fa quando eravamo giovani, a
presentarmi il professor Flick.
Le supposizioni credo che siano legittime, così come credo sia
legittima l'eventualità di scrivere al giornale, nel momento in cui
in risposta alla mia intervista lei poteva dire che evidentemente
si era comportato in maniera diversa. L'unica cosa che posso
garantire al presidente Bertin è che io non controllo i voti
segreti, nel senso che non infilo la testa nell'urna per verificare
chi abbia votato a favore o chi abbia votato contro. È una
supposizione politica e come tale resta politica. Non devo
insegnarlo a lei, presidente Rollandin, che ha una lunghissima
carriera: è normale che si metta un po' di pepe nella dialettica
politica. Io mi sono permesso solo di sottolineare il dispiacere
per una personalità come il professor Flick: ovviamente non l'ho
ascritta a lei, ma in generale al mancato voto che c'è stato nei
confronti una personalità di questo genere. Esprimo ancora oggi il
mio dispiacere, perché credo che sarebbe stato un rappresentante di
grandissimo livello per la nostra Valle.
Presidente -
Il consigliere Lavy si è prenotato, ne ha
facoltà.
Lavy (LEGA VDA) -
Presidente Lavevaz, oggi la vedo un po'
preoccupata, le altre volte mi sembrava un pochino più felice, oggi
il suo sorriso non c'è sulla sua faccia! Mi è venuta in mente,
proprio guardando il suo sguardo, la poesia famosa di Rimbaud,
Le bateau ivre
. Ecco, lei mi sembra proprio a cavallo del
bateau ivre e ho paura che prima o poi, continuando con questi
metodi, continuando con questi atteggiamenti, prima o poi verrà poi
sommerso, perché è evidente che ormai la maggioranza sua sta
perdendo pezzi ed è evidente che su temi così importanti, se non
decide di condividere i nomi, significa che forse lei ha un po'
perso la cognizione della causa.
La riflessione che però bisogna fare e che è assolutamente direi
fondamentale e centrata, che mostra anche quale è la genesi del suo
partito, il partito a cui lei appartiene, è proprio sui nomi che
possono avere anche dei curriculum importanti, ma sono entrambi,
quello di Flick e di questo senatore, nomi appartenenti a delle
forze politiche, a delle aree politiche che sono totalmente o
quasi, almeno sicuramente in buona parte, avverse alle questioni
autonomistiche e avverse alla Valle d'Aosta. E mi stupisco proprio
che ormai l'Union Valdôtaine sia diventata il maggiore piedistallo,
il maggiore punto d'appoggio dei partiti nazionali in Valle
d'Aosta, anzi, asseconda l'entrata di personaggi di questi partiti
nelle commissioni o in luoghi molto importanti.
Questo, ripeto, è un segno evidente ormai di chi sia dalla parte
dei valdostani. Ovviamente dalla parte dei valdostani non siete più
voi, proprio perché ormai siete sull'onda, ritornando al bateau
ivre, di questo genere di movimenti, di questo genere di nomine.
Ecco che ormai forse l'Union Valdôtaine non ha più senso di
esistere in quanto Union Valdôtaine, ecco perché forse dovreste
cambiarvi il nome in Unione Valdostana.
Presidente -
Consigliere Manfrin.
Manfrin (LEGA VDA) -
Non avevo visto che si era prenotato
il collega Sammaritani. Però ringrazio l'assessore Caveri per le
capacità divinatorie, nel momento in cui afferma che le opposizioni
non stavano votando uno dei candidati: non abbiamo fatto
dichiarazioni di voto! Comunque, al netto di questo, siccome
appunto ringraziamo le capacità divinatorie dell'assessore Caveri,
ma ribadiamo che non abbiamo dato indicazioni di voto, il voto era
segreto e quindi evidentemente non comprendiamo come si possano
fare certe dichiarazioni, anche a nome della Lega e dei gruppi di
opposizione, chiediamo il voto in cabina.
Presidente -
Consigliere Sammaritani, ne ha facoltà.
Sammaritani (LEGA VDA) -
Volevo soltanto fare un
intervento rapido a proposito delle modalità con le quali si è
arrivati a questa designazione, a questa indicazione. Mi ricollego
in parte a quello che già i miei colleghi dell'opposizione hanno
detto.
Devo dire che fa sempre abbastanza dispiacere vedere che non si
è per nulla ascoltati, cioè che la propria parola cade nel vuoto.
Allo scorso Consiglio, quando parlavamo dell'Europa e del candidato
valdostano alle europee, eccetera, io avevo fatto un discorso che
mi sembrava anche sensato, sul fatto che in certe situazioni si
dovessero condividere delle scelte nell'interesse della Regione. Ma
vedo che al Consiglio successivo arriviamo a una situazione in cui
ci troviamo esattamente all'opposto di questo, cioè una
designazione e un'indicazione fatta pochi minuti prima di
votare!
Io chiedo e chiedo al Presidente in particolare se le sembra
logico che io, adesso sto parlando a titolo personale, che
rappresento un gruppo, rappresento una forza politica che
costituisce il 25 percento circa dell'elettorato o quantomeno dei
votanti valdostani, debba scoprire al mattino in cui si vota chi è
il nome del componente della Commissione paritetica, un organismo -
lo dico per chi magari fuori di qui non è così tecnico e non segue
molto questi aspetti - fondamentale per l'attuazione del nostro
statuto, cioè quella commissione in cui si discute come debbano
essere attuate le norme del nostro Statuto nei confronti dello
Stato e i reciproci rapporti. Soprattutto in un momento in cui
abbiamo visto la vicenda del professor Flick, che evidentemente per
motivi suoi, ci mancherebbe, ma sicuramente non è stato felice di
ricevere un consenso così limitato all'interno di quest'aula,
adesso ci ritroviamo esattamente nella stessa posizione con il
senatore Bressa, che ho dovuto andare a guardare su Wikipedia chi
è.
Vi sembra logico? Vi sembra sensato tutto questo? Delle due
l'una: o si cerca di condividere, e quindi si spiega chi si
vorrebbe nominare e si consente anche alle altre forze di valutare,
considerare e prendere in esame chi sono i candidati o il
candidato, oppure si rivendica la propria maggioranza, si dice di
avere i voti sufficienti per nominarlo e va bene così. Però poi
speriamo che il nominato non si senta offeso del fatto che in
realtà il consenso all'interno di quest'aula magari sarà limitato;
io non lo so, il voto sarà segreto anche questa volta, non facciamo
dichiarazioni di voto particolari. Io però non ho nessuna
difficoltà a dire che questi metodi non mi piacciono, soprattutto
in ambito come questo e quindi di fatto la mia dichiarazione di
voto la faccio.
Ho visto che, per entrare nel merito, il senatore Bressa si è
occupato anche della riforma del Titolo quinto della Costituzione,
in particolare del comma 3 dell'articolo 116. Questo in realtà non
significa molto, perché quell'articolo è ancora molto discusso, è
ancora molto aperto, abbiamo visto quali siano le istanze
autonomistiche di tante Regioni in Italia e quale sia
l'atteggiamento di certe forze politiche, il senatore Bressa fa
parte del PD, quindi così sulle prime non è che mi faccia così ben
sperare, però per carità, magari è un autonomista all'interno del
PD e va bene così. Però decisamente mi sembra una modalità di porsi
che non fa ben sperare per il prosieguo di un buon rapporto fra la
minoranza e la maggioranza di questo Consiglio regionale.
Presidente -
Soltanto una precisazione, visto che sono
stato in qualche modo tirato in ballo. Ricordo che le procedure
seguite per il voto nello scorso Consiglio regionale sono avvenute
nel rispetto delle regole e nel rispetto della segretezza.
Per quanto riguarda quanto riportato dai mezzi di informazione
riguardo a delle interpretazioni del voto, l'interpretazione del
voto è libera e fa parte della dialettica politica, nella quale
questa Presidenza, evidentemente, non ha ragione di intervenire.
Poi, se vuole, posso dare anche io la mia interpretazione, ma
questo a prescindere dal ruolo di Presidente del Consiglio.
Il presidente della Regione Lavevaz.
Lavevaz (UV) -
Soltanto alcune considerazioni a seguito
del dibattito che si è aperto questa mattina. In parte anche a me
stupisce, visto che qua sono in tanti a essere stupiti. Sono un po'
stupito anche io che abbiamo votato la Commissione paritetica
quindici giorni fa senza che nessuno prendesse la parola sui nomi
che erano stati proposti. Oggi mi fa piacere che ci sia stato un
dibattito, seppure su una sostituzione a seguito di una dimissione,
che ovviamente speravamo tutti non avvenisse ed è stata
oggettivamente una sorpresa un pochettino per tutti.
Prendo anche atto del fatto che avete un po' tutti la verità in
tasca di cosa è stato detto, di cosa è stato fatto, delle
interlocuzioni che si sono susseguite con i vari candidati in
queste settimane: ne prendo atto e non faccio ovviamente nessun
tipo di polemica.
Volevo solo ricordare che nel corso della riunione della
Conferenza dei Capigruppo che ha preceduto la seduta di quindici
giorni fa, avevo proposto i tre nomi come disponibilità che avevamo
ottenuto da due nomi importanti e dal nostro senatore, due nomi
importanti dal punto di vista tecnico, dal punto di vista dei
curricula professionali e di esperienze anche all'interno della
vita pubblica del nostro Paese. Li abbiamo messi sul tavolo e devo
dire che all'interno della capigruppo non c'è stato nessuno che ha
detto niente. Abbiamo ripresentato i nomi ovviamente in Consiglio
come candidature da votare, non è stato aperto il dibattito,
nessuno ha detto niente, poi lecitamente qualcuno ha votato,
qualcuno no, non mi permetto di dire chi ha votato ovviamente i
nomi che abbiamo presentato. Una candidata è stata votata
sostanzialmente quasi da tutti, quindi c'era oggettivamente una
condivisione da parte anche dell'opposizione, credo in maniera
anche coerente rispetto a quanto fatto nel passato, quindi c'erano
lecitamente delle posizioni e degli apprezzamenti diversi sui tre
nomi, ma come è giusto e lecito che sia.
Io non ho venduto la pelle dell'orso in nessun modo e in nessun
caso. Non so quale lettera di Flick abbia letto il collega Baccega,
perché la lettera di Flick non dice quello, non parla di accordi
presi con il Presidente prima. Per queste motivazioni, chiedo
scusa, ieri semplicemente non ho ritenuto utile presentare il nome
del nostro candidato nella Conferenza dei Capigruppo, visto che
quindici giorni fa i tre nomi non erano stati discussi né in
capigruppo né tantomeno in Consiglio. Queste sono le motivazioni
per le quali ieri non ho ritenuto, sbagliando magari, chiedo scusa,
proporre il nome del senatore Bressa all'interno della
capigruppo.
Rassicuro anche il collega Lavy che sono assolutamente sereno.
Fra l'altro lo ringrazio di intervenire finalmente all'interno di
una discussione politica e non soltanto nelle sue iniziative
preparate sia nell'interlocuzione che nella risposta successiva. Lo
rassicuro anche sull'Union Valdôtaine, visto che viene accusata in
qualche modo di dare appoggio ai partiti nazionali. Mi chiedo,
collega Lavy, lei a quale partito appartenga, perché mi sfugge un
attimino un passaggio. Senza voler criticare in nessuno modo i
partiti nazionali, ma visto che lei fa parte di un partito
nazionale e fa le riunioni in Via Bellerio, noi per adesso le
facciamo in Avenue des Maquisards e ci riteniamo ancora
Valdostani.
Presidente -
Consigliera Spelgatti.
Spelgatti (LEGA VDA) -
Vede Presidente, lei ha
giustificato tutto quanto è accaduto, che direi che per la Valle
d'Aosta è stata una pagina a dir poco da vergognarsi, partendo nel
suo
excursus
, nel suo dialogo, nel suo discorso, dal fatto
che l'altra volta non avevamo dibattuto i nomi. Bene, il problema è
che noi stiamo cercando con tutte le nostre forze, che è molto più
difficile, le assicuro, che fare un'opposizione come vorremmo fare,
di essere il più possibile in questo momento collaborativi. Di
conseguenza noi non passiamo tutto il tempo, cosa che avremmo da
fare tutti in tutti i santi Consigli, con il fucile spianato
sparando. Non lo facciamo! Stiamo in completo silenzio, così come
l'altra volta.
Glielo dico adesso in maniera ancora più esplicita. Non avete
condiviso minimamente i nomi e non è che arrivare all'ultimo minuto
in Conferenza dei Capigruppo e dire il nome in quell'istante
significa condividere, come lei ha detto che avrebbe fatto. Perché
se lo avesse condiviso prima il nome, noi le avremmo detto che da
autonomisti convinti - noi siamo un partito nazionale, ma non siamo
il PD noi! Noi siamo un partito nazionale, ma non siamo un partito
centralista, noi siamo un partito federalista, noi siamo un partito
che lotta per le autonomie da sempre, da quando è nata la Lega,
quindi abbiamo per forza questo concetto dentro - le avremmo detto
che il presidente della Corte costituzionale è una figura
splendida, eccezionale, come rappresentante di parte statale: c'è
lo Stato da una parte e la Regione dall'altra, hanno istanze
differenti. E le aggiungo un altro pezzo: quando noi siamo stati al
Governo, quei pochi cinque mesi in cui siamo stati senza avere i
numeri di maggioranza per poi arrivare alla fine del percorso, però
noi avevamo condiviso anche i rappresentanti di parte statale con
il ministro Stefani in quel momento, perché c'erano state proprio
delle interlocuzioni molto importanti e quindi avevamo condiviso
alla fin fine tutti i nomi che dovevano esserci sul tavolo. Poi è
chiaro che, non avendo i numeri, le cose sono andate come sono
andate.
Lei dice anche che c'è stato anche un rappresentante che ha
raccolto tutti i numeri. Certo, era il nome che avevano proposto
noi: di grandissima caratura, di nessuna appartenenza politica e
che può fare gli interessi di parte regionale, perché ha sempre
portato avanti tutto il discorso delle autonomie, senza ricoprire
cariche statali.
Cosa avremmo dovuto dire la volta scorsa? Avremmo dovuto dire
che è arrivato lo Stato a nominare prima di noi la paritetica? Ha
presente che cosa le avremmo detto se fossimo stati nella scorsa
legislatura? Se fossimo in un altro periodo storico, a fronte di
una situazione di questo tipo? Noi non arriviamo neanche a nominare
i nostri rappresentanti e arriva lo Stato prima di noi per una cosa
che interessa a noi, di cui noi abbiamo necessità. È assolutamente
vitale, per noi è fondamentale la nomina della paritetica, è
fondamentale, e arriva prima lo Stato! E soprattutto, nel momento
in cui dobbiamo fare i nomi, facciamo i nomi dei rappresentanti
dello Stato anche per la parte nostra? Eh, insomma!
Almeno non dica, non sottolinei e non trovi la giustificazione
del fatto che c'è ricascato nel non aver condiviso la cosa. E non
trovi la motivazione nel fatto che la volta scorsa non abbiamo
discusso, perché noi ci stiamo provando in tutte le maniere a
mettervi nelle condizioni - ripeto - di lavorare, in maniera tale
che in questa fase, fase pandemia, noi abbiamo fatto tutto quello
che potevamo fare, noi per collaborare con voi!
Per fortuna sta arrivando l'estate, per fortuna passerà questa
estate, per fortuna speriamo che la pandemia poi passi. Per
fortuna, poi vedremo.
Presidente -
Consigliere Lavy, ne ha facoltà.
Lavy (LEGA VDA) -
Presidente Lavevaz, la ringrazio per la
risposta, la ringrazio per avermi citato, perché comunque con le
sue parole ha dimostrato che lei a queste cose ci tiene e ha capito
benissimo che la genesi dell'Union Valdôtaine è quella che ho detto
io, quindi lei adesso appartiene, per quanto riguarda me,
all'Unione Valdostana. Poi sa, in genere a me non piace tanto
parlare, mi piace concentrarmi molto di più sulle azioni concrete
ed è quello che faccio con le mie iniziative. Forse, non so, lei in
qualche maniera potrebbe prendere esempio, visto che di concreto
non sto vedendo assolutamente niente!
Poi, visto che le fa piacere, interverrò comunque anche molto di
più nelle discussioni politiche, perché comunque sa, può darsi che
poi prima o poi se ne possa pentire di questo mio invito.
Presidente -
Il consigliere Manfrin si è prenotato per
dichiarazione di voto. Ne ha facoltà.
Manfrin (LEGA VDA) -
Brevissimamente per poi lasciare la
libertà di voto ai colleghi, visto che abbiamo il voto in cabina.
Presidente, lei però non può riassumere dicendo "Ma io sono venuto
in capigruppo e vi ho detto i nomi e nessuno ha detto niente",
perché le modalità di condivisione non sono queste. Le faccio un
esempio. Se io vengo da lei e le dico: "Stasera mangiamo pasta,
pollo e pizza", non è che lei dice: "Ah beh, però, non lo so,
magari". Se io venissi da lei e le dicessi: "Io in frigo ho questo,
cosa le piacerebbe mangiare? Hai delle proposte diverse? Andiamo al
ristorante?" e quant'altro, forse questa sarebbe una modalità di
condivisione, che è diversa dal dire che questi sono i nomi, se va
bene è così, sennò possiamo parlarne ma questi sono i nomi. Non ci
è mai stato detto se avevamo qualcuno da proporre, non ci è mai
stato chiesto cosa pensavamo dei candidati, non ci è mai stato
detto nemmeno qual era secondo noi l'impostazione che si sarebbe
dovuta dare alla Commissione paritetica: più politici, più tecnici,
tutti politici, tutti tecnici o quant'altro. Dal momento in cui non
c'è stato questo tipo di condivisione, Presidente, è evidente che
la condivisione non c'è stata. C'è stata semplicemente una
dichiarazione da parte sua in Conferenza dei Capigruppo dicendo:
"Questi sono i candidati".
Quindi che lei abbia condiviso i nomi, mi spiace Presidente, se
condividere lo intende nel senso di un
post
, cioè scrive un
post e schiaccia "condividi", allora questo l'ha fatto, sì. Ma
condividere nel senso in cui si concordano dei nomi o piuttosto che
si dice "Troviamo una quadra, magari facciamo una proposta", questo
non c'è stato, glielo posso assicurare, e lo diciamo anche ai
valdostani.
Sulla questione delle rassicurazioni del professor Flick,
Presidente, io leggo la lettera che è stata trasmessa. Il problema
è che, se il professor Flick non accetta la nomina nel momento in
cui dice che lui voleva essere un tecnico e voleva essere votato da
tutto il Consiglio, lei mi deve spiegare a questo punto per quale
motivo ha accettato di essere candidato. Perché io non credo che
gli abbia telefonato e gli abbia detto: "vogliamo candidarti in
Commissione paritetica", "Okay, grazie, vediamo come va. Se mi
votano tutti va bene sennò no". Io non credo che le abbia detto
questo.
Se il professor Flick si auspicava, preconizzava un voto unanime
di tutta questa aula, evidentemente aveva ricevuto rassicurazioni
in questo senso e se ha ricevuto rassicurazioni in questo senso
evidentemente è saltato un passaggio. Se invece lei sta dicendo che
il professor Flick preconizzava un voto unanime di quest'aula senza
che nessuno gli avesse detto niente, io credo che lei stia mettendo
in serio dubbio le facoltà di ragionamento politico di una persona
che è stata ai massimi livelli istituzionali e conosce
perfettamente come funziona la politica e la nomina all'interno
delle istituzioni. Quindi credo che delle due l'una: probabilmente
è molto più verosimile la versione che dice che lei o qualcuno per
lei, perché poi lei non ci ha detto chi o cosa, ha fornito queste
rassicurazioni e poi qualcuno si è dimenticato di mettere al
corrente tutti i gruppi consiliari sulla eventuale candidatura,
sulla potenziale candidatura, sulla capacità e sulle possibilità
che avevano questi candidati che volevate proporre. Lei può
raccontare quello che vuole ai cittadini al di fuori, ma questi
sono i fatti, la lettera è qui nero su bianco. Non si spiega
altrimenti un atto così clamoroso, che ha pochissimi precedenti,
forse uno ma per questioni differenti. Quindi direi, Presidente,
che per quante pezze lei possa mettere, il buco è gigantesco e
difficilmente può essere tappato.
Presidente -
Consigliere Perron, ne ha facoltà.
Perron (LEGA VDA) -
Rapidissimo per due considerazioni.
La prima ovviamente al presidente Lavevaz, per ricordare che è
facile intuire che con l'applicazione degli stessi metodi si arriva
a uno stesso risultato; questo, per chi anche avrà una formazione
matematica molto migliore della mia, è abbastanza prevedibile.
Questo è da dire.
Il secondo è il tema propriamente politico e importante su cui
ci sarebbe moltissimo da dire, ma sarò estremamente sintetico.
Quando si parla di forze nazionali, giustamente, i partiti politici
hanno degli statuti e hanno delle finalità e obiettivi ben precisi.
Basta andare allo statuto della Lega per Salvini premier, alla
quale ovviamente io appartengo, e si leggerà all'articolo 1 che il
nostro partito ha per finalità la pacifica trasformazione dello
Stato italiano in un moderno stato federale, attraverso metodi
democratici ed elettorali. Quindi, quando si parla di bandiere
riguardo al federalismo e quindi anche all'autonomismo la nostra è
chiaramente dichiarata e ben leggibile.
Presidente -
Passiamo al voto per schede in cabina.
Chiedo al consigliere Segretario di procedere alla chiamata per
appello nominale.
Voto per schede in cabina.
Presidente -
Le procedure di voto in cabina si sono
concluse. Chiedo ai consiglieri scrutatori di avvicinarsi al centro
dell'aula per procedere allo scrutinio, consiglieri Manfrin,
Restano e Grosjacques.
Esito della votazione:
Presenti: 35
Votanti: 35
Nulle: 4
Valide: 31
Bianche: 6
Hanno ricevuto voti:
Bressa: 20
Draghi: 1
Flick: 2
Malacrinò: 1
Bresso: 1
Risulta eletto Gianclaudio Bressa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK