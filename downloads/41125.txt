Consiglio Regionale della Valle d'Aosta - Oggetto del Consiglio n. 350 del 24 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 350 del 24 gennaio 2019 - Resoconto
OGGETTO N. 350/XV - Ritiro di risoluzione: "Impegno del
Presidente della Regione per l'adempimento di quanto previsto
dall'ordinanza del Sindaco di Aosta n. 41/2018 relativa alla
rimozione della copertura in amianto di uno stabile sito in viale
Partigiani".
Rini (Presidente)
- Possiamo passare al punto n. 47.01,
ultimo punto all'ordine del giorno. La parola al collega Manfrin
per l'illustrazione.
Manfrin (LEGA VDA)
- Ringrazio i colleghi sottoscrittori
di questa risoluzione e ringrazio tutti i colleghi di quest'Aula
che hanno permesso che questo atto si discutesse, perché porta con
sé un argomento di assoluta importanza ed urgenza.
Questa risoluzione rivolge la sua attenzione ad uno stabile,
l'autolavaggio posto indicativamente in viale dei Partigiani, che
ha un tetto in amianto fortemente deteriorato: il tetto presenta
vaste aperture, presenta un deterioramento delle lastre di eternit
a copertura che si stanno sgretolando, per cui ha creato
chiaramente una situazione davvero di pericolo sanitario. Questa
situazione di pericolo sanitario non nasce oggi.
Io e la collega Spelgatti, già nel Consiglio comunale di Aosta
ci eravamo occupati di questa situazione perché, nel gennaio 2018,
a seguito delle verifiche effettuate nel novembre 2017 da parte sia
dell'USL che dell'ARPA, era stata rilevata la necessità di
intervenire urgentemente su quel tetto deteriorato proprio perché
stava causando un pericolo di salute pubblica alle case
circostanti. Se avete indicativamente idea della zona, da una parte
c'è un muro romano e dall'altra parte c'è una strada e ci sono le
case. Le case poste di fronte a questo tetto in amianto hanno i
panni completamente ricoperti d'amianto e respirano costantemente
questo materiale che si sgretola e, a più riprese, hanno chiesto
l'intervento. Questo intervento è stato fatto, sono state redatte
due relazioni in data 27 novembre 2017, con sopralluogo sia
dell'ARPA sia dell'USL (l'ho riportato all'interno di queste
premesse). Proprio per intervenire e perché si era rilevato un
pericolo in relazione a questa situazione di sgretolamento, il
Comune di Aosta ha emesso il 16 gennaio 2018 l'ordinanza n. 41 che
evidenziava la necessità di porre in opera interventi di rimozione
della copertura con assoluta immediatezza, tanto da ricorrere, ai
sensi dell'articolo 7 della legge n. 241/1990, all'omissione della
preventiva comunicazione di avvio di procedimento amministrativo.
Con questa ordinanza, però, si chiedeva ai proprietari del
fabbricato innanzitutto entro quindici giorni dalla ricezione
dell'ordinanza di predisporre un piano di rimozione del tetto in
questione e, in seconda battuta, entro trenta giorni dalla data
dell'avvenuta notifica, di rimuovere la copertura in oggetto.
Pertanto, anche contando i tempi molto lunghi, contando che è stata
emanata a gennaio - contiamo pure gennaio, febbraio e marzo -, a
tre mesi di distanza, quindi a marzo, questo tetto doveva essere
rimosso. Di questo tetto ci siamo occupati io e la collega
Spelgatti chiedendo per ben due volte al Consiglio comunale di
Aosta - e direttamente al Sindaco - di fare eseguire questa
ordinanza, poiché la stessa prevedeva, nel caso non fosse stata
rispettata questa intimazione da parte del Comune, che il Comune
stesso avrebbe dovuto ottemperare all'adempimento, nonché
presentare denuncia alla competente Autorità giudiziaria e,
ovviamente, presentare poi il conto ai proprietari dell'immobile in
questione.
Siccome a tutto questo, nonostante numerosi solleciti e numerose
iniziative del Consiglio comunale di Aosta, non è stata alcuna
applicazione, ad oggi quel tetto rimane ancora lì a sgretolarsi e
le persone che abitano nel quartiere rimangono a respirare i
prodotti di quello sgretolamento del tetto - sappiamo benissimo gli
effetti dell'amianto sulla salute delle persone -, a questo punto
abbiamo deciso di intervenire, rispondendo ad una sollecitazione
che arriva proprio da nove Consiglieri comunali del Comune di Aosta
che, tramite una lettera, hanno richiesto al Presidente della
Regione di intervenire, perché all'articolo 28, comma 2, della
legge 54/1998 si sancisce: "
Ove il Sindaco non provveda o nei
casi in cui sia interessato un ambito sovracomunale, il Presidente
della Regione, previa diffida ad adempiere entro un congruo
termine, provvede in via sostitutiva con proprio atto o mediante la
nomina di un commissario ad acta
".
Con questa risoluzione chiediamo che sia direttamente il
Presidente della Regione ad occuparsi dell'esecuzione di questa
ordinanza, perché riteniamo sia assolutamente prioritario garantire
la salute a coloro che abitano nelle prossimità di questa
costruzione che sta deteriorando. Riteniamo che intervenire in caso
di pericolo per la salute pubblica sia una delle attività basilari
che la pubblica amministrazione deve mettere in campo, così come la
difesa della salute pubblica. Per questo motivo chiediamo di
approvare questa risoluzione,
Presidente
- Possiamo aprire la discussione generale. Ha
chiesto la parola il Presidente Fosson.
Fosson (GM)
- La Presidenza della Regione ha ricevuto in
data 15 gennaio 2019 la comunicazione a cui fa riferimento la
risoluzione del proponente. In data 16 gennaio la predetta
comunicazione è stata trasmessa alla struttura regionale degli Enti
locali per l'attivazione del potere sostitutivo da parte del
Presidente della Regione previsto dall'articolo 28, comma 2, della
legge regionale n. 54/1998. Questa istruttoria è in corso di
svolgimento da parte della nostra struttura competente che dovrà
verificare la fondatezza dell'ordinanza emessa dal Comune di Aosta
e la sussistenza dei presupposti per un intervento sostitutivo. Il
potere sostitutivo, in ogni caso, come espressamente previsto dalla
legge modificata per eccepire le indicazioni della Corte
costituzionale quanto ai presupposti di esercizio del predetto
potere, dovrà necessariamente essere preceduto dalla previa diffida
ad adempiere al Comune e, solo in seguito all'eventuale e ulteriore
inerzia, sussistendone i presupposti, si potrà procedere in via
sostitutiva. Visti i tempi ristretti è comunque una procedura che
ha già avuto inizio.
C'è da parte mia un impegno in tempi brevi a verificare la
correttezza di questo percorso e, qualora non fosse così, ad agire
secondo quanto previsto dalla legge. Pertanto, in conseguenza di
questo impegno, le chiedo di ritirare la risoluzione. Parlo di
tempi brevi e lo sono, perché al massimo è entro un mese.
Presidente
- La parola al collega Manfrin.
Manfrin (LEGA VDA)
- Sono felice di apprendere che la
questione è già oggetto di approfondimento e che vi è un impegno
con una data temporale: non più di un mese per gli approfondimenti
e l'eventuale impugnazione. Però, non essendo l'unico
sottoscrittore della risoluzione, chiedo eventualmente ai colleghi
se qualcuno volesse intervenire sul tema o se qualcuno avesse
qualche idea contraria rispetto a quanto sto per esprimere, poiché
a fronte di questo impegno riterrei accoglibile la richiesta di
ritiro.
Se nessun collega ha delle contrarietà nel merito o vuole
aggiungere qualcosa al dibattito generale, io ritirerei la
risoluzione.
Il Consiglio prende atto.
Presidente
- Con il ritiro di questa risoluzione, i
lavori si concludono su questo punto. Grazie e buona serata a
tutti.
---
L'adunanza termina alle ore 19:15.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK