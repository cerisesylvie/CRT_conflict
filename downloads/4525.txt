Consiglio Regionale della Valle d'Aosta - Oggetto del Consiglio n. 200 del 21 aprile 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 200 del 21 aprile 1982 - Resoconto
OGGETTO N. 200/VII - DISCUSSIONE GENERALE SUL DISEGNO DI
LEGGE CONCERNENTE: "COSTITUZIONE DELLA SOCIETA' FINANZIARIA
REGIONALE PER LO SVILUPPO ECONOMICO DELLA REGIONE VALLE
D'AOSTA".
PRESIDENTE
: Illustra il disegno di legge n. 356
l'Assessore alle Finanze Ramera; ne ha facoltà.
RAMERA - (D.C.):
Sono trascorsi venti giorni
dall'approvazione del bilancio di previsione 1982 e la Giunta
propone nella seduta di oggi, all'esame del Consiglio, i primi
provvedimenti legislativi previsti nel fondo globale, e
precisamente la costituzione della Finanziaria e il decentramento
ai Comuni. Questi due argomenti costituiscono, unitamente ad altri
che prossimamente discuteremo, la parte qualificante del bilancio
derivato dalla legge 690 e che abbiamo ritenuto di proporre alla
vostra attenzione con immediatezza, non necessitando questi
problemi di particolari trattative, come invece la superstrada, il
quartiere Cogne, il metanodotto. Essi rivestono, purtuttavia, una
particolare urgenza per intervenire adeguatamente nei vari settori
economici della Regione che si trovano in una delicata situazione e
che possono comportare, come si dice anche nella relazione, una
diminuzione dei gettiti fiscali; inoltre servono a soddisfare le
aspettative degli Enti Locali che da tempo reclamano maggior
autonomia.
Affrontando l'oggetto della Finanziaria ricordo che, due anni or
sono, in un Convegno organizzato su questo argomento
dall'Associazione Industriali, un relatore chiuse il suo intervento
con queste precise parole: "Non c'è più tempo di discutere su
finanziaria sì, finanziaria no, ma solo su come questa finanziaria
deve essere realizzata."
Pur con due anni di ritardo, giustificati dalla mancanza di
liquidità, e tenendo conto di questa affermazione che ribadiva la
validità dello strumento, come è in atto in quasi tutte le Regioni
(ieri ho appreso che siamo la 16a Regione), e sensibili non solo al
particolare momento economico attraversato dal Paese e dal mondo
intero, ma altresì dalla necessità di promuovere uno sviluppo più
razionale sull'intero territorio, in modo che tutta la comunità
valdostana possa beneficiare dei conseguenti effetti economici,
abbiamo esaminato le varie finanziarie sorte in Italia nell'ultimo
ventennio, abbiamo contattato e discusso con i vari responsabili di
queste strutture, per conoscere gli aspetti e gli influssi positivi
o negativi sulle varie economie regionali.
Alla fine abbiamo ritenuto di portare all'esame di questo
Consiglio regionale, per la sua approvazione, la legge che
autorizza la Regione a costituire la Finanziaria regionale, ben
consci della responsabilità che ci assumiamo, ma anche certi di
creare uno strumento valido che consenta di concorrere allo
sviluppo economico della nostra Regione e sulla cui validità si
sono già espressi in modo positivo e con chiara volontà di
partecipazione sia la Cassa di Risparmio di Torino sia l'Istituto
San Paolo.
Venti giorni or sono, in sede di discussione di bilancio di
previsione, esposi sommariamente le motivazioni che stanno alla
base di questo provvedimento. In primo luogo la finanziaria deve
essere intesa come centro imprenditoriale che promuove le attività
industriali e, poiché la Regione ha, in questa materia, competenze
assai limitate, con tale strumento si ha la possibilità di attuare
una propria politica industriale senza incappare in possibili
eccezioni di sconfinamento rispetto alle competenze assegnate,
avvalendosi di qualificate esperienze umane nel settore specifico e
meglio selezionando le scelte operative nel settore industriale e
terziario che fino ad oggi non sempre si sono mostrate del tutto
coerenti e efficienti.
In secondo luogo, la finanziaria deve essere intesa come
strumento per intervenire nel campo delle infrastrutture e
nell'assetto del territorio, con la possibilità di offrire
agevolazioni a favore delle imprese industriali, commerciali,
turistiche e, ad un certo livello, anche artigiane, attraverso la
creazione e il potenziamento di aree attrezzate per i relativi
insediamenti in conformità dei piani territoriali di sviluppo.
La finanziaria, infine, deve essere intesa come strumento
promozionale di sviluppo, come mezzo per stimolare ed assistere,
anche dal punto di vista finanziario, gli imprenditori, fornendo
capitali di rischio per rapportare alle imprese operanti nel
territorio partecipazioni in forma minoritaria allo scopo di
offrire un temporaneo sostegno finanziario anche sotto forma di
concessioni di garanzie di natura sussidiaria per ottenere crediti
e mettendo a disposizione delle imprese anche le più recenti
tecniche finanziarie quali, ad esempio, le svariate versioni del
leasing.
La partecipazione minoritaria potrà così stimolare e orientare
gli imprenditori in conformità della politica industriale e
terziaria della Regione, facendo salva, tuttavia,
l'imprenditorialità e il rischio dell'impresa. Ciò che dovrà essere
possibilmente evitato, dicevo, è invece l'uso della finanziaria
quale strumento di salvataggio per offrire capitali ad aziende
ormai in crisi o decotte. Un aspetto questo che è stato tuttavia
tenuto ben presente per i suoi riflessi sociali, sempre che si
tratti di imprese recuperabili, con la previsione del fondo
speciale di cui all'art. 5 della presente legge.
La legge infatti, e qui rimando i Consiglieri anche alla
relazione scritta, prevede che la finanziaria operi su due
direttrici ben precise: quella ordinaria e quella speciale. Abbiamo
mutuato tale aspetto originale dall'esperienza di un'altra Regione,
di una altra finanziaria, la Friulia, che si è trovata costretta,
nel corso degli anni, a giungere a queste conclusioni per evidenti
ragioni di maggior operatività, di prudente conduzione e per
soddisfare quelle esigenze di urgente soluzione che si presentavano
all'attenzione della Regione e che, proprio attraverso la
finanziaria, aveva la possibilità di soddisfare.
Sono due direttrici che si rendono necessarie per una ottimale
conduzione della finanziaria, in quanto, se non vi fossero queste
precise distinzioni, apparirebbe evidente una contraddizione di
fondo nella motivazione stessa che giustifica il sorgere della
finanziaria. Da un lato, avremo la Società per Azioni che impone ai
propri amministratori di commisurare le loro scelte alla
conservazione e all'arricchimento del patrimonio sociale, e,
dall'altro, l'Ente di promozione cui vengono, talvolta, richiesti
interventi che possono esulare dall'interesse economico della
società per attingere alla più ampia sfera dell'interesse sociale
generale.
Da ciò deriva che l'istituzione della gestione speciale, con una
apposita dotazione, verrà utilizzata su precise direttive della
Giunta regionale per interventi determinati da particolari ed
urgenti esigenze di carattere economico e sociale a favore di
imprese operanti in difficili situazioni congiunturali nel
territorio della Regione. In questo modo la Finaosta svolgerà, come
dicevo prima, un duplice ruolo. In primo luogo l'attività
ordinaria, cioè promozionale, di propulsione, di stimolo dello
sviluppo delle imprese, che viene attuato con i mezzi di istituto e
che deve mirare ad agevolare lo sviluppo indirettamente, creando
quelle condizioni atte a far sì che i privati trovino conveniente
orientare e localizzare le loro iniziative in armonia con gli
obiettivi della politica regionale; direttamente, attraverso
interventi atti a favorire il sorgere e l'espandersi di piccole
imprese industriali e commerciali sul territorio e promuovendo,
altresì, ricerche nei settori industriali in difficoltà per i quali
ristrutturazioni tecniche aziendali potrebbero operare nuove
prospettive.
L'attività straordinaria e speciale, invece, deve mirare al
sostegno di aziende in critica situazione congiunturale e
strutturale, mediante il fondo speciale che verrà amministrato
dalla finanziaria come mandataria dell'Ente Regione e come
fiduciaria per la sua gestione.
Non ritengo sia necessario soffermarsi ulteriormente sulle
funzioni operative della finanziaria, chiaramente delineate nei
singoli articoli della legge e dell'allegato Statuto, in quanto ben
comprensibile a tutti e altresì chiariti dalla relazione che
accompagna il documento. Mi corre l'obbligo, tuttavia, di
sottolineare e di chiarire alcuni punti, emersi in Commissione con
la partecipazione delle forze sociali, e sui quali, in quella sede,
mi sono assunto la responsabilità di rispondere in nome della
Giunta accogliendo gli emendamenti che saranno presentati, o che
sono già stati presentati e formalizzati dalla stessa Commissione
nel verbale trasmesso alla Presidenza del Consiglio.
Dirò, innanzi tutto, che sono dispiaciuto del fatto che le
organizzazioni sindacali, pur con diverse motivazioni, abbiano
rifiutato di partecipare con un proprio rappresentante alla
gestione della Finaosta, perché avrebbero avuto modo in quella sede
di portare un valido contributo di esperienza delle varie realtà
produttive poste all'attenzione e all'intervento della finanziaria.
Ho tuttavia compreso le loro perplessità e la loro rinuncia.
Ritengo però di accogliere, e lo suggerisco naturalmente ai
colleghi di Giunta e a chi domani avrà la responsabilità di
condurre la finanziaria, una loro richiesta di consultazioni
periodiche in presenza di interventi di particolare importanza.
Desidero altresì precisare, per quanto riguarda l'ultimo comma
dell'articolo 2 dove si dice: "La società determina con
deliberazione del Consiglio di Amministrazione, i parametri di
identificazione delle piccole e medie industrie ecc." che gli
interventi decisi, almeno così sarà suggerito, penso, dalla Giunta,
dovranno essere deliberati per quelle aziende il cui numero di
dipendenti non superi le 200 unità.
Ritengo doveroso, infine, ringraziare i colleghi della I
Commissione per il lavoro svolto, sia come organo del Consiglio in
proprio, che congiuntamente alle categorie economiche e alle
organizzazioni sindacali, per esaminare e correggere un così
delicato ed importante disegno di legge, così come va sottolineata
la particolare attenzione cui il provvedimento è stato oggetto da
parte della pubblica opinione e delle categorie interessate, anche
giudizi, sia in positivo che in termini di perplessità, sono stati
emessi forse con troppa precipitazione ed imprudenza e, se in buona
fede, con troppa preoccupazione di parte.
Come ho già avuto modo di dire in un'intervista relativa al
bilancio, ritengo che sarebbe inutile presunzione affermare che la
finanziaria possa essere il rimedio che risolve tutti i mali
emergenti oggi dalla difficile situazione in cui versano i vari
settori economici della nostra Regione. Noi, tuttavia, crediamo che
lo strumento possa essere valido per operare, insieme alla Regione,
in modo più agile di quanto poteva essere fatto in passato con
altri provvedimenti di intervento, con la conveniente prudenza e
avvedutezza, nel vasto raggio d'azione che va dall'industria al
terziario.
Contestiamo, pertanto, chi ha ritenuto di prevedere la
finanziaria come un carrozzone politico; contestazione facile,
perché proprio coloro che avanzano questa tesi, hanno dimostrato
una evidente aspirazione a far parte del
Consiglio di Amministrazione della Società; così come
respingiamo l'ipotesi che la finanziaria possa essere strumento
elettorale, in quanto i tempi tecnici per la sua costituzione e per
un primo avvio non saranno così brevi da consentire
strumentalizzazioni di parte. ALtresì vorrei aggiungere che non
sarebbe neppure cosa fattibile per la presenza, nel Consiglio di
Amministrazione, di almeno un rappresentante della minoranza; per
cui l'opposizione e l'intero Consiglio saranno continuamente
informati sulla conduzione della Società e non dovranno, come
accade da altre parti, dove si è negato l'ingresso della minoranza,
attendere il rendiconto secondo quanto previsto dall'articolo 11
della legge.
Mi auguro, quindi, che il dibattito possa essere costruttivo e
che consenta l'approvazione di questo disegno di legge che noi
consideriamo sufficientemente buono e che vogliamo sia capito ed
accettato, non solo da questa Assemblea, ma dalle categorie
economiche e dai lavoratori, in modo che la finanziaria possa
nascere ed operare nelle migliori condizioni per lo sviluppo
economico della nostra Valle.
PRESIDENTE:
Dopo la relazione dell'Assessore Ramera
chiede la parola l'Assessore all'Industria, Commercio, Artigianato
e Trasporti Chabod; ne ha facoltà.
CHABOD - (D.C.):
Gli obiettivi della società finanziaria
regionale sono sintetizzabili nell'incremento del reddito della
collettività valdostana e nell'incremento dell'occupazione. Tali
obiettivi devono essere raggiunti attraverso uno sviluppo armonico
delle attività produttive della Regione, così come esso è
configurato nel Piano regionale di sviluppo il quale dovrà
costituire una guida per gli interventi della finanziaria.
Oggi, però, l'istituzione della finanziaria riveste
un'importanza maggiore e più attuale in considerazione dello stato
di crisi in cui si trova una parte importante dell'industria
regionale, anche se tale crisi non ha ancora avuto effetti
importanti nell'occupazione. Infatti, come risulta nei più recenti
dati statistici dell'ISTAT, la Valle d'Aosta è collocata all'ultimo
posto fra le Regioni italiane per la percentuale di disoccupazione,
con misura del 2%, immediatamente preceduta dalla Provincia di
Bolzano con 3,6%, rispetto alla media nazionale che è
dell'8,4%.
Non mi dilungherò sul funzionamento e sulla struttura della
finanziaria, ma mi limito a mettere in evidenza la esigenza che nel
Consiglio di Amministrazione siano rappresentate le forze
imprenditoriali della Regione.
Termino formulando l'auspicio che la finanziaria possa iniziare
la propria attività al più presto e che possa operare con
efficienza ed efficacia per lo sviluppo dell'economia e il bene
della collettività regionale.
PRESIDENTE
: Altri che intendono prendere la parola in
sede di illustrazione? Allora, colleghi Consiglieri, è aperta la
discussione generale.
L'Assessore Ramera ha annunciato degli emendamenti da parte
della Commissione. Gli emendamenti sono stati presentati alla
Presidenza e seno stati presentati come lavoro e iniziativa della I
Commissione. Li distribuiamo. Il Presidente Martin intende
illustrarli?
Distribuiamo gli emendamenti della I Commissione a cui ha fatto
cenno l'Assessore Ramera; se nel corso della discussione dovessero
essere illustrati, li illustrerà il Presidente della I Commissione,
collega Martin.
E' aperta la discussione generale. Nessuno chiede la parola?
Perché non ci siano confusioni, gli emendamenti sono stati
distribuiti prima su iniziativa dell'Assessore Borbey, e poi
saranno distribuiti anche dalla Presidenza, che ha la competenza di
svolgere questo ruolo.
L'emendamento che è stato distribuito prima, su iniziativa
dell'Assessore Borbey, riguarda il disegno di legge n. 350, cioè
"Finanziamento delle opere pubbliche nell'interesse degli Enti
Locali". E' stato, direi, erroneamente distribuito in modo
anticipato. Gli emendamenti che sono in discussione adesso sono
quelli della I Commissione che sono stati distribuiti in questo
momento.
C'è qualcuno che chiede la parola sul disegno di legge n. 356?
Nessuno chiede la parola? Chiede la parola il Consigliere Minuzzo,
che presenta alla presidenza una serie di emendamenti; credo che li
vorrà illustrare. Nel frattempo saranno fotocopiati gli emendamenti
che sono stati presentati dal Consigliere Minuzzo alla
presidenza.
La parola al Consigliere Minuzzo; ne ha facoltà.
MINUZZO - (PSDI):
Signor Presidente, mi riservo di
illustrare gli emendamenti in un successivo intervento. Adesso,
vorrei fare un discorso di carattere generale su questo disegno di
legge che ha colto di sorpresa molti colleghi, perché, fino ad un
paio di mesi or sono, della finanziaria non se ne parlava
assolutamente, tant'è che, in data 2 settembre 1981, il collega
Pedrini ha presentato la proposta di legge n. 311 concernente la
EDILFIN Valle d'Aosta la quale non è stata presa assolutamente in
considerazione, così almeno mi sembra.
Ritengo che questa proposta, presentata dal collega Pedrini,
avesse tanta importanza quanta ne ha il progetto di legge che
dovremmo discutere oggi, visto il grosso problema delle abitazioni,
il grosso problema degli sfratti; la proposta avanzata dal collega
Pedrini, infatti, andava incontro alle esigenze reali della
popolazione valdostana che, ritengo, siano importanti tanto quanto
quelle dei lavoratori che si trovano ad operare in aziende in crisi
o in aziende decotte che questa finanziaria, nei suoi interventi
straordinari, dovrebbe salvare.
Collega Pedrini, quello che conta è l'intenzione di fatto; poi,
se si realizza o meno, pazienza. Mi sembra di aver colto la battuta
dell'Assessore Ramera che dice: "Allora non c'erano i quattrini".
Benissimo, però potevamo comunque discutere quella proposta e
comunque esaminarla unitamente a questo disegno di legge che stiamo
discutendo. Così, dopo tanto tempo che si discute di questa
finanziaria, siamo arrivati al parto di questo disegno di legge che
presenta dei grossi limiti, tant'è che io mi permetto di dire,
visto che si è accennato alla la, alla 2a e si avrebbe la pretesa
che questa dovrebbe essere una finanziaria della 3a generazione,
che questa finanziaria sia un prototipo a cui, se dovesse
funzionare per certi obiettivi, mi auguro che le altre Regioni
italiane non si adeguino.
Io concordo con l'Assessore Ramera quando ha richiamato
l'attenzione di alcuni esponenti politici, i quali dicono che
questa finanziaria sarebbe un carrozzone. Infatti, un nostro
collega, che ritengo preparato e molto ponderato nelle sue
dichiarazioni, il 18 aprile 1980, esattamente due anni e 3 giorni
fa, ebbe a dire: "Oggi però la situazione è notevolmente diversa.
C'è l'esperienza di moltissime altre Regioni - riferendosi alla
finanziaria - c'è la necessità di dare ordine ad iniziative che in
Valle d'Aosta, pur in assenza di una finanziaria, sono comunque
state assunte. Mi riferisco alla partecipazione azionaria della
Regione nel caso di impianti a fune, e questa è un'attività tipica
delle società finanziarie regionali; mi riferisco ai leasing
immobiliari e alle azioni che sono state, come ha detto Tonino, un
poco modificate e sono diventate semplicemente un'operazione di
abbattimento di interesse.
Comunque hanno avuto anche loro una funzione, mi riferisco ai
mutui che sono concessi nel settore edilizio e che rappresentano
quindi un intervento finanziario diretto della Regione. Quindi, non
è per l'assenza di una società finanziaria che la Regione non ha,
in questi anni, operato nel settore tipico delle società
finanziarie; ha operato, però, non dico in modo distorto, con
moltissime difficoltà, senza chiarezza di idee e con dei risultati,
a volte, in qualche caso, anche discutibili.
Innanzi tutto è mancato, ed era stato citato questa mattina da
Morese, il collegamento indispensabile tra programmazione regionale
e lo strumento di finanziamento, quale può essere, appunto, la
finanziaria.
In altre Regioni la cooperazione regionale è avanzata. Ci sono
degli indirizzi precisi; abbiamo sentito dal Presidente della
Regione Piemonte che i suoi progetti sono specifici e particolari
in certi settori, mentre in Valle d'Aosta la programmazione non
esiste. Abbiamo discusso un progetto, uno schema, non saprei come
chiamarlo diversamente, ma con nessuna conclusione pratica, con
nessun indirizzo specifico assunto dal Consiglio regionale."
Ecco, colleghi Consiglieri, questo è quanto diceva il 18 aprile
1980 il collega Nebbia, quando l'Associazione Industriali
Valdostani ha organizzato una tavola rotonda dal tema "Per un
progetto di finanziaria regionale".
Ritengo che la situazione da allora non sia assolutamente
cambiata; ritengo che, comunque, persista una non
pro-programmazione da parte della Giunta regionale; ritengo che non
ci siano assolutamente delle idee chiare in quella che dovrebbe
essere la funzione di questa finanziaria, soprattutto perché questa
finanziaria non viene ad operare con il supporto di leggi che danno
indirizzi ben precisi.
Come possiamo noi pensare che questa finanziaria, così come è
stata progettata, possa intervenire indiscriminatamente, così come
meglio ritiene il Presidente o il Consiglio di Amministrazione? Qui
si viene a dire che la rappresentanza del Consiglio regionale è
qualificata in quanto c'è un esponente che dovrebbe rispecchiare la
maggioranza e uno che dovrebbe rispecchiare l'opposizione: io
ritengo che questi non siano elementi che possano dare garanzie di
un certo tipo di attività che può essere svolta da questa
Finanziaria, soprattutto perché c'è un ampio margine di
discrezionalità.
Io non so se da parte della Giunta regionale, dalle forze
componenti la Giunta regionale, è stato valutato attentamente
questo disegno di legge, ma, a mio avviso, così come è stato
formulato mi sembra che possa essere uno strumento che scavalca il
Consiglio regionale, che scavalca lo stesso Governo regionale, per
cui mi vengono in mente le parole dette dal collega Bordon, alcune
sedute fa, quando ha detto: "Non possiamo più spendere dei
quattrini per nuove industrie in Valle d'Aosta, perché giustamente
dobbiamo salvare quelle che sono in crisi".
Gli interventi straordinari della finanziaria sono previsti con
modalità molto discrezionali, senza nessun controllo: se c'è una
azienda in crisi, questa finanziaria può intervenire senza un
indirizzo preciso, né del Consiglio regionale, né della Giunta
regionale; peraltro, potrebbe finanziare nuovi insediamenti. Mi
sembra che lo stesso Consigliere Bordon della Democrazia Cristiana,
alla quale appartiene l'Assessore alle Finanze che ha presentato
questo disegno di legge, sia contrario a certe iniziative che
questa finanziaria avrebbe la facoltà e la possibilità di
intraprendere.
Io ho presentato alcuni emendamenti che, secondo me, (non sono
emendamenti di ostruzione) hanno un significato ben preciso
rispetto a tutto l'articolato della finanziaria, perché andrebbero
incontro a quegli indirizzi di controllo che comunque il Consiglio
e la Giunta regionali dovrebbero esplicare nei confronti di questa
importante istituzione. Se tali emendamenti dovessero essere
accettati, non dico andrebbero a stravolgere quello che è
l'iniziale progetto di finanziaria, ma comunque potrebbero portare
un contributo per rendere perfettibile un disegno di legge che, a
nostro avviso, è quanto mai carente.
Questa finanziaria si trova a gestire più quattrini che non in
un triennio i Comuni della Valle d'Aosta. Non so se saremo in grado
di esaurire l'ordine del giorno per il quale è stato convocato
questo Consiglio regionale straordinario e speciale (convocato
apposta per questa finanziaria): non vedo che significato o che
senso abbia questa richiesta di convocazione straordinaria, quando
questo disegno avrebbe potuto essere iscritto all'ordine del giorno
del prossimo Consiglio regionale e, quindi, avremmo avuto la
possibilità di avere maggior spazio per la discussione in quanto la
prossima adunanza è convocata per più giorni e non per un giorno
solo come in questo caso.
Fatto questo inciso, ritorno a ripetere che questa istituzione
si trova a gestire molti più quattrini che non i Comuni con il
decentramento che la Regione intende dare ai Comuni nei prossimi
tre anni. E questo sarebbe niente Il discorso di fondo è che questa
finanziaria si trova ad operare, checché ne dica l'Assessore Ramera
(ripeto gli emendamenti proposti, non li ho ancora visti: può
essere che vadano incontro a queste mie osservazioni, per questo
dico che questo è un primo intervento, successivamente mi riservo
di intervenire per illustrare gli emendamenti che come partito
abbiamo proposto) si trova a gestire tutti questi miliardi senza
che vi sia nessun organo che effettui un controllo. Infatti, in un
articolo di questa finanziaria, c'è scritto che il "bilancio della
finanziaria viene presentato al Presidente della Giunta regionale",
ma poi non sappiamo cosa venga fatto di questo bilancio. Il
Presidente della Giunta regionale quando avrà il bilancio della
finanziaria, cosa farà? Dirà: "Bravi, siete stati bravi, continuate
così": non lo so! Se c'è l'obbligo di inviare questo documento alla
presidenza del la Giunta, secondo noi, ci deve essere un controllo
che possa incidere sugli indirizzi e sulla gestione di questa
finanziaria.
Ecco, io ritengo che questo disegno di legge, presentato dalla
Giunta, sia perfettibile, soprattutto perché, a mio avviso, è stato
presentato con grande premura, con grande fretta, probabilmente
senza che la problematica fosse stata approfondita più di tanto.
Per cui io mi chiedo, e chiedo all'Assessore Ramera, alla Giunta
tutta, se no ritengono sia il caso di rinviare l'esame di questo
disegno di legge. Mi ha stupito il comportamento dell'Assessore
Ramera, in questa occasione, quando, al momento dell'approvazione
del bilancio regionale, ebbe a dire: "E' giusto che tutte le forze
politiche intervengano con dei suggerimenti, che diano il loro
contributo sul modo di spendere questi quattrini". Ritengo che in
questo caso i 20 miliardi non li spendiamo noi direttamente, ma
deleghiamo qualcuno a spenderli. E' come se dicessimo: "Ti diamo 20
miliardi, fai un po' tu quello che credi", senza sapere, comunque,
chi possano essere questi personaggi e come vengono coinvolti in
questo discorso.
Nella relazione dell'Assessore non mi è parso di capire o di
leggere fra le righe chi possano essere gli eventuali partners
dell'Amministrazione regionale in questa finanziaria, perché se da
una parte diciamo che questa finanziaria deve avere la maggioranza,
cioè la Regione deve partecipare in posizione di maggioranza, da
nessuna parte c'è scritto che la Regione partecipa in esclusiva a
questa finanziaria.
Chi sono gli eventuali partners? Gli Istituti di credito hanno
accettato di far parte di questa operazione, vediamo che sono state
incluse delle compagnie di assicurazione, ma non sappiamo se lo
accettano o meno. C'è scritto anche che possono far parte di questa
finanziaria gli Enti territoriali e non. Io qui confesso la mia
ignoranza, ma mi piacerebbe sapere che cosa s'intende con questa
definizione.
Quindi, sono tanti gli aspetti di questa finanziaria che,
secondo me, al momento non vanno. Chiaramente, come tutti i disegni
di legge possono essere perfettibili, anche questo provvedimento
ritengo che possa esserlo e non vedo - e termino questo primo
intervento - come non possa essere collegata al discorso di questa
finanziaria la proposta di legge del collega Pedrini che certamente
va incontro allo stesso modo alle esigenze della popolazione
valdostana.
PRESIDENTE
: Colleghi Consiglieri, non ho nessuno iscritto
a parlare in sede di discussione generale. Sono stati distribuiti
gli emendamenti annunciati dal Consigliere Minuzzo; ovviamente
saranno discussi.
Si iscrive a parlare il Consigliere Carlassare, ne ha
facoltà.
CARLASSARE - (Democrazia Proletaria - Nuova Sinistra
):
Sul discorso della formalizzazione del rinvio della discussione,
forse varrebbe la pena di incentrarsi brevemente. Alla fine del mio
intervento, formalizzerò questa richiesta.
Il problema di fondo, a mio avviso, discutendo della
finanziaria, è se riusciamo ad inquadrare, in qualche modo, qual è
la massa di quattrini che si riuscirà a mettere in moto attraverso
questa legge. Penso, infatti, che, al di là della notevole
importanza che rivestono i 40 miliardi impegnati dalla Regione in
tre anni per finanziare questa legge, sia necessario riuscire a
quantificare gli interventi, perché con l'effetto moltiplicatore
che si può avere attraverso le fideiussioni, attraverso i prestiti
agevolati, attraverso vari altri meccanismi, si possono mettere in
movimento, a mio modesto parere, centinaia e centinaia di
miliardi.
A questo punto sarebbe necessario fare un minimo di riflessione
su quella che pare essere la filosofia che guida questa Giunta,
questa maggioranza, che è di rifiuto della programmazione e che
teorizza che, se ormai di programmazione si deve parlare, è
necessario parlare di programmazione a breve termine che di per sè
può anche non voler dire niente, o può anche voler dire tutto.
Programmazione a breve termine, infatti, può essere intesa come
programmazione annuale, può essere intesa come programmazione
semestrale, può essere intesa come programmazione decennale. Si
rischia di creare uno strumento che di fatto può operare al di
fuori di un preciso controllo dell'ente pubblico che non si è dato
gli strumenti programmatori per poter controllare l'operato di
questa nuova Società, con effetti che possono essere sconvolgenti
nell'assetto sociale e territoriale della nostra Regione.
Io penso che questa sia la pecca più grossa di questa
iniziativa, che piove sulla testa del Consiglio regionale senza
un'approfondita discussione e senza un approfondito confronto con
tutte le parti sociali. In particolar modo mi sembra molto grave
che le organizzazioni sindacali non siano riuscite, anche
probabilmente per mancanza di tempo, a dare un contributo un
pochino più ampio che non quel paio di foglietti che racchiudono la
loro posizione e penso che questo sia un frutto soprattutto del
fatto che han dovuto discutere così al "brucio", sul momento, di
un'iniziativa di questo genere, per cui sarebbe necessario quanto
meno avere le idee un pochino chiare su come si intende agire per
avere un assetto della società e del territorio valdostano, onde
dare poi una più precisa direttiva su come si debba muovere una
società che di fatto diventa una società per azioni privata fuori
da un preciso controllo dell'Ente pubblico che potrebbe vincolarla
attraverso delle precise indicazioni programmatiche che qui non ci
sono. Questo mi sembra il discorso da farsi.
Ritengo che un altro elemento di grave pecca di questo disegno
di legge sia quello che demanda al Consiglio di Amministrazione
della finanziaria stessa la definizione dei propri interlocutori,
la definizione della piccola e media azienda, aprendo in questo
modo uno spazio enorme di discrezionalità a questo Consiglio di
Amministrazione, senza che il Consiglio regionale, e a questo punto
neanche la maggioranza, neanche il Governo regionale, possano
invece stabilire un preciso limite agli interlocutori con cui
questa finanziaria deve operare.
Io penso che questi siano i motivi di fondo che debbono indurci
a far rinviare questa discussione. Io penso che dobbiamo riflettere
anche sul fatto che se è vero che noi siamo la sedicesima regione
italiana a formare questa finanziaria, è anche vero che questa
finanziaria, come entità di denaro a disposizione, è una delle
primissime in Italia, non solo correlando questo dato con la
popolazione, ma proprio come massa di quattrini che ha a
disposizione: la cosa può essere molto positiva, però bisogna
rifletterci.
In effetti stiamo muovendo quantità tali di denaro, attraverso
il bilancio regionale e attraverso strumenti come questo, che si
rischia effettivamente di mettere in moto dei meccanismi che
sfuggono totalmente dal controllo del Governo regionale e del
Consiglio regionale che, a sua volta, deve controllare l'operato
del Governo.
Basta fare alcune cifre: mi pare che, pur con la partecipazione
di tutti gli enti privati, banche, istituti di credito e altri enti
pubblici, la finanziaria piemontese abbia 20 miliardi a
disposizione per 4.500.000 abitanti. La finanziaria valdostana,
invece, finisce con l'avere 40 miliardi solo di partecipazione
pubblica. Non sappiamo - mi riferisco a quanto detto da Minuzzo -
se ci saranno altri che parteciperanno con propri capitali a
rafforzare ulteriormente questa massa finanziaria per cui il
problema, a mio avviso, è quello di avere le idee molto chiare da
tradurre in leggi, da tradurre in una linea di comportamento
dell'ente pubblico, onde evitare che questi investimenti finiscano
con lo sconvolgere l'assetto economico e finanziario della
Regione.
Per quanto riguarda il pericolo che questa massa di quattrini
possa tradursi addirittura in un elenco negativo, vorrei solo fare
un riferimento, che forse non c'entra niente, mi si potrà dire, ma
che è sottolineato dai giornali e da prese di posizioni ufficiali:
pare che uno degli elementi che ha scatenato tutto il fenomeno
camorristico nel napoletano siano i 1.500 miliardi stanziati dallo
Stato per la ricostruzione delle case distrutte dal terremoto. Si
parla di 1.500 miliardi per 4 milioni di persone; qui possiamo
disporre di una massa enorme di quattrini per molte meno persone.
Ora il fenomeno camorristico non si presenta solo con le sparatorie
o con i morti ammazzati, questo è solo l'elemento che fa notizia;
ma il fenomeno camorristico si evidenzia anche dal punto di vista
sociale attraverso la formazione di gruppi di potere che sono in
grado di fare il bello e il cattivo tempo.
Un altro degli elementi che mi pare potrebbero essere quanto
meno sottolineati con precisione nello Statuto e nella legge, è il
problema delle incompatibilità. Qui siamo pochi, in Valle d'Aosta,
e ritengo che sarebbe gravissimo che si verificasse il fenomeno
(che riconduco a quanto detto prima) della operazione di un gruppo
di potere che si articola ai vari livelli: potere economico, potere
politico magari con le stesse persone, per cui io ritengo che
sarebbe quanto meno necessario stabilire con molta precisione delle
incompatibilità. Gli eletti alle varie istanze politiche della
Regione, insomma, non dovrebbero far parte del Consiglio di
Amministrazione di questa società, perché l'incrocio di questi due
elementi di potere reale potrebbe dare vita alla formazione di un
gruppo di superpotere, assolutamente incontrollabile, sia dalle
istanze politiche regionali, sia dalle organizzazioni sociali.
Interverrò in seguito con una serie di emendamenti che
presenterà appena mi verrà portato il testo dattiloscritto.
Comunque, gli elementi politici generali, che mi vedono contrario a
questo disegno di legge e non alle finanziarie in quanto tali, sono
quelli che ho sottolineato prima.
PRESIDENTE:
E' iscritto a parlare il Consigliere Mafrica;
ne ha facoltà.
MAFRICA - (PCI):
La discussione di oggi riguarda uno
strumento regionale importante che può migliorare la capacità di
spesa della nostra Regione, che può migliorare la sua capacità di
intervento nell'economia, oppure può peggiorarne e amplificarne i
vizi, i difetti, le distorsioni.
La discussione, secondo noi - è il primo rilievo che facciamo -
non è partita nel modo migliore, perché il dibattito è stato
volutamente soffocato da parte della Giunta regionale. Non abbiamo
capito per quale ragione si sia voluto fare un Consiglio
straordinario, quando a sette giorni di distanza è convocato quello
ordinario, e si sia così impedito alle forze sociali e alle stesse
forze politiche di approfondire nel modo dovuto una discussione di
questo rilievo. Non sappiamo se si temevano modifiche possibili
all'impostazione proposta dalla Giunta regionale, non sappiamo se
la Giunta regionale temeva scollamenti nella propria maggioranza.
Fatto sta che venti giorni fa, quando si discuteva del bilancio,
esistevano perplessità rispetto alla finanziaria in numerose forze
politiche dalla maggioranza, a partire dalla principale, l'Union
Valdôtaine, per arrivare ai Democratici Popolari e alla stessa
Democrazia Cristiana.
Adesso il progetto, a 14 giorni dalla sua presentazione alla
Commissione Affari Generali, è in discussione in sede di Consiglio.
Le richieste fatte da parte delle forze sociali, di avere a
disposizione tempi più lunghi, cioè circa 15 giorni di più, non
sono state accolte; la stessa discussione nella Commissione Affari
Generali è stata forzata e siamo oggi ad esaminare questo progetto
di legge. Noi siamo dispiaciuti di questo modo di procedere perché,
secondo noi, nessuno, e neanche noi, ha la possibilità di
verificare e di confrontare con la dovuta serietà le diverse
ipotesi possibili. Noi siamo riusciti, per quello che ci riguarda
come gruppo, a verificare una delle ipotesi di costruzione della
finanziaria che è quella della costruzione di una finanziaria di
sviluppo.
Corre gruppo, ieri sera, abbiamo promosso una
conferenza-dibattito con il Presidente della finanziaria
piemontese, la FINPIEMONTE. E' stato un dibattito molto utile, però
avremmo voluto, sia come gruppo comunista che come forza del
Consiglio regionale, avere la possibilità di sentire anche altri
esponenti di altre finanziarie che operano nel nostro Paese. Non ci
sarebbe dispiaciuto sentire, ad esempio, i rappresentanti della
Friulia, o i rappre sentanti della finanziaria emiliana; gli stessi
sindacati mi pare si siano giustamente lamentati di essere stati
sentiti all'ultimo momento dal Presidente della Giunta che, invece,
su questo tema, aveva preso l'impegno di una consultazione
preventiva.
Su questo punto, io credo di dover rilevare che la sensibilità,
ma questa è un'opinione, della Giunta avrebbe dovuto già, prima che
la Commissione Affari Generali invitasse le forze sociali,
spingerla a sentire i sindacati di propria iniziativa. Il
Presidente, invece, ritiene che dovevano essere i sindacati a
richiedere la consultazione: è una questione di valutazione.
Io mi chiedo come mai ci sia stata tutta questa fretta, quando
il progetto della FINAOSTA era, come struttura, già indicato in una
relazione che la Giunta aveva commissionato nel 1979. La risposta,
penso, la dobbiamo dare tutti assieme; a me sembra che il modo di
procedere della Giunta sia stato frettoloso e abbastanza
superficiale.
Probabilmente l'idea della finanziaria è venuta nel corso delle
trattative con il partito socialista, è venuta nel corso della
stesura del bilancio; si sono verificate rapidamente alcune
esperienze, forse soltanto quella della Friulia, e si è preso come
buono quel modello. La struttura della nostra finanziaria, sia
nella legge istitutiva che nello Statuto, riprende il modello della
Friulia, anche nei minimi particolari. Nella relazione introduttiva
si dice che siamo gli ultimi in Italia a istituire una finanziaria;
oggi l'Assessore dice che siamo i sedicesimi. Avremmo dovuto,
proprio perché possiamo utilizzare l'esperienza altrui, raccogliere
il meglio di tutto ciò che nelle diverse regioni è stato fatto.
Il giudizio che possiamo dare dopo questo esame, che anche per
noi non è soddisfacente, perché è una questione di serietà del
nostro gruppo, il nostro giudizio, per gli elementi di cui
disponiamo, è che la FINAOSTA non è una finanziaria della terza
generazione, ma nasce vecchia e superata. E' un giudizio che potrà
essere modificato quando vedremo all'opera questa finanziaria, ma
gli elementi di cui disponiamo finora, ci fanno dare questo
giudizio.
E' un dibattito, quello in corso sulle finanziarie, che
coinvolge le forze politiche e sociali, gli imprenditori e i
sindacati, tutto il Paese.
Il dibattito, principalmente, si incentra su un punto: se le
finanziarie devono avere carattere di finanziarie di sviluppo o se
devono essere finanziarie di salvataggio. Le finanziarie di
salvataggio, nella classificazione indicata negli articoli scritti
su queste materie, sono quelle che perseguono, in modo più o meno
esplicito, finalità di salvataggio di imprese in difficoltà,
seguendo la falsariga di enti e istituti che già da tempo operano
nel nostro Paese: gli esempi, in materia, non sono stati dei più
produttivi, a cominciare dall'IRI per continuare con l'EFIM,
l'EGAM, la GEPI.
Le finanziarie di sviluppo intendono seguire una strada diversa.
Non vogliono essere strumento di salvataggio di imprese in
difficoltà o decotte, ma vogliono essere strumenti della
programmazione regionale, vogliono essere volano dello sviluppo
economico, vogliono essere una molla per promuovere questo
sviluppo. Rifiutano, queste finanziarie, di diventare una specie di
ospedale per le aziende malate, ma hanno l'obiettivo di diventare
dei centri in cui si catalizzano le energie e le forze produttive
per un nuovo tipo di sviluppo.
Alla prima categoria, alla categoria delle finanziarie di
salvataggio, secondo noi, appartiene la Friulia, appartiene, oltre
alla Friulia, qualche altra finanziaria, ad esempio la finanziaria
sarda, e anche finanziarie private, tipo la finanziaria
piemontese.
Alla seconda categoria - l'esperienza che abbiamo avuto ci
permette di dare questo giudizio - appartiene la FINPIEMONTE.
Tutto questo costituisce la materia di un dibattito che può
anche continuare. Secondo noi, avremmo dovuto ispirarci più al
modello delle finanziarie di sviluppo che non al modello delle
finanziarie di salvataggio. La nostra, invece, a mio giudizio,
rientra nella prima categoria, nonostante che nel testo della legge
ci siano degli articoli che permettono delle aperture che
potrebbero consentire anche un funzionamento diverso, ma per come è
strutturata la legge il nostro giudizio è che queste aperture
deluderanno le aspettative degli artigiani, degli albergatori, dei
commercianti, degli operatori nei servizi.
Secondo noi, si andrà puramente e prevalentemente nella
direzione dei salvataggi di imprese, per cui la prospettiva non è
molto certa. Che sia di salvataggio, secondo noi, la FINAOSTA, è
dimostrato dai seguenti fatti. Innanzi tutto si è fatta la scelta
di avere due gestioni: una ordinaria e una speciale.
La gestione speciale è destinata a ristrutturazioni produttive o
riconversioni - si dice nel testo della legge - "per soddisfare
esigenze di carattere economico-sociale". Secondo noi, questo
significa che lo spirito che informa tutta la parte relativa alla
gestione speciale, è quello di intervenire in questa direzione. La
stessa consistenza del fondo speciale ci fa pensare che questo sia
il destino. Ci sono per il fondo speciale 10 miliardi, così come ci
sono 10 miliardi per la gestione ordinaria.
C'è poi un ulteriore elemento nella parte della gestione
ordinaria che ci fa temere questa sorte, ed è la possibilità di
partecipazione minoritaria della FINAOSTA in imprese o aziende che
abbiano la forma di società per azioni. All'articolo 7 della legge,
forse per un lapsus involontario, oppure può essere questa proprio
l'intenzione, si parla di recesso delle partecipazioni "dalle
imprese assistite": c'è proprio scritto "dalle imprese assistite".
Ora, è un termine, assistite, che può avere caratteristica ambigua,
però, di per sè, può anche lasciare intendere che è proprio
un'assistenza quale viene intesa nel modo più negativo.
Ora è chiaro, e questo lo diciamo soprattutto noi come gruppo
comunista, che il problema dei salvataggio non si può eludere, non
si può dimenticare; però si tratta di vedere se lo strumento più
opportuno è quello del fondo speciale, è quello della finanziaria,
oppure se non potevano essere studiati ed utilizzati strumenti
differenti. Non abbiamo visto, per esempio, e non ci è ancora stato
risposto, che cosa intende fare la Giunta rispetto ai Fondi di
rotazione.
Qui ci sono due strumenti: la finanziaria e il fondo di
rotazione che hanno finalità analoghe, che hanno fondi a
disposizione rilevanti; quale coordinamento sarà stabilito tra
l'intervento attuato con il fondo di rotazione e l'intervento
attuato con la finanziaria per l'industria, per il turismo,
l'agricoltura e, secondo le ultime intenzioni espresse nel corso
della discussione di bilancio, anche per l'artigianato e per il
commercio? Secondo noi si poteva procedere ad una revisione della
legge per i fondi di rotazione. Questo poteva essere uno strumento,
e può esserlo comunque, in parte ancora utilizzabile.
Si poteva procedere per il salvataggio delle imprese anche in
modo diverso, cioè, invece che attraverso la finanziaria, con un
provvedimento del tipo di quello assunto dalla Provincia di Trento
che, con una legge speciale dell'aprile dell'81, la legge n. 4, ha
stabilito provvedimenti organici per il settore industriale e per
la salvaguardia e l'incremento dell'occupazione. Tra le direttive
previste da questa legge ci sono alcuni aspetti interessanti. Le
finalità della legge che ho citato sono le seguenti:
"1) stimolare la trasformazione, l'ammodernamento, lo sviluppo
del sistema industriale per elevarne la capacità competitiva,
particolarmente attraverso il miglioramento del livello tecnologico
e per indurre attività di servizi per l'industria altamente
specializzati, favorendo nel contempo adeguate innovazioni e
razionalizzazioni nei processi produttivi e nell'organizzazione del
lavoro;
2) incrementare lo sviluppo produttivo e l'occupazione
industriale nelle aree insufficientemente sviluppate della
Provincia;
3) accrescere la capacità dell'industria di assorbire manodopera
femminile e lavoratori con elevato livello d'istruzione;
4) favorire le scelte degli imprenditori verso sistemi e settori
produttivi a basso tasso di consumo energetico che presentino una
diretta capacità di valorizzare e utilizzare le risorse locali o
che consentano il recupero o il riutilizzo dei prodotti e dei
materiali;
5) adottare politiche idonee a migliorare le condizioni di
profittabilità e stimolare la ricapitalizzazione;
6) favorire il risanamento degli impianti e dei processi
produttivi e la tutela della salute e della integrità fisica dei
lavoratori nonché a fini ecologici."
Gli interventi previsti in questa legge vengono effettuati
attraverso la adozione di un piano di politica industriale; il
piano deve essere elaborato ed adottato in armonia con i criteri di
attuazione delle direttive della programmazione per un periodo non
superiore a 5 anni. Questo piano deve essere sottoposto e deve
ricevere un parere entro un tempo determinato, da parte delle
organizzazioni sindacali e da parte delle associazioni
produttive.
Ho voluto citare queste cose per dire che in una Provincia che
ha caratteristiche che possono essere avvicinate alla nostra, si è
scelta una strada diversa dalla finanziaria per intervenire nei
salvataggi. Noi, invece, con la proposta presentataci dalla Giunta,
abbiamo inteso andare a elargizioni più facili, tagliando dei nodi
che erano presenti con strumenti differenti, senza avere un
programma di politica industriale e senza avere degli obiettivi di
sviluppo precisati.
Si dice, e ne abbiamo discusso nella Commissione Affari
Generali, che la partecipazione azionaria nelle imprese può essere
considerata un fattore di sviluppo. Abbiamo numerosi esempi che
dimostrano come questa partecipazione azionaria si sia rivelata uno
strumento per intervenire a favore di aziende in crisi. Ci diceva
ieri il prof. Cottino che l'esperienza della Friulia, a cui noi
facciamo in qualche modo riferimento, dimostra che quando si
procede agli investimenti è poi difficile disinvestire e che
crescono, per una struttura finanziaria di questo tipo, le
tentazioni ad intervenire, soprattutto in periodi di crisi. Ma
mescolare lo sviluppo e il salvataggio, diceva il prof. Cottino, è
una cosa difficile.
A noi sembra che questo disegno di legge vada proprio soltanto
in direzione del salvataggio di imprese anziché in direzione dello
sviluppo. Secondo il nostro gruppo, invece, è necessario
privilegiare le finalità di sviluppo e tra queste finalità, senza
inventare niente, ma riprendendo da altri esempi, si possono
individuare il riequilibrio del territorio, la formazione di aree
attrezzate per l'industria, e non solo per l'industria, ma anche
per l'artigianato e per il commercio, il leasing immobiliare, con
possibilità di intervento nei centri storici, la predisposizione di
interventi infrastrutturali per la rete dei trasporti, lo studio di
servizi per la commercializzazione, per la ricerca di mercato, per
l'assistenza finanziaria, per l'innovazione tecnologica, per la
ricerca, per il disinquinamento, per il risparmio energetico.
Il problema che secondo noi deve essere affrontato non è quello
di intervenire, diciamo principalmente, per salvaguardare delle
aziende in difficoltà, ma che forse non sono più recuperabili, ma è
quello di salvare l'occupazione, non l'azienda. Questo è il
problema. Per salvare l'occupazione occorre creare dei servizi,
occorre creare una rete intorno alle imprese, occorre creare delle
condizioni che siano favorevoli allo sviluppo delle imprese
stesse.
Ecco perché abbiamo presentato una serie di emendamenti che
tende a questi fini. Innanzi tutto pensiamo che debba essere
introdotto nella finanziaria il criterio dell'economicità della
gestione: questo può essere un punto che salvaguarda il destino di
questa struttura; in secondo luogo noi proponiamo di eliminare il
fondo speciale per riunire invece in un'unica gestione tutte le
attività della finanziaria, portando quindi a 20 miliardi il
capitale della gestione cosiddetta ordinaria.
Siamo, inoltre, favorevoli ad escludere le partecipazioni
azionarie in aziende che non svolgano attività legate all'oggetto
sociale della finanziaria: quindi noi proponiamo di escludere la
partecipazione in imprese o in aziende che sono produttrici di beni
o servizi qualunque, ma prevediamo che si possa partecipare in
società o consorzi che operino con finalità di sviluppo, quali
quelle che ho citato prima: le attrezzature viarie, la
predisposizione di servizi.
Infine, proponiamo che non sia la Giunta regionale a nominare il
maggior numero dei componenti del Consiglio di Amministrazione, ma
proponiamo che sia invece il Consiglio regionale. Non troviamo
nessuna ragione valida perché debba essere la Giunta a fare questa
scelta; pensiamo invece che alla Giunta si possa riservare la
nomina del Presidente e che tocchi, invece, al Consiglio regionale,
soprattutto ad un anno dalle elezioni (come si era fatto osservare
in occasione della discussione del bilancio) scegliere coloro che
dovranno gestire una struttura che amministra una quantità
rilevante di miliardi.
Se vogliamo che questa struttura abbia una capacità di gestione
il più possibile efficace, pensiamo che sia opportuno distinguere
le cose, eliminando la confusione di ruoli per cui pensiamo che non
sia opportuna la presenza di Consigliere regionali nel Consiglio di
Amministrazione. Pensiamo che sia opportuna la nomina dei
rappresentanti nella finanziaria da parte del Consiglio, perché
questi resteranno in carica tre anni, mentre la Giunta rimarrà in
carica ancora un anno; pensiamo, quindi, che il Consiglio sia la
sede da cui devono partire le indicazioni e non la Giunta
regionale.
Valuteremo in modo definitivo la nostra posizione, anche alla
luce del dibattito che si svilupperà, perché, come ho rilevato, la
discussione non è se si è o meno favorevoli alla finanzia, ma si
incentra su come mettere in piedi una finanziaria.
PRESIDENTE
: Ha chiesto la parola il Consigliere Martin;
ne ha facoltà.
MARTIN - (UVP):
Ci troviamo oggi a discutere sul
provvedimento legislativo presentato dalla Giunta regionale
riguardante la costituzione della Società finanziaria regionale per
lo sviluppo economico della Regione Valle d'Aosta. Ricorderò che,
tra le varie iniziative intraprese, la Giunta regionale nel 1979,
con la fattiva collaborazione dell'allora Assessore alle Finanze
Fillietroz, incaricò il Dr. Giorgio Bettini di redigere uno studio
concernente la costituzione della finanziaria regionale della Valle
d'Aosta che servì, suppongo, per redigere il progetto che trattiamo
oggi. Evidentemente l'approvazione della legge 690 da un lato e il
perdurare della crisi economica dall'altro, soprattutto nel settore
industriale, imponevano la ricerca di un'idonea soluzione che
favorisce la ripresa industriale, la sua riconversione in certi
settori e l'impiego più razionale e più produttivo del denaro
pubblico per favorirne il rilancio.
E', infatti, evidente che uno dei problemi maggiori delle
imprese, in questo momento, sia legato all'eccessivo costo del
denaro che non favorisce certamente l'espandersi delle attività
della piccola e media impresa. Il mezzo per superare questo
ostacolo è stato individuato nella costituzione della finanziaria
regionale che, in ordine di tempo, è forse una delle ultime nate.
Questo fatto non dovrebbe costituire un handicap, bensì un
vantaggio, in quanto, in tal modo, sarà possibile non ripetere
esperienze che altrove si sono dimostrate errate.
Gli interventi della finanziaria dovranno essere, naturalmente,
inquadrati ed indirizzati verso un armonico piano di sviluppo, se
non si vorrà continuare ad intervenire in imprese perennemente in
crisi. La finanziaria dovrà, al contrario, superare questo che fino
ad oggi è stato un limite della Regione, assicurando al tempo
stesso un controllo più efficace degli investimenti e delle
iniziative intraprese. Non sarà, questo, certamente un problema di
facile soluzione, e non è escluso che l'articolato della legge non
possa, nel tempo, e con la sua pratica attuazione, presentare la
necessità di un'eventuale modifica.
Riteniamo che siano strumenti, questi, che vanno perfezionati a
mano a mano che si presentano problemi particolari e al momento non
facilmente prevedibili. Trattandosi di un istituto di estrema
importanza per il mondo economico valdostano, in qualità di
Presidente della I Commissione permanente, e in accordo con i
colleghi della stessa Commissione, ho ritenuto opportuno convocare
le parti sociali interessate al problema, per un esame congiunto
del disegno di legge allo scopo di raccogliere i pareri delle parti
interessate tendenti al miglioramento dell'articolato di legge.
Le riunioni alle quali sono intervenute l'Associazione
industriali, l'Associazione commercianti, l'Associazione degli
artigiani, l'Associazione degli albergatori, l'Associazione degli
impianti a fune ed i sindacati, sono avvenute il 15 ed il 20
aprile. In questa sede, nel corso di ampi ed approfonditi
dibattiti, sono stati forniti, seppure con sfumature e motivazioni
diverse, pareri sostanzialmente favorevoli alla costituzione della
finanziaria regionale, e sono stati presentati dalle categorie
interessate suggerimenti e richieste di modifica
dell'articolato.
La Commissione Affari Generali li ha attentamente valutati ed,
infine, ha ritenuto opportuno presentare gli emendamenti che sono
già stati distribuiti ai colleghi Consiglieri. Alcuni di questi
emendamenti, in parte, sono sostitutivi degli emendamenti
presentati dal collega Minuzzo, ma evidentemente, non essendo un
rappresentante della Commissione e non avendo quindi seguito i
lavori, non poteva sapere che la Commissione avrebbe presentato
questi emendamenti.
All'articolo 1, in particolare, si è voluto aggiungere tra i
soci della finanziaria, oltre alle compagnie di assicurazione e le
aziende di credito, anche i consorzi di imprese legalmente
costituiti.
All'articolo 2 si è aggiunta una sola parola, al secondo comma,
quando si parla di "imprese di medie e piccole dimensioni con sede"
abbiamo aggiunto il sostantivo "legale", in quanto riteniamo che
queste imprese debbano avere sede legale in Valle d'Aosta.
All'articolo 11, proprio per sopperire ad una mancanza, ad una
critica che è venuta dal Consigliere Minuzzo, il quale lamenta che
il Consigliere Regionale non potrebbe controllare il
bilancio della società finanziaria, si è voluto aggiungere alle
ultime parole del primo comma "il bilancio (omissis) deve essere
presentato al Presidente della Giunta regionale entro trenta giorni
dall'approvazione dell'assemblea e dallo stesso comunicato al
Consiglio regionale".
Infine, all'articolo 12, su richiesta delle forze sindacali, è
stata soppressa la riserva di un posto nel Consiglio di
Amministrazione ad un rappresentante delle organizzazioni dei
lavoratori. Questo è quanto la Commissione ha pensato di proporre
al Consiglio.
PRESIDENTE
: E' iscritto a parlare il Consigliere
Lustrissy; ne ha facoltà.
LUSTRISSY - (DP):
L'esigenza di avere a disposizione uno
strumento di incentivazione per le imprese e le attività economiche
non è nata con la presentazione di questo bilancio, ma è stata
presente a questo Consiglio da molti anni a questa parte.
Si discuteva, e si è continuato a discutere per molti anni,
sulle modalità più efficaci di intervento dell'Amministrazione
regionale nel settore economico, e una prima soluzione era stata
individuata, per esempio, nel 1973 quando, verificando alcune
situazioni già in atto di finanziarie già costituite, e nutrendo
ancora dei dubbi sull'efficacia di tale strumento, fu scelta la via
dei fondi di rotazione.
Tali fondi di rotazione erano destinati, proprio in rapporto
anche alle esigenze di sviluppo economico sociale della Regione, a
soddisfare esigenze sia di natura imprenditoriale che di natura
economico-sociale, quali sono gli interventi per l'agricoltura, gli
interventi per l'abitazione e gli interventi nel settore
dell'industria. E' chiaro che gli interventi o gli strumenti che
l'ente pubblico pone in essere per realizzare in concreto le sue
attività, possono essere enti diretti o svolti da enti strumentali
che, assieme all'ente regione concorrono alla realizzazione di
certi obiettivi.
E' chiaro che un dialogo di questo tipo dovrebbe avere, come
presupposto costante, un discorso di programmazione con tutti i
limiti che abbiamo già indicato, e che non sto a richiamare in sede
di discussione del bilancio, per cui oggi c'è una tendenza, più o
meno generalizzata, di ricorso a programmi più limitati, a progetti
obiettivi, più che a discorsi di programmazione globale degli
interventi.
Ancora oggi, l'abbiamo detto nel corso della discussione del
bilancio, la proposta dell'istituzione di una finanziaria regionale
può creare dei dubbi, delle perplessità. Abbiamo anche detto, però,
che dipenderà dal modo e dagli strumenti mediante i quali si
realizzeranno certi interventi. Cioè la nostra valutazione sarà
basata sulle proposte concrete per realizzare queste proposte di
bilancio.
Certo che noi dobbiamo badare ai risultati sin qui conseguiti
dalle attuali esperienze di finanziarie regionali, tenendo conto
soprattutto della varietà delle singole zone di intervento, della
varietà delle singole situazioni concrete, territoriali, regionali,
e della varietà anche dei compiti istituzionali dei singoli enti,
siano essi Regioni a statuto ordinario o Regioni a Statuto speciale
che hanno delle competenze, ben più profonde e ben diverse rispetto
alle prime.
Se noi dovessimo solo badare alle perplessità non faremmo un
passo avanti per la soluzione dei problemi sul tappeto. Le
perplessità non sono poche: abbiamo avuto delle situazioni
patologiche che ancora oggi sono presenti a tutti coloro che si
occupano di questi problemi; per esempio, abbiamo la esperienza
siciliana dalla SOFIS che era stata impostata come società per
azioni e che poi, dopo alcuni anni di attività, l'ente regionale ha
ritenuto opportuno modificare nella struttura, cioè la società per
azioni è stata sostituita con l'ente pubblico, l'ESPI, che è l'Ente
Siciliano per la Promozione Industriale.
Dopo verifiche legislative continue, si è arrivati ad un
interventismo pubblico di tipo diretto, per cui abbandonando il
settore di intervento costituito da una società autonoma privata,
qual è quella della S.p.A., si è ricorsi ad un altro tipo di
intervento. Certo che se si badasse solo a queste situazioni non ci
sarebbe un grande entusiasmo per la creazione di questi strumenti
di intervento, non tanto per la difficoltà di manovra e di
indirizzo da parte della Regione, quanto per dati obiettivi e
concreti che qui vengono un po' da tutti lamentati, e dalla
maggioranza e dalle forze di opposizione, perché ancora non siamo
stati in grado di definire compiutamente un minimo di
programmazione compatibile con le esigenze di questa tumultuosa
economia dei nostri tempi.
Qualsiasi piano di programmazione, lo ricordava prima
l'Assessore Ramera, viene sconvolto in breve tempo da situazioni
nazionali e internazionali che impediscono, di fatto, il
raggiungimento di certi obiettivi. Dall'altro lato, c'è anche un
dato costante che è costituito dall'offerta di denaro pubblico
attraverso la formula della partecipazione azionaria: tale offerta
non ha avuto il successo sperato dove è stato posto in essere,
proprio perché le destinatarie, le piccole e medie imprese, si sono
subito dimostrate diffidenti per un motivo semplicissimo, cioè per
le difficoltà di convivenza tra capitale pubblico e capitale
privato.
Questa è una constatazione data per scontata e che tutti
conosciamo. Ciò ha portato anche queste finanziarie di prima o
ventottesima generazione, come si usa oggi chiamarle, a modificare
la propria attività nel corso della loro esistenza, individuando
modi diversi di intervento proprio per quella dinamica che il
settore esige. Le leggi che si fanno in questo settore non hanno
quella forma di staticità che caratterizza le leggi che
disciplinano altre materie. Siamo in presenza di una evoluzione
dinamica della legislazione che è costretta a seguire le necessità
concrete di intervento del momento. E' stato citato anche ieri, a
mo' di esempio, come un fiore all'occhiello della Friulia da parte
del Prof. Cottino, l'operazione cosiddetta del leasing immobiliare,
anche questo rivolto alle esigenze della piccola impresa. E' una
nuova attività di intervento, per lo più utilizzata da finanziarie
private, che si sta incuneando anche nell'attività delle
finanziarie pubbliche, tant'è che anche la FINPIEMONTE ha dedicato
a questo tipo di operazione una certa attenzione.
Il dubbio è anche questo, sempre in rapporto alle esigenze di
queste piccole e medie imprese tanto fantomatiche da definire e
cioè che l'ossatura di queste aziende è abbastanza fragile per
sopportare l'innesto di un corpo estraneo e, soprattutto, anche
perché vi sono difficoltà di tipo concettuale verso gli interventi
della Pubblica Amministrazione che impongono determinati rituali
stabiliti dall'ordinamento amministrativo a cui si deve soggiacere
il più delle volte: parlo soprattutto di interventi diretti, che
sono spesso di impedimento alla realizzazione di interventi pronti
e immediati per l'attuazione, per esempio, dei salvataggi delle
imprese.
Salvataggio, tra l'altro, non è nemmeno la parola adatta. Il
salvataggio, infatti, presuppone a monte tutto un altro tipo di
discorso, anche sul concetto di utilità economico-sociale, aspetto,
questo, che la legge ha preso in considerazione; dall'esperienza
fatta, però, è descritta in una relazione pubblicata a cura
dell'ISGRE, Istituto di Studi Giuridici della Regione del
Friuli-Venezia Giulia, mi pare si debbano nutrire non poche
perplessità su questo tipo di intervento.
Dall'altro lato, abbiamo una situazione abbastanza nuova e cioè,
che lo strumento è di gradimento alle società più evolute sul piano
dell'organizzazione; per esempio la Confindustria ha dato dei
giudizi positivi sulle attività delle finanziarie regionali perché,
attraverso il discorso diretto con le regioni, meglio si riescono a
realizzare certi interventi che non attraverso le complicate e
macchinose leggi statali che portano a lunghi ritardi e a
complicazioni a non finire. Basti pensare alla progettazione degli
appalti: da quando viene proposto l'intervento passano uno o due
anni, durante i quali le situazioni cambiano radicalmente,
l'impresa che è in amministrazione straordinaria, o sta per
iniziare la china della dissoluzione, difficilmente riesce ad
arrestare la crisi.
Detto questo, riteniamo, però, che sia corretto destinare da
parte della Regione una parte delle proprie entrate finanziarie
alla promozione e allo sviluppo delle attività economiche,
all'assistenza alle imprese, sia finanziaria sia di tipo
fideiussorio, compreso il recupero produttivo delle stesse, quando
la situazione economico-sociale della zona lo imponga. E' chiaro
che una legge contiene delle proposizioni di principio. La
realizzazione pratica di tali proposizioni è affidata agli uomini
che gestiranno questi interventi, nella capacità operativa dello
strumento, perché non si potrà certo dire con legge, come non si
può definire con legge, qual è la piccola e media impresa, oppure
quale sia la situazione economico-sociale che imponga l'intervento
dell'Amministrazione pubblica in materia di salvataggio delle
imprese.
Il Prof. Cottino, nel 1979, scriveva un articolo sulla rivista
"Regioni" a proposito delle finanziarie regionali, per quanto
riguarda i salvataggi, in questi termini: "Non ospedali o cliniche
di lusso della imprenditorialità privata, ma strumenti ed elementi
di catalizzazione del sistema delle imprese ai fini di un suo
supporto ed ampliamento in chiave fisiologica". Mi pare che questa
sia la chiave di lettura della proposta, anche se per altri versi
il Prof. Cottino è un tenace assertore della teoria più liberale
che è avanzata sul piano marxista del non salvataggio delle imprese
fisiologicamente decotte: cioè non cliniche di lusso, ma interventi
di altro tipo a a sostegno dell'economia.
Crediamo che, però, tutto sommato, il Prof. Cottino dica anche
delle cose giuste quando, in sostanza, afferma che, se si devono
fare i salvataggi, si deve badare piuttosto alla possibilità che
essi possano in concreto realizzarsi. E' inutile, in sostanza,
intervenire in situazioni ormai disastrose, non più salvabili, ma è
possibile, e credo che il discorso inserito nella legge sia
corretto, operare ristrutturazioni e riconversioni industriali,
quando l'organo preposto ad esaminare, in primo luogo la Giunta,
sollecitando l'ente strumentale, la FINAOSTA, dirà che, esaminati
sul piano politico, economico, sociale, il programma di
ristrutturazione, di riconversione presentato, la cosa è
fattibile.
A quel punto c'è l'intervento e la mediazione anche del
Consiglio regionale, perché questi interventi di mandato fiduciario
sono sempre onerosi. Questo è il Codice Civile che lo stabilisce.
L'onerosità dell'intervento farà sì che le competenze
amministrative della Giunta, di volta in volta, si sposteranno al
Consiglio, per cui necessariamente - la convenzione SITAV è uno di
questi casi - il contratto fiduciario di mandato dovrà avere
l'assenso dal Consiglio prima che si dia il via all'operazione.
Non vedo, quindi, per la parte più rilevante che potrebbe
destare delle perplessità, come si possa considerare estraneo
quest'organo nei confronti degli interventi previsti dall'art.
5.
Pare anche corretto, secondo noi, il sistema proposto dalla
società finanziaria per azioni con finalità di interesse pubblico:
questa è una scelta di tipo politico. C'è chi valuta questo
strumento in un modo e chi lo vede in un altro; c'è chi preferisce,
come preferivamo noi, a suo tempo, forse perché non era ancora
matura la situazione, l'intervento con i fondi di rotazione. Oggi,
perlomeno, con quelle riserve e perplessità che ancora si hanno (e
saremmo abbastanza stolti da non riconoscere che ci siano) siamo
favorevoli agli interventi con fondi di rotazione che sono
rifinanziati con il bilancio per un importo non indifferente e per
la prima volta, parallelamente agli interventi della società
finanziaria soprattutto per quanto riguarda
l'imprenditorialità.
Il primo strumento, secondo noi, può convivere con l'altro, se
tutte e due vengono adoperati nel modo adeguato. Questo, però, è il
momento di fare una scelta di tipo diverso, una scelta che richiede
un po' di coraggio più che cattivi pensieri di lottizzazioni, o di
strane operazioni elettorali che sono ancora tutte da dimostrare,
perché il processo alle intenzioni noi lo abbiamo sempre
rifiutato.
Certo che, se poi riaffiorerà il diabolicum ciceroniano di
Bordon, se cioè continueremo a fare degli errori, saremmo degli
stolti e non daremmo retta a Plinio il Vecchio che oi dà dei
consigli di tipo diverso.
Gli emendamenti presentati dal Consigliere Minuzzo sono di tipo
concettuale, nel senso che trasformano questa società, individuata
come S.p.A., cioè società ad autonomia privata, in una società
diversa. Il discorso che fa Minuzzo coi suoi emendamenti, in
sostanza, è questo: quando si impongono dei vincoli di operatività
alla S.p.A., condizionando i suoi piani all'approvazione del
Consiglio regionale, quella non è più una S.p.A., perché secondo il
Codice Civile la S.p.A. è il tipico strumento
dell'imprenditorialità privata che realizza il massimo
dell'autonomia privata, cioè che non può soffrire di alcun
condizionamento: può essere, semmai, non dico condizionata, ma
indirizzata dai programmi di intervento dell'Amministrazione in
base al disposto dell'articolo 4 dell'oggetto sociale dove è
previsto il concorso di obiettivi.
Se accettassimo quegli emendamenti, non costituiremmo una
S.p.A., non avremmo più una società finanziaria del tipo
ipotizzato, ma uno strumento di intervento simile ad un fondo di
rotazione regionale gestito forse in modo diverso. Sul piano
concetturale ci sono delle posizioni radicali, per cui bisognerebbe
pensare ad una legge diversa da questa. In definitiva, non si può
con emendamenti di questo tipo, mutare una legge che contiene delle
proposte completamente diverse: o si presenta un'altra proposta di
legge e la si confronta con questa, o, altrimenti, bisognerebbe
pensare ad una legge di tipo diverso.
La scelta che viene proposta è quella della S.p.A., sulla quale
si può concordare in linea di massima. Crediamo che l'attività
della Commissione consiliare, così come ha ricordato il Presidente
Martin, sia stata corretta ed abbia dato la possibilità, nonostante
le critiche in questi ultimi tempi a proposito di presunte
consultazioni, di un confronto utile. Credo che la fretta sia
sempre cattiva consigliera, però quando si hanno le proposte già
pronte è inutile tenerle nel cassetto, ma è bene farle discutere, e
non credo che si posa dire che la discussione non sia stata ampia,
perché abbiamo visto alla televisione numerosi interventi di
personaggi diversi tranne, forse, interventi di amministratori che
non sono stati interpellati.
Nel breve tempo disponibile, una ventina di giorni, si è
sviluppata una animata discussione sulla proposta di legge e credo
che, con tutte le critiche che si possono fare, questa in
definitiva ha prodotto come risultato un ampio interesse
nell'opinione pubblica. Come il Presidente della Commissione
potrebbe testimoniare, abbiamo un pacco abbastanza considerevole di
leggi nel cassetto che, a forza di discussioni di questo tipo, a
forza di rinvii giacciono tranquille.
La legge, tutto sommato, è abbastanza nuova, cioè tiene conto
delle esperienze maturate in questi anni. E' discutibile come tutte
le leggi, però credo che sia anche positiva la proposta di operare
i due tipi di intervento, sia come parte ordinaria, sia come parte
speciale: anche se vi possono essere delle perplessità, soprattutto
per gli interventi a sostegno delle industrie che sono in crisi,
d'altra parte bisogna considerare che questo Consiglio regionale
ogni mese discute mozioni e interpellanze, sulla situazione
industriale, sui salvataggi delle imprese e sulle modalità di tali
salvataggi.
I fondi di rotazione, forse, non ci permettono di fare
salvataggi nel modo giusto: vediamo con questo strumento se
possiamo intervenire in modo corretto. Si tratterà di valutare le
singole situazioni. Se ci saranno poi, nel tempo, delle pecche, la
legge potrà e dovrà essere emendata, affinché risponda sempre di
più a queste esigenze. Dopo la rinuncia da parte delle
organizzazioni sindacali di partecipare al Consiglio di
Amministrazione, ritengo si possa esaminare la possibilità - e
lascio al Presidente della Giunta l'accettazione o meno della
proposta - di ridurre il numero dei Consiglieri da 9 a 7 in modo
che la nuova struttura possa essere gestita in modo agile, perché
più si amplia il numero dei componenti il Consiglio di
Amministrazione - ce lo ha detto Cottino ieri - più è difficile la
gestione. Gestire un corpo di 20 persone con impostazioni politiche
e idee diverse, credo che sia molto difficile, perché
determinerebbero scontri di tipo ideologico e concettuale.
In definitiva, credo che il problema più importante non sia
tanto quello della bontà o meno della legge: si fa una scelta
politica (diciamo che per noi va bene con tutte le cose che abbiamo
detto), però credo che la fase più importante sarà la scelta delle
persone alle quali sarà affidata la responsabilità della gestione
dell'azienda. La futura azienda avrà tutte le prerogative di
autonomia previste dalle norme del Codice Civile a fronte, come
dicevo ieri in Commissione, della irresponsabilità generale degli
amministratori pubblici. Nella S.p.A. c'è una responsabilità
diretta, civile e penale ben precisa, per cui non credo che ci
possano essere molti problemi.
Credo che, in definitiva, ci confronteremo sull'operatività
concreta di questo organismo, sull'attività che svolgerà, anche in
collaborazione con questo Consiglio perché l'articolo 5 presuppone
certamente il coinvolgimento del Consiglio nelle scelte di una
certa portata.
Il nostro è un voto positivo, con la speranza che la creatura
che stiamo per far nascere sia seguita con dovuta attenzione;
questo sarà compito nostro e di tutti, affinché si possano
realizzare quegli obiettivi che ci proponiamo di realizzare a
sostegno delle attività produttive.
L'impegno conseguente è quello di dotarsi al più presto di un
minimo di indicazioni sul piano programmatico che entro l'anno
dovremmo elaborare per poter meglio perfezionare le nostre
scelte.
E' stata sollevata la questione dell'incompatibilità o meno
della presenza nei Consigli di Amministrazione di amministratori
regionali, o comunali o di altre amministrazioni pubbliche che più
o meno potrebbero essere interessate all'intervento. Sul piano
legislativo non ci sono ostacoli a questa presenza, questo è
chiaro; non ci sono incompatibilità di tipo elettorale, però ci
sono delle incompatibilità più profonde, cioè morali e politiche,
per cui credo che dovremo tenerle presenti, se vorremo operare
nella giusta direzione. Credo che questo, fino a prova contraria,
sia negli intendimenti di questa maggioranza e di chi ha proposto
questa soluzione.
PRESIDENTE
: E' iscritto a parlare il Consigliere Pedrini;
ne ha facoltà.
PEDRINI - (Ind.-PLI
): Signor Presidente, Signori
Consiglieri, citava prima il collega Minuzzo una mia proposta di
legge n. 311, presentata e discussa il 28, 29, 30 ottobre 1981,
sull'Edilfin Valle d'Aosta.
Debbo ricordare al Consigliere Minuzzo che non soltanto questa
proposta di legge, ma un'altra proposta che io avevo avanzato, a
cui teneva il mio partito, moltissimi Consiglieri regionali e buona
parte dei cittadini valdostani e che riguardava l'agriturismo, fu
rinviata per mancanza di fondi e, come sempre, fu messa nel
dimenticatoio.
Non siamo qui ad attaccarci a queste cose; non facciamo parte di
certi clan che portano avanti determinati insediamenti; non
facciamo parte di certi clan che presentano una proposta di legge
quando voglio; non faccio parte di certi clan che portano solo a
compimento i provvedimenti quando se li fanno propri ma cassano
quelli che vengono portati da altri.
Fatta questa premessa, debbo dire subito, così come ho già detto
in sede di dichiarazione sul bilancio, che io sono perfettamente
d'accordo su questa legge, anche se ha moltissime lacune, fra le
quali, per esempio, sottolineo questa. Avevo presentato la proposta
di legge n. 311 con la quale si individuava particolarmente lo
stato della iniziativa privata e dell'iniziativa pubblica in
riferimento alla casa. Non vedo nella nuova legge regionale niente
di tutto questo. Uno dei problemi principe che risolverebbe parte
della disoccupazione, perché daremmo lavoro alle imprese edilizie e
daremmo un alloggio a coloro che lo cercano disperatamente non solo
in Aosta, ma anche nei nostri paesi, verrebbe affrontato in maniera
radicale. Ma di tutto questo non vedo traccia, per cui chiederei se
vi è la possibilità di inserire qualche elemento nella proposta di
legge 311 che riguardi proprio gli interventi per la casa, un
problema - ripeto - che è sul tappeto da tanti anni.
Aggiungo un'altra cosa. Sono perfettamente d'accordo con alcuni
emendamenti, presentati dal Consigliere Minuzzo, come sono
d'accordo su quanto ha detto il Consigliere Lustrissy.
Nessuno vieta che i Consiglieri regionali vengano nominati alla
presidenza, alla segreteria, nel Consiglio di amministrazione, come
amministratori delegati di questa nuova finanziaria che non deve
essere assolutamente un carrozzone. Per fare, però, c'è proprio un
principio morale, oltre che di impostazione, che, secondo me, vieta
ai Consiglieri regionali di entrare in questa struttura; se poi
qualcuno vorrà farlo, liberissimo di agire come meglio crede. Io
espongo un'impostazione, che condivido perfettamente, già
illustrata da Lustrissy e da Minuzzo.
Per il resto, mi auguro soltanto che questa finanziaria possa
vedere la luce, perché già nel 1970-1971 il sottoscritto presentò
proprio una mozione su questo argomento e disse chiaramente, dodici
anni fa esattamente, che era necessario provvedere a creare una
finanziaria, così come avevano fatto tante altre regioni. allora mi
si rise in faccia e mi si disse che la cosa era impossibile, perché
la Valle d'Aosta era tanto piccola per cui non si vedeva la
necessità di una finanziaria.
L'amico Bordon, poco fa, mi diceva: "Se allora avessimo fatto
quella finanziaria e avessimo dato la possibilità di creare
dieci-dodici insediamenti industriali, oggi quale sarebbe la
situazione?". Vorrei che Bordon rispondesse a questo suo quesito e
che specificasse chiaramente la differenza tra la situazione di
dodici anni fa e quella di oggi: allora non c'erano i soldi, oggi i
soldi ci sono.
Io chiedevo, con la proposta di legge n. 311, di finanziare con
2 miliardi gli interventi per la casa. Oggi abbiamo 20 miliardi e
non penso che il dieci per cento possa incidere sullo sviluppo di
questa finanziaria, ma potrebbe avviare a soluzione il problema
della casa che, per me, è indubbiamente prioritario, così come lo è
quello industriale, quello turistico e quello agricolo per la
nostra Valle.
Non ho altro da aggiungere se non annunciare il mio voto
favorevole a questo disegno di legge.
PRESIDENTE
: E' iscritto a parlare il Consigliere Nebbia;
ne ha facoltà.
NEBBIA - (PSI):
Innanzi tutto voglio esprimere la
soddisfazione del nostro partito, perché il problema della società
finanziaria viene finalmente discusso in questo Consiglio.
Ha già ricordato il Consigliere Lustrissy che nel 1973, di
fronte ai problemi del finanziamento dell'attività economica in
Valle d'Aosta, si era scelta la strada dell'istituzione dei fondi
di rotazione in un quadro di programmazione. Vorrei ricordare che
allora era stata presentata all'esame della giunta una proposta che
prevedeva tre tipi di interventi, tra i quali quello dei fondi di
rotazione, ma anche quello della società finanziaria.
Allora il nostro partito sosteneva la attuazione della società
finanziaria, ma poi la Giunta di coalizione fece una scelta
diversa.
Oggi, non in contrapposizione con i fondi di rotazione, ma ad
integrazione degli stessi, si arriva a discutere della società
finanziaria. Non è che noi non abbiamo più perplessità sul disegno
di legge sullo Statuto, ma riteniamo che sia indispensabile un
rodaggio e che le leggi approvate da questo Consiglio possano
essere modificate, se se ne ritenga urgente e necessaria la
modifica.
Questa società finanziaria, è stato già detto, si pone nella
sfera del diritto privato, e secondo noi giustamente, perché si
pone anche nel quadro di una diversa visione dell'ente pubblico che
non può e non riesce ad operare in tutti i settori tramite la
propria struttura, ma che ha la necessità di strutturarsi in
agenzie, libere dai vincoli dell'ente pubblico e quindi libere da
remore, dai controlli dai tempi, dalle impossibilità di operare sul
mercato del lavoro in una certa maniera.
Io ringrazio il Consigliere Minuzzo che ha citato un mio
intervento di due anni fa; lo ringrazio non per la citazione, ma
perché mi ha permesso di rileggere quanto allora era stato detto e
di verificare che buona parte delle opinioni e delle intenzioni
allora espresse trovano attuazione nel disegno di legge. Già
allora, almeno come rappresentante del partito socialista, parlavo
della necessità di enti strumentali sciolti dai vincoli e dalle
remore dell'ente pubblico: ebbene, l'attuazione della società
finanziaria soddisfa questa esigenza.
Però questa società deve inquadrarsi nelle linee programmatiche
che la Regione esprimerà e mi sembra che le critiche che sono state
fatte al disegno di legge siano in buona parte giustificate, perché
sia il disegno di legge che lo statuto della società finanziaria
parlano, il primo, a proposito delle attività: "di fornire sostegno
alle imprese che svolgono nel territorio attività produttive di
beni e servizi in armonia con le direttive socio-economiche della
Regione" e lo Statuto, all'articolo 4, dice che: "La società ha lo
scopo di concorrere nel quadro di una politica di programmazione
regionale a promuovere lo sviluppo economico della regione".
Mi sembra che queste due indicazioni siano molto chiare e che la
società, pur operando nel campo privato, non possa esimersi
dall'operare secondo le indicazioni programmatiche della regione;
semmai è la regione che si deve far carico di una insufficienza di
linee programmatiche; il tutto, però, sarà da verificare. D'altra
parte, e non è stato rilevato da nessuno, anzi è stata fatta una
grossa confusione in relazione agli interventi della gestione
speciale, la gestione speciale non riguarda solamente le cosiddette
operazioni di salvataggio, ma riguarda al punto B) il "concorso
finanziario alla creazione e/o al potenziamento di aree attrezzate
per l'insediamento di attività produttive, nonché di infrastrutture
e servizi di interesse generale".
Questa è un'attività che, emanando direttamente dal Consiglio
regionale, non può non essere in linea con le linee programmatiche
dello stesso, ed è questa attività che si identifica maggiormente
con quella che è stata in precedenza richiamata essere tipica delle
finanziarie, intese come enti di sviluppo.
Quindi, i dieci miliardi del fondo della gestione speciale
potranno essere utilizzati per interventi in aziende che attuino
programmi di riconversione o di ristrutturazione produttiva, ovvero
quando ciò sia reso necessario da particolari esigenze di carattere
economico-sociale, ma - è questo il compito forse prioritario e
fondamentale - devono costituire per la regione lo strumento per
creare le infrastrutture adatte all'insediamento delle aziende di
ogni tipo, da quelle industriali a quelle alberghiere. Quindi, mi
sembra che la critica circa un insufficiente indirizzo
programmatico, che potrebbe scontare la società finanziaria, sia
per buona parte ingiustificata, se si fa attenzione al testo
completo della legge e al testo dello statuto.
Gli aspetti per noi più qualificanti del disegno di legge sono
sinteticamente questi: che la finanziaria opererà e potrà operare
non solamente per conto e su mandato dalla regione, ma anche per
conto e su mandato di altri enti pubblici e, quindi, nella sua
veste di società che può operare nel campo privato può attuare
tutta una serie di operazioni sul piano territoriale che diversi
enti pubblici possono decidere.
Non più tardi di ieri sera si è citato, oltre a quello delle
aree attrezzate, il problema del disinquinamento il problema della
infrastrutturazione, il problema dell'energia. Quindi, è un campo
molto importante nel quale bisognerà sviluppare molta fantasia.
Inoltre, non accettiamo l'emendamento proposto dal partito
socialdemocratico, almeno come l'ho inteso dopo aver letto il
testo: le partecipazioni azionarie nelle diverse società debbono
essere temporanee, cioè la funzione della società finanziaria è
quella di lancio delle attività produttive e poi di ritiro dalle
stesse per potersi dedicare ad altre attività, quando queste
attività produttive abbiano avuto un'impostazione adeguata. Quindi,
le partecipazioni devono essere temporanee, due, tre, quattro,
cinque anni, ma tendenzialmente non devono durare all'infinito
come, attualmente può accadere per quanto riguarda le
partecipazioni negli impianti di risalita.
Un altro aspetto importantissimo è quello del leasing
immobiliare e mobiliare; questa è un'operazione che la regione già
svolge indipendentemente dalla finanziaria. Qui c'è tutto il grosso
problema del recupero e della risistemazione delle diverse
partecipazioni azionarie della regione e delle diverse attività che
la regione ha nei settori economici nell'ambito della nuova società
finanziaria, con il conseguente alleggerimento delle competenze
attuali della regione.
Altro aspetto importantissimo è quello dell'assistenza tecnica,
amministrativa, organizzativa e commerciale alle imprese singole o
consorziate, che può assumere proprio la caratteristica tipica
delle azioni di sviluppo e promozione, acquisendo cioè funzioni
svolte dagli enti di sviluppo. Si è parlato qui di finanziarie di
terza generazione, ma più che attribuire a questa finanziaria delle
caratteristiche che sono state attribuite alle stazioni di sport
invernale, la, 2a, 3a, 4a ecc. generazione, direi che il disegno di
legge tende a sommare i vantaggi e le caratteristiche delle
finanziarie, come ente di investimento, a quelle delle finanziarie
come ente di sviluppo: quindi, con una direzione abbastanza
generica, vengono lasciate aperte al Consiglio di Amministrazione
tutte le possibilità di intervento. Tra queste ci può anche essere
quella relativa all'intervento nel settore delle abitazioni, nel
settore dei centri storici, ci può essere la partecipazione diretta
a imprese aventi natura giuridica di società di capitali, oppure
aventi qualsiasi natura giuridica, oppure la progettazione, la
costruzione, l'acquisto, l'assistenza finanziaria: mi pare che
tutte queste attività possono essere indirizzate anche nel settore
dell'abitazione. Questo non è assolutamente escluso; dipenderà
dalle scelte programmatiche della regione, in primo luogo, e del
Consiglio di Amministrazione, in seconda istanza.
L'ho già accennato, ma quello che la finanziaria dovrà fare in
futuro sarà anche la sistemazione delle attuali partecipazioni
azionarie. La regione, attualmente, ha molti miliardi di
partecipazioni azionarie minoritarie in imprese che gestiscono gli
impianti di risalita: sappiamo, ed è stata la critica comune di
questi ultimi tempi, quali sono le difficoltà di controllo da parte
dell'Amministrazione regionale in queste imprese, perché manca il
personale, perché esso è insufficiente, per difficoltà varie; la
sistemazione definitiva di queste imprese nella società
finanziaria, invece, può permettere una qualificazione maggiore
della partecipazione regionale.
Altro aspetto qualificante e importantissimo non rilevato, è la
possibilità di accesso alla raccolta del risparmio privato. Potendo
emettere obbligazioni, anche nei limiti previsti dalla legge, si
può effettuare un'operazione che in Valle d'Aosta può comportare
dei risultati di carattere economico-sociale rilevanti:
l'operazione di partecipazione della popolazione con i suoi
risparmi alle attività economiche della Regione. In tal modo la
popolazione non vedrà queste attività economiche come qualcosa di
estraneo, ma come qualcosa che si deve sostenere perché è
patrimonio collettivo.
In tutto questo quadro bisogna rilevare, ed è già stato rilevato
da Lustrissy, che la legge può essere buona o meno buona, ma che i
problemi principalmente saranno di gestione della società
finanziaria e di struttura tecnica della stessa. Quindi, bisognerà
fare molta attenzione alla composizione del Consiglio di
Amministrazione e alla composizione del Comitato tecnico-consultivo
e della struttura amministrativa.
Da questo punto di vista abbiamo alcune perplessità circa la
partecipazione dei Consiglieri regionali al Consiglio di
Amministrazione, perché si prefigurerebbe una situazione di
controllore-controllato, però in questa fase modificare il testo di
legge vorrebbe dire elaborare dei sistemi di controllo da parte del
Consiglio regionale che sarebbero meno diretti e forse più
complessi e lunghi.
Non bisogna, d'altra parte, attribuire alla società finanziaria
dei compiti eccessivi e pensare che questa possa risolvere tutti i
problemi economici e produttivi della regione, ma bisogna valutare
questo strumento per quello che è, cioè integrazione - l'ho detto
all'inizio - con gli altri strumenti di cui la regione dispone,
principalmente con quello dei fondi di rotazione. Sono due
strumenti che devono essere compresenti, perché i fondi di
rotazione non sono altro che mutui a lungo termine a tasso
agevolato e, quindi, che permettono un certo tipo di intervento che
si prolunga negli anni.
Tra parentesi, rilevo che deve dare attuazione completa alla
legge relativa ai fondi di rotazione, cioè portare in Consiglio i
risultati della gestione degli stessi in quanto oggi tutti i
ritorni vengono gestiti direttamente dall'Assessorato e dalle
banche, mentre il Consiglio non dispone di alcun elemento di
valutazione. A fronte del mutuo a lungo termine, quella della
finanziaria deve essere un'attività a breve e medio termine che
permetta di attuare una serie di interventi che i fondi di
rotazione non possono consentire di determinare.
Non voglio aggiungere altro, perché altre considerazioni
generali sulle caratteristiche della regione, sulle caratteristiche
del sistema bancario e di intermediazione bancaria nella regione
sono già state fatte. Noi siamo pienamente favorevoli al disegno di
legge, pur nutrendo alcune perplessità che possono però essere
modificate e verificate nella fase di attuazione, per cui, già fin
d'ora, anche se si tratta di un intervento di carattere generale,
esprimo il parere favorevole del nostro gruppo.
PRESIDENTE:
E' iscritto a parlare il Consigliere Lanivi;
ne ha facoltà.
LANIVI - (DP):
Non entrerò nel merito dell'esame di
questa proposta. Vorrei fare solo alcune considerazioni e indicare
alcune proposte alla Giunta dopo che questo provvedimento sarà
entrato in funzione.
La prima considerazione è di questo tipo: non dobbiamo
dimenticare che, mentre il Consiglio regionale della Valle d'Aosta
si accinge ad approvare la costituzione della finanziaria, il Paese
di muove in un quadro politico molto controverso e molto instabile
e, quindi, c'è da prendere atto che la situazione di governabilità
della regione ha il suo fondamento in una maggioranza che vede ai
posti di responsabilità politica le forze regionali che oonsentono,
appunto, questa governabilità.
Questo è il primo punto che volevo sottolineare. Ho premesso ciò
per fare alcune considerazioni sul modo di affrontare questo
problema, e cioè che la situazione valdostana, oltre che presentare
questo aspetto positivo, presenta anche una minore rigidità
rispetto a certi schemi ideologici e, secondo me, in questa visione
va affrontato il disegno di legge.
Si tratta di uno strumento non definitivo, perfettibile, che
però oggi pare attuale e che si debba fare. In secondo luogo, dal
punto di vista politico, questo strumento è un passo in avanti
nella linea di "smammizzazione" della regione in Valle d'Aosta.
Il fatto che di fronte ad azioni di rettamente condotte in
questi anni dalla regione in prima persona, si scelga la via di uno
strumento che avrà comunque una sua autonomia, anche se la regione
vi reciterà una parte importante, è un fatto positivo e, secondo
me, si muove nella linea di una maggiore libertà della società
valdostana rispetto ad un eccessivo peso, presenza e ruolo
dell'ente regionale che a tutto vuol provvedere e a tutti i costi
vuole sostituirsi. Quindi, questo strumento si colloca in una linea
di politica generale, di maggiore articolazione e anche di
pluralismo della nostra comunità.
Fatte queste considerazioni molto generali, vorrei indicare
alcuni obiettivi che l'amministrazione regionale si deve porre per
seguire coerentemente questa linea. In primo luogo vanno precisati
gli obiettivi e il ruolo che questa finanziaria deve perseguire. Se
è uno strumento - e lo dobbiamo dire fin dall'inizio - ha le
imperfezioni e la possibile perfettibilità di tutti gli strumenti.
Dobbiamo, inoltre, dire che non è uno strumento in grado di
risolvere tutti i problemi che si presentano in Valle d'Aosta. Ha
un campo preciso, ha dei limiti precisi e dentro questo limiti deve
agire. Nella misura in cui non determiniamo e non fissiamo questi
limiti, questo strumento risulterà sempre più inefficace ed
assumerà un ruolo assistenziale.
A mio parere, la finanziaria dovrebbe contribuire a due
obiettivi fondamentali: il primo è quello di rimanere coerente
all'obiettivo generale, sul quale sono d'accordo tutti, cioè allo
sviluppo di un'economia che deve fondarsi sull'equilibrio dei tre
principali settori economici; non un'economia monoculturale,
quindi, né totalmente industriale, né tutta turistica, o tutta
agricola. Si deve puntare, dunque, al mantenimento di una autonomia
economica e politica in funzione della com-presenza di tutti e tre
i settori. Questo strumento va considerato come contributo al
consolidamento di questo obiettivo.
In secondo luogo, la finanziaria deve essere uno strumento di
riqualificazione industriale, perché deve permettere di creare
delle prospettive valide per le nuove generazioni e per il settore
femminile, nel campo dell'occupazione. Se lo strumento dovesse
rivelarsi soltanto un sostegno ad industrie o a presenze
industriali destinate comunque al collasso, oppure a mantenere
situazioni precarie, oppure, ancora, a scelte avventurose, anche se
affascinanti all'inizio, non potrebbe raggiungere l'obiettivo di
dare uno sbocco professionale ai nuovi diplomati, ai nuovi laureati
che sempre più, proprio per la politica scolastica che la regione
persegue, tendono ad aumentare nella nostra regione.
Quindi, questi interventi devono tendere al futuro e dare un
contributo in questo settore. Questo, secondo me, è il primo punto
da tenere presente. La finanziaria deve evitare il rischio di
presumere di dover risolvere, di seguire tutti i problemi, ma deve
svolgere un'azione qualificata che tenga d'occhio il futuro e le
esigenze delle nuove generazioni che sono cresciute e maturate
nella nostra regione.
Il secondo punto da sottolineare, anche se pare esulare dal tema
finanziario, è che la regione deve preparare in loco il personale
tecnico e dirigenziale in grado di gestire questa operazione. Io
credo che il punto delicato di tutta l'operazione, quello di
studiare interventi ad hoc, presupponga, ed è qui forse la chiave
di volta, del personale preparato.
Credo che sia inutile che io qui sottolinei e ricordi le
difficoltà che la stessa amministrazione regionale incontra a
livelli dirigenziali al suo interno; il problema della
qualificazione di personale in grado di gestire gli affari
valdostani, è un problema fondamentale e la presentazione di questa
legge mi pare sottolinei questo aspetto. A nulla servirebbe la
creazione di strumenti sofisticati, se parallelamente non creiamo
dei quadri tecnici, dirigenziali, in Valle d'Aosta, in grado di
gestire gli affari regionali.
Il terzo punto che vorrei ricordare riguarda l'esigenza che il
potere regionale svolga un'azione che tenda al riordino, al
coordinamento e al completamento dell'ampia gamma di strumenti di
cui dispone per gli interventi nel settore economico: tale azione
deve ricondurre tali strumenti ad una logica unitaria.
Esistono i fondi di rotazione, esisterà la finanziaria, esistono
tante leggi di intervento nel settore economico: per rendere
coordinata e incisiva l'azione regionale in questo settore, occorre
una riflessione approfondita, in modo che l'azione complessiva
risulti efficace e senza sprechi.
Ultimo punto che vorrei ricordare, e che è stato relativamente
sottolineato, è questo: proprio perché guardiamo a questo
strumento, non come risolutore di tutti i problemi, né inserito in
chi sa quale logica ideologica, lo dobbiamo considerare strumento
perfettibile da sottoporre a controlli e verifiche. Cioè, quello
che secondo me dovrebbe da ora in poi qualificare l'azione della
regione, è di stabilire, annualmente, o quando è necessario, delle
opportune verifiche sugli obiettivi che questi strumenti si pongono
e su quanto in concreto è stato realizzato.
Dallo studio sugli errori commessi, dai risultati negativi o
positivi raggiunti, potremo modificare e rendere questi strumenti
sempre più adatti agli obiettivi che la nostra regione intende
perseguire.
PRESIDENTE
: E' iscritto a parlare il Consigliere Fosson;
ne ha facoltà.
FOSSON - (DC):
Ma, pare che arrivando alla fine di una
mattinata in cui molto è stato detto al riguardo della finanziaria,
resti abbastanza poco da dire.
Mi pare, però, doveroso sottolineare che il disegno di legge
della società finanziaria nasce sulla base di esperienze maturate
in questi ultimi anni e, precisamente, sulla necessità e
sull'opportunità dell'ente pubblico, nel caso specifico dell'ente
regione, di dotarsi di uno strumento agile per agire nel tessuto
economico.
Molto è stato detto - ricordava Lanivi poco fa il concetto di
"Mamma Regione", di questo grande moloch al quale tutti ricorrono -
sull'esigenza di articolare, di diversificare gli interventi per
favorire una maggiore fantasia operativa. La creazione della
finanziaria va in questo senso.
Altri hanno già detto, e noi condividiamo questa opinione, che
non deve essere assolutamente un carrozzone politico; deve essere
uno strumento tecnico, uno strumento agile, uno strumento operativo
molto preciso, però deve darsi degli obiettivi e deve agire entro
obiettivi più generali di una politica di programmazione regionale,
nel senso che la regione, il Consiglio regionale, la Giunta
regionale devono stabilire degli obiettivi da raggiungere per il
progresso di tutta la regione: la finanziaria regionale, appunto,
deve agire al loro interno.
Su questo concordo con quanto è stato detto prima: la legge
istitutiva della finanziaria regionale potrebbe anche essere
perfetta, ma se poi non viene, nella fase esecutiva, gestita da
persone valide o da persone che sappiano agire in un contesto
politico più ampio, con degli obiettivi politici di fondo, anche
una legge perfetta può non servire a niente.
Poiché questa legge, tutti lo diciamo, non è perfetta, perché è
un primo tentativo, un primo apprezzabilissimo tentativo che poi
dovrà essere perfezionato, ci vorrà ovviamente un periodo di
rodaggio e ci vorrà un confronto continuo con la pratica, con le
realizzazioni che si riusciranno a concretizzare.
Inoltre, vorrei dire che non dovranno essere privilegiati
settori particolari. Una economia che sia equilibrata non può mai
essere sviluppata in un settore solo. Prendiamo l'esempio del
Piemonte, della città di Torino o della provincia di Torino, con la
FIAT, la monoindustria: con la crisi dell'automobile è andata in
crisi tutta l'economia di quell'area, ma, senza andare tanto
distante, basta guardare qui da noi, dove per certi versi si è
puntato molto sulla siderurgia. Oggi, con la crisi della
siderurgia, ci troviamo di fronte a dei fatti abbastanza
preoccupanti.
Quindi, proprio per questo motivo, non bisogna neppure puntare
tutto sul turismo, anche se in questo momento può sembrare essere
l'attività prevalente, o quella più redditizia, o quella più
pagante; occorre proprio, anche per una questione sociale, che il
tessuto sociale valdostano continui ad essere articolato. Su questo
punto sono d'accordo con Lanivi: occorre sviluppare in modo
equilibrato le attività industriali, le attività turistiche, le
attività agricole, le attività terziarie, che poi costituiscono il
tessuto connettivo alle altre attività.
Vorrei, inoltre, fare una specifica domanda all'Assessore, o
meglio, più che una domanda, un'osservazione. Si è detto che la
finanziaria deve agire nei diversi campi; si dice anche che, per
quanto riguarda l'agricoltura, c'è già tutta una serie di leggi
che, tra l'altro, dovrebbero essere poi riordinate: agli effetti
dell'agricoltura quale può essere l'incidenza della società
finanziaria? A questa domanda vorrei una risposta, anche perché gli
agricoltori possano sapere dove rivolgersi, possano accorgersi di
non essere dimenticati in questo contesto.
Detto questo, mi pare di aver sottolineato i punti che potevano
essere interessanti. Un ultimo punto desidero ricordare e riguarda
il coordinamento dell'attività che sarà svolta dalla società
finanziaria con tutti gli strumenti analoghi che sono già in
essere. Altri citavano i fondi di rotazione, ma potremmo citare le
CONFIDI, o altri strumenti analoghi.
Per finire, ricordo l'incompatibilità, che ovviamente deve
essere sentita e poi realizzata nei fatti, tra gli amministratori
regionali o comunali e gli amministratori della società
finanziaria; non può essere pensabile che i controllori siano i
controllati.
In questo senso noi siamo d'accordo sull'incompatibilità di cui
anche altri hanno parlato.
PRESIDENTE
: Colleghi Consiglieri, non c'è più nessuno
iscritto a parlare in sede di discussione generale.
La parola al Consigliere De Grandis; ne ha facoltà.
DE GRANDIS - (PRI):
Io non voglio ripetere tutta una
serie di considerazioni e di valutazioni positive su questo disegno
di legge, relativo all'istituzione della finanziaria, perché
condivido pressoché totalmente quanto è stato già affermato dal
Consigliere Lustrissy e dal Consigliere Nebbia. Mi piacerebbe però
poter sottolineare alcuni punti.
Ho sentito dire dal Consigliere Mafrica che la FINPIEMONTE
sarebbe una finanziaria di sviluppo, mentre la nostra sarebbe una
finanziaria di salvataggio.
A me non sembra che le cose stiano in questi termini;
malauguratamente, ieri sera, non ho potuto assistere alla
conferenza tenuta dal Prof. Gastone Cottino, Presidente della
FINPIEMONTE, in quanto avevo altri impegni che non ho potuto
rinviare. Avrei ascoltato molto volentieri le parole del Presidente
Cottino, ma ancora più volentieri gli avrei rivolto una domanda
precisa: gli avrei chiesto come si concilia una finanziaria di
sviluppo con il fatto che la FINPIEMONTE ha il suo capitale quasi
totalmente investito in BOT.
Io conosco abbastanza bene la FINPIEMONTE, ho avuto anche
occasione, qui ad Aosta, di sollecitare e di avere un incontro,
assieme ad altre forze politiche e ad un Assessore regionale, con
il Direttore generale e con il vicedirettore generale della
FINPIEMONTE.
Abbiamo valutato la legge istitutiva, lo statuto, l'azione che
avevano già svolto, io ne ho apprezzato alcune linee di indirizzo,
taluni interventi, soprattutto l'opera di catalizzazione delle
forze imprenditoriali di quella regione, ma altre cose mi hanno
lasciato profondamente perplesso.
E' stato detto che noi nasciamo sulla falsariga della Friulia;
vero è fino ad un certo punto, ma soprattutto non è vero quello che
riguarda una certa esperienza fatta dalla Friulia. Se la Friulia ha
avuto delle difficoltà, non dimentichiamoci che ha svolto tutto un
tipo di azione nel momento in cui si è verificato il terremoto, per
cui ha fatto tutta una serie di veri e propri interventi di
salvataggio che erano riferiti a un momento di contingenza del
tutto particolare e straordinario.
La Friulia, dopo questa esperienza, a cui era stata bene o male
costretta dagli eventi, ha cercato di rimediare trovando un'altra
soluzione: quella soluzione che adotta oggi della gestione
ordinaria e della gestione straordinaria.
Con la gestione ordinaria è rientrata nell'alveo corretto di
quello che deve essere l'intervento della finanziaria; con la
gestione speciale ha lasciato uno spazio per svolgere, con mandato
fiduciario, certi interventi cosiddetti di salvataggio che la
Regione fa per scelta politica di fronte ad esigenze di carattere
sociale e di carattere occupazionale.
Analogamente, mi sembra che sia del tutto personale la
valutazione del Consigliere Minuzzo, quando sostiene che tutto
viene fatto attraverso questa gestione speciale e che è questa che
caratterizza l'attività della finanziaria: è esattamente il
contrario, per ché l'attività che la finanziaria svolgerà su
mandato fiduciario per quanto concerne la gestione speciale, sarà
attuata su una scelta precisa fatta da questo Consiglio; perché se
ne discuterà in Consiglio, lo ha chiarito il Consigliere Lustrissy.
Questo Consiglio farà le scelte, non con valutazioni proprie su
quella che sarà la situazione, ma avendo a disposizione anche una
valutazione di carattere economico e finanziario fatta dalla
finanziaria regionale, la quale dirà se questo intervento dovrà
essere o non dovrà essere operato e per quali motivi.
Noi dovremo, in quel momento, scavalcare l'eventuale parere
negativo della finanziaria per fare una scelta di carattere
politico, che va a sostenere esigenze di carattere occupazionale e
di carattere sociale.
Un'affermazione, invece, che mi ha lasciato con la bocca amara è
quella del Consigliere Carlassare relativa al fenomeno
camorristico.
A me non risulta che nella regione della Valle d'Aosta ci siano
fenomeni analoghi a quelli della camorra; si vede che il
Consigliere Carlassare è stato profondamente colpito dalla camorra
perché qui ha fatto un intervento che oserei definire di carattere
borbonico. Dire sempre e comunque male del governo è una vecchia
abitudine borbonica, e non dimentichiamoci che il sistema di
amministrare borbonico è, forse, una delle cause che sta
all'origine della nascita della camorra. Qui si tratta di
affrontare, invece, un problema che è importante e, soprattutto,
che va considerato con estrema serietà con estrema cautela: non è
facile per nessuno fare una scelta esatta e sicura, così come non
credo che non ci sia stato il tempo sufficiente per esaminare
questo progetto di legge, visti i numerosi emendamenti che mi sono
giunti sul tavolo e che sono stati proposti dai vari Consiglieri;
così non mi sembra neanche corretto aggrapparsi alla dichiarazione
fatta dalle forze sindacali durante il dibattito con la Commissione
consiliare per gli Affari Generali, sul poco tempo a disposizione
per valutare questa iniziativa della Giunta.
Infatti, dai documenti e da quello che ci hanno detto i
sindacati, loro stessi, anni addietro, avevano proposto la
costituzione di una finanziaria regionale, e io non posso neanche
pensare che le forze sindacali abbiano fatto una proposta di questo
genere -e lo hanno anche scritto nei loro documenti - senza sapere
che cos'è una finanziaria regionale e senza sapere che cosa
intendevano loro per finanziaria regionale. Se avevano le idee
chiare su che cosa intendevano per finanziaria regionale e quali
obiettivi intendevano raggiungere con questo strumento, mi pare che
sarebbe stato sufficiente il tempo a loro disposizione per un
raffronto di idee su questo disegno di legge presentato dalla
Giunta.
A mio avviso, questo progetto di legge va approvato con quegli
emendamenti, suggeriti dalla Commissione consiliare permanente per
gli Affari Generali, che sono stati discussi, mentre vanno respinti
gli emendamenti presentati da altri Consiglieri perché, se sono
rispettabili come concezione diversa dello strumento finanziario,
sono però tali da stravolgere quello che è concetto che si è
voluto, invece, introdurre e quindi porterebbero a un
pateracchio.
Per quello che riguarda le affermazioni del Consigliere Pedrini,
che ha pianto sul fatto che la sua legge sull'Edilfin non è stata
approvata, vorrei ricordare che quando è passata in Commissione lui
non era presente per illustrarla. Gli vorrei ricordare che, se lui
dichiara di non fare parte di certi clan che possono fare passare
rapidamente le leggi, mi risulta anche che lui non fa parte delle
Commissioni consiliari, dalle quali si è dimesso, e forse non ne fa
parte perché il lavoro delle Commissioni consiliari è abbastanza
pesante e abbastanza oscuro, e quindi, non rende niente agli
effetti elettorali: ecco perché non deve piangere se certe sue
proposte non passano.
Tra parentesi, dirò anche che la proposta di legge, relativa
all'Edilfin, che ho letto con molta attenzione, è un bel documento,
fatto molto bene; se però può essere valido per altre zone, è
assolutamente inadatto alla realtà valdostana. Da ricerche che io
ho fatto si evince che si tratta di un progetto di legge elaborato
in sede centrale, portato nella nostra regione, cambiando la
dizione e scrivendo "Valle d'Aosta" e presentato così core era.
Dichiaro, quindi, il mio voto favorevole a questa finanziaria
con l'auspico che, ad un buon progetto come quello che ci è stato
presentato, segua una buona realizzazione e una buona gestione.
PRESIDENTE
: Colleghi Consiglieri, non c'è più nessuno
iscritto a parlare in sede di discussione generale.
Io credo che dopo gli undici interventi di stamattina si possa
considerare chiusa la discussione generale. Ci sono obiezioni?
Allora è chiusa la discussione generale.
Sono stati presentati gli emendamenti e sono stati distribuiti.
hanno diritto di parlare l'Assessore Ramera e il Presidente della
Giunta.
La parola all'Assessore alle Finanze Ramera; ne ha facoltà.
RAMERA - (DC
): Farò un intervento brevissimo, lasciando,
quindi, ampio spazio alla replica che farà il Presidente della
Giunta.
Mi corre, innanzi tutto, l'obbligo di fare alcune
considerazioni. Non voglio ribadire o ripetere pedestremente quanto
bene hanno detto i Consiglieri di maggioranza a sostegno di questa
legge e vorrei che il resoconto di questa seduta fosse veramente
stenografato e dato subito, perché può, effettivamente, costituire
uno strumento valido anche per coloro che saranno chiamati a
gestire la finanziaria.
Gli interventi del Consigliere Lustrissy, del Consigliere
Martin, del Consigliere Nebbia, del Consigliere Lanivi e, infine,
del Consigliere De Grandis, non è che abbiano una maggiore
apprezzabilità da un punto di vista personale perché parlano bene
di questa legge, mentre altri ne dicono male, ma perché hanno
completato in maniera veramente egregia la breve relazione fatta
all'inizio della discussione. Ritengo, quindi, che i suggerimenti
dati possano costituire un valido aiuto per l'avvio di questa
finanziaria.
Altrettanto apprezzabili sono le dichiarazioni fatte dai banchi
dell'opposizione, perché hanno sostenuto, in buona fede, con una
visione diversa da quella che era, invece, la nostra scelta
politica, la finanziaria, per cui io non voglio polemizzare su una
finanziaria di tipo diverso e che può essere anche buona.
Tuttavia, non mi ha confortato ieri sera l'intervento del
Presidente della FINPIEMONTE che noi, lo ha ricordato il
Consigliere De Grandis, avevamo già visto alcuni mesi fa in sede di
Assessorato. Per noi quello era uno strumento che vorrei sapere
come possa suscitare una promozione economica in Piemonte data la
limitatezza delle possibilità finanziarie di cui è stato dotato; io
non vado a chiedermi perché sia stato dotato in maniera tanto
esigua, ma anche nella stessa esiguità, abbiamo fatto i conti
velocemente con un direttore di banca che mi sedeva accanto, gli
impieghi finora effettuati dalla FINPIEMONTE (e non sarà certo a
causa di chi la dirige) sono nell'ordine di 7 o 8 miliardi al
massimo, mentre il rimanente è stato investito in BOT. E' giusto,
per carità, non si possono lasciare i quattrini fermi senza alcuna
rendita, però non mi sembra che dopo 5 anni di operatività di una
finanziaria questi siano i risultati.
Tutte le perplessità sarebbero effettivamente logiche se la
finanziaria valdostana, dopo cinque anni di operatività, avesse i
capitali investiti in BOT anziché investiti per quella promozione o
per quella propulsione che, almeno nelle intenzioni iniziali, si
vorrebbe dare allo strumento.
Sono perplessità che abbiamo avuto anche noi e che rimangono
tuttora, ma che spero saranno fugate, se questa finanziaria saprà
agire bene, così come è nelle speranze di coloro che vogliono
votarla e che - come ha detto giustamente il Consigliere Lanivi,
dato che ogni strumento è perfettibile - potrà, dopo un attento
riscontro, fatto anno per anno, anche subire delle
modificazioni.
Il Consigliere Lanivi ha toccato un aspetto che va tenuto
presente, un aspetto sul quale, con il Presidente, ho discusso
spesso, cioè la qualificazione dei quadri operativi della
finanziaria? perché saranno quelli che dovranno veramente operare
sul territorio, fare le scelte, gli studi: non è certo un Consiglio
di Amministrazione che normalmente svolge questi compiti; ha i
compiti di responsabilità di gestione, ma non quelli, naturalmente,
di analizzare le varie aziende o le varie strutture economiche.
Quello che mi stupisce è i l'intervento del Consigliere Minuzzo.
Io capisco la situazione anomala in cui si muove il suo partito,
per cui al Comune di Aosta collabora con noi e con le altre forze
di questa maggioranza, e qui invece ha una collocazione diversa:
per carità, ognuno può fare quello che crede, però si dà il caso -
perché qui ho tutto il sommario della discussione avvenuta a
Trieste - che, proprio la scelta di questo tipo di finanziaria che
noi abbiamo migliorato, a seguito delle esperienze avvenute, non
solo nel Friuli, ma anche nelle altre regioni, con quella duplicità
di gestione di cui abbiamo già parlato, e che bene ha illustrato
ancora il Consigliere De Grandis, è opera dell'Assessore
socialdemocratico di quella regione per cui avrebbe dovuto
seguire... INTERRUZIONE
...
Già fatto? Eh no! Mi dice che
questo disegno di legge è carente, mentre carente poteva essere il
disegno di legge iniziale, per esempio della Friulia, che poi è
stato modificato negli anni con le varie società aggiuntive per la
gestione speciale o per la società di leasing, aspetti che noi
abbiamo voluto comprendere in un unico disegno di legge.
Però, il nostro disegno di legge è tanto carente che, caso
strano, le direzioni generali delle banche, che già hanno dato la
loro adesione, l'Istituto San Paolo e la Cassa di Risparmio di
Torino (sia il Direttore generale, sia il vicedirettore generale di
questa Cassa hanno fatto parte in due periodi della stessa
FINPIEMONTE), esaminando il nostro documento hanno detto che è di
una validità estrema.
Tutto il resto è poesia, è teoria; quello che si è detto mi sta
tutto bene, però, come dicevo prima, cominciamo a fare lavorare la
finanziaria, poi la si potrà criticare, la si potrà magnificare, la
si potrà correggere; ma non si può in partenza negare la validità
di uno strumento come questo! Si potrà discutere su scelte diverse.
Il partito comunista preferisce la scelta della società finanziaria
di sviluppo, come la FINPIEMONTE, e mi sta anche bene. Ho letto che
i democristiani della provincia di Trento hanno creato uno
strumento del tutto diverso: io vorrei ripetere che anche il
partito comunista, secondo le regioni dove governa, ha fatto delle
finanziarie di tipo completamente diverso.
L'Umbria ha una finanziaria simile alla nostra, perché partecipa
a capitali di rischio con forme minoritarie, mentre la Toscana, non
lo ha fatto; l'Emilia, che lo aveva fatto, lo ha cambiato, però ha
creato un altro strumento che si chiama LEVERT dove c'è una
partecipazione di rischio.
Quindi, tutto è discutibile a questo mondo; credo che il nostro
contributo, sia dai banchi dell'opposizione che della maggioranza,
sia efficace, ma solo dopo un riscontro potremo dire chi aveva
ragione.
Non sto, naturalmente, a prendere in esame - lo ha già fatto il
Consigliere De Grandis - quanto ha detto il Consigliere Carlassare,
perché mi sembrerebbe qui di creare una disputa inutile: vorrei
sapere chi è il Cutolo da una parte o chi è la Nuova Famiglia
dall'altra; no, la Nuova Famiglia è quella di Cutolo e la Pupetta
Maresca, con il suo amico, che sarebbe l'altra parte e che si
disputano in questi giorni, forse gli affari anche delle imprese
funebri della città di Napoli.
Dire che una S.p.A. come questa non ha il controllo pubblico è
un'affermazione veramente risibile, in quanto è la regione che ha
addirittura il 75% del capitale; vorrei sapere come la regione non
potrà controllare una società di cui detiene un pacchetto di
larghissima maggioranza!
Ringrazio, comunque, per il contributo, perché è stato un
contributo sereno, che è venuto da tutte le parti del Consiglio e
lascio, quindi, la parola al Presidente.
PRESIDENTE
: La parola al Presidente della Giunta; ne ha
facoltà.
ANDRIONE - (UV):
Credo che l'ampio e pacato dibattito di
questa mattina abbia fugato numerosi dubbi sulle intenzioni della
Giunta e della maggioranza in materia di finanziaria; quindi, io
non farò certamente dei rilievi polemici sulle posizioni che sono
state assunte, ma, ancora una volta, cercherò di esporre qual è la
logica politica che sta alla base di queste scelte. Evidentemente,
tutti sono liberissimi di non condividere queste scelte e
liberissimi di pensare che si sarebbe dovuto procedere in maniera
diversa.
Innanzi tutto, perché si è proceduto ad una convocazione
straordinaria del Consiglio? In primo luogo per avere tempo di
discutere con calma, senza un ordine del giorno che sovente è
troppo abbondante, ma soprattutto per una questione fondamentale:
una società per azioni di questo genere, istituita con legge,
richiede, oltre all'approvazione del Presidente della Commissione
di coordinamento, l'omologazione del Tribunale e richiede, in
seguito, un atto notarile. Ed avendo tutti questi atti dei tempi
tecnici inderogabili, e dato che in questo paese feriae sacrae
sunt, come dice il Senato romano, vogliamo arrivare prima della
pausa estiva perché la crisi non aspetta, e certe casse
integrazioni non devono durare all'infinito, non devono ripetersi.
Di conseguenza, anche una settimana può essere importante.
D'altra parte, proprio per la necessità dell'omologazione, e
anche per altri fatti, questo disegno di legge è stato esaminato da
dirigenti del Ministero del Tesoro, da magistrati di chiara fama,
da notai, da professori universitari, e - parlo sotto il profilo
tecnico, sia ben chiaro - è stata giudicata una buona legge; dal
profilo politico, poi, può essere considerata come una legge molto,
molto cattiva.
Di conseguenza, e questo evidentemente è un discorso rivolto
soprattutto alla maggioranza, soltanto alcuni emendamenti possono
essere accettati, perché, visto che, per le omologazioni, si pesano
le parole, le virgole, non andiamo certo a mettere in dubbio,
adesso, tutto un lavoro di preparazione che ci è costato anche
molto.
Già il Consigliere Lanivi ha ricordato, probabilmente come
antico Presidente del Comitato per la programmazione, ingiustamente
dimenticato da questo Consiglio, ed io che sono un balordo ho
dimenticato di portarmi il solito libro che ho lasciato lassù, ha
ricordato alcuni simpatici obiettivi che sono di questa Giunta.
Innanzi tutto, quello di mantenere gli attuali livelli
occupazionali o, perlomeno, di contrastarne il più possibile la
diminuzione. Si è dimostrato, con i fatti, che oggi il fondo di
rotazione è uno strumento insufficiente per rispondere alla gravità
della crisi e, di conseguenza, vogliamo dotarci di uno strumento
che sia all'altezza dei tempi, o, se preferite, alla gravità dei
tempi.
Per avere questo strumento è indispensabile poter disporre della
responsabilità politica di interventi che prevede, già al momento
in cui si fanno per un certo numero di anni 2, 3 o 4, delle
perdite, perché le finanziarie non possono accettare la logica
della perdita per altri motivi, di natura occupazionale: se si
accetta la logica della perdita non sono delle finanziarie.
I sacri testi di legge che regolano le società per azioni sono
reperibili facilmente nel Codice Civile (è un esame biennale,
cosiddetto commerciale e oggi il Consigliere Lustrissy ce ne ha
fatto uno stralcio notevole, anzi ha fatto molto bene); quindi, il
controllo non spetta al Consiglio regionale o alla Giunta
regionale, ma ad un ente autonomo, perché deve essere responsabile
secondo quanto è previsto nell'articolo 4. Se partiamo dal
principio di deresponsabilizzare fin dall'origine un ente di questo
genere, allora, Signori, non vale la pena di farlo!
Quindi, vogliamo che le due gestioni siano separate e che sia
chiara la responsabilità di chi deve procedere a stabilire le
scelte di sviluppo che non sono facilmente fattibili a livelli
politici (e giustamente sono state illustrate dai Consiglieri
Nebbia e De Grandis).
Un'altra esigenza è quella di dare il tempo necessario, senza
traumi e senza rotture gravi nell'occupazione, a quel secondo
obiettivo fondamentale che è la riqualificazione del rapporto di
lavoro in Valle d'Aosta. Non si può fare un discorso di questo
genere, mantenendo legioni di persone in cassa integrazione. Lo si
deve fare attraverso degli interventi dove la responsabilità, lo
ripeto ancora una volta, politica dell'ente regione è chiaramente
impegnata ed è chiaramente criticabile, valutabile e
controllabile.
Naturalmente, questo progetto di legge è un banco di prova per
le nostre capacità - dico nostre come insieme di valdostani - di
fronte ad una possibilità di intervento notevole.
Quando si dice, da un lato, che bisogna ricercare quei tipi di
investimento che tecnologicamente sono avanzati, e che sono quindi
in grado di garantire un'educazione qualificata per un lungo
periodo di tempo, bisogna anche dire che tali investimenti, tali
posti di lavoro costano carissimi; di conseguenza, non si può dire
che la dotazione della finanziaria è eccessiva, perché oggi i posti
di lavoro non qualificati costano relativamente poco, ma poi si va
in crisi; sono i posti di lavoro di alto valore che costano
Infine - chiedo scusa se taglio, ma purtroppo ho un appuntamento
- rispondo al Consigliere Nebbia: è chiaro che la finanziaria è uno
strumento limitato a quel dato tipo di intervento. Altri tipi di
interventi concorrenti o differenti - prestiti speciali per
l'agricoltura, fondo di rotazione, consorzio fidi e tutto il resto
- permangono, e sarà attraverso un confronto ed uno studio della
realtà che potremo stabilire se occorrono altri strumenti, se
occorrono modificazioni a quelli esistenti, se bisogna di nuovo
cambiare, perché giustamente è stato ricordato (non vorrei mancare
di rispetto) che per leso "PSI" rischiamo ancora una volta le
elezioni anticipate. Le elezioni anticipate comportano sei mesi di
chiusura totale dell'attività politica: che soltanto facendo in
pieno la nostra parte di attività politica, possiamo rispondere a
certe esigenze.
La finanziaria inizia, quindi, con questi scopi precisi,
limitati e dovrà raccogliere, con il tempo, tutto il capitale
azionario della regione, risolvendo anche altri problemi, ma questa
operazione può essere effettuata quando altre operazioni sono state
preventivamente fatte. Voi sapete benissimo che abbiamo dovuto
limitare all'inizio il capitale sociale della finanziaria a una
data cifra per evitare di dover chiedere il permesso alla Banca
d'Italia, perché, altrimenti, probabilmente, la finanziaria
inizierebbe l'esercizio nel 1983, certamente non nel 1982.
Qual è il nostro obiettivo? Il nostro obiettivo è semplice: è
quello di avere uno strumento che sia agile e che sia capace di
rispondere ad una varietà di situazioni che è enorme e che non si
lascia codificare in qualche principio, o in qualche documento. Per
ottenere questo risultato dobbiamo avere sì il capitale pubblico,
sì l'interesse della regione che definisce gli obiettivi, ma
dobbiamo poter avere, al tempo stesso, l'agilità delle strutture
private e la capacità decisionale di queste strutture.
...
INTERRUZIONE...
Guarda che la disinvoltura, oggi,
appartiene molto di più a certe strutture pubbliche che pagano
migliaia di miliardi per invalidità inesistenti e altre cose di
questo genere; quella sì che è disinvoltura. Comunque, ho detto che
non volevo fare polemiche.
In conclusione, la finanziaria funzionerà nella misura in cui
tutti noi, quale che sia la posizione politica che si ha in
Consiglio, saremo capaci di farla funzionare. E' semplicemente uno
strumento. Credo che qualcuno qui, qualche tempo fa, discutendo di
elaboratori elettronici diceva che erano schiavi stupidi ma veloci;
ecco, la finanziaria deve essere un servitore intelligente e rapido
a servizio di che cosa? Delle capacità che abbiamo di salvare le
industrie in Valle d'Aosta, perché se continuiamo con i tassi di
interesse intorno al 30%, l'unica soluzione che si sa prospettare è
quella della chiusura e di passare gli oneri in questione alla mano
pubblica.
PRESIDENTE
: Colleghi Consiglieri, con la replica del
Presidente della Giunta abbiamo terminato i lavori di questa
mattina.
Ricominciamo oggi alle ore 16,00 con l'esame
dell'articolato.
La seduta è sospesa.
La seduta termina alle ore 12,56.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK