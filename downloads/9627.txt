Consiglio Regionale della Valle d'Aosta - Oggetto del Consiglio n. 707 del 25 settembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 707 del 25 settembre 1989 - Resoconto
OGGETTO N. 707/IX - INCONVENIENTI NEL FUNZIONAMENTO DELLA
FUNIVIA AOSTA-PILA. (Interpellanza)
PRESIDENTE: Do lettura dell'interpellanza presentata dal
Consigliere Riccarand ed iscritta al punto 21 dell'ordine del
giorno.
INTERPELLANZA
APPRESO che nel corso del mese di agosto si sono verificate
numerose ed improvvise fermate nel funzionamento della funivia
Aosta-Pila costringendo i passeggeri a lunghe, scomode e
preoccupate attese all'interno delle cabine;
APPRESO ALTRESI' che sarebbero stati individuati dei cedimenti
in alcune strutture dell'impianto che richiederanno onerosi
interventi di sistemazione;
RILEVATO che questi fenomeni sono strani e sorprendenti in un
impianto nuovo, funzionante da appena un anno;
il sottoscritto Consigliere
INTERPELLA
la Giunta regionale per sapere:
1) per quali motivi si sono verificate le improvvise e numerose
fermate dell'impianto nel corso del mese di agosto;
2) se è vero che sono stati constatati dei cedimenti in alcune
strutture dell'impianto e di quali entità;
3) se esiste un collaudo completo e definitivo dell'impianto e
qual è stato il costo complessivo dell'opera;
4) che cosa si intende fare per rendere più efficiente il
servizio ed eliminare gli inconvenienti che si sono verificati.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Abbiamo appreso che, specie nel mese di
agosto, ma anche in seguito, si sono verificate numerose ed
improvvise fermate nel funzionamento della funivia Aosta-Pila, a
volte di pochi minuti, ma a volte anche di un quarto d'ora o di
mezz'ora; mi è stato riferito che in un caso, verificatosi il 23
agosto, c'è stata un'interruzione di un'ora, durante la quale i
passeggeri hanno dovuto addirittura attendere nelle cabine che la
funivia si rimettesse in funzione. Mi sono giunte anche delle
notizie ufficiose di cedimenti, che si sarebbero manifestati in
alcune strutture dell'impianto e che richiederanno onerosi
interventi di sistemazione.
Poiché si tratta di un impianto nuovo, che è entrato in funzione
da poco più di un anno, è piuttosto strano che si verifichino
questi inconvenienti e si registrino dei cedimenti strutturali, con
questa interpellanza si vuole accertare se effettivamente questi
inconvenienti si sono verificati, in che misura, quali sono i
problemi che interessano le strutture della funivia Aosta-Pila,
come mai sono stati segnalati questi cedimenti che hanno
determinato l'interruzione del servizio e come l'Amministrazione
intende provvedere per garantire un migliore funzionamento a questo
impianto funiviario.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (DC):
Alle domande poste dal Consigliere Riccarand,
che rispecchiano sue giuste preoccupazioni, che sono anche oggetto
di attenzione da parte della Giunta regionale, rispondo sulla base
di una relazione che mi sono fatto predisporre dall'ingegner
Illing, che è stato direttore dei lavori dell'impianto
Aosta-Pila.
Rispondo ora alla prima domanda, quella relativa alle fermate
dell'impianto. Nel corso del mese di agosto, l'impianto è stato
soggetto ad alcune interruzioni di esercizio a causa della
frequenza dei temporali, tipici del periodo estivo, che hanno
colpito la zona tra Aosta e Pila e che sono particolarmente
influenti per la telecabina a causa della sua elevatissima
lunghezza.
Le scariche atmosferiche ed il vento, che usualmente
accompagnano i temporali, determinano l'intervento dei sistemi
elettronici di sicurezza ed il conseguente repentino arresto
dell'impianto. I fulmini provocano, infatti, variazioni della
tensione nel circuito di sicurezza di linea che eccedono i limiti
permessi. Per il vento vi è una velocità limite precisa, posta
dalla normativa, oltre la quale gli impianti devono fermarsi.
La procedura normalmente attuata, nel caso in cui si noti
l'approssimarsi di un temporale, è quella di scaricare la linea dai
passeggeri e di fermare l'impianto stesso, disinserendo quindi i
circuiti di sicurezza collegati per l'intero sviluppo della linea,
finché il pericolo non viene superato. Tale procedura, che è
semplicemente applicabile per gli impianti funiviari normali, è
resa più complessa per la telecabina Aosta-Pila a causa della sua
lunghezza, che per il totale dei due tronchi è di 4.930 metri, per
cui è necessaria una particolare attenzione, capacità di previsione
e accuratezza di giudizio per valutare con sufficiente anticipo
l'evolversi della situazione meteorologica ed avere quindi il tempo
necessario per completare l'operazione di scarico dei passeggeri,
prima che il temporale si manifesti apertamente.
In un solo caso, verificatosi il 14 agosto, l'evoluzione della
situazione meteorologica fu talmente rapida da permettere a
malapena di completare le operazioni di scarico-passeggeri, ma non
di porre in isolamento la linea; per cui una scarica atmosferica
nelle vicinanze, convogliata dai circuiti di sicurezza, ha causato
il repentino arresto e la messa fuori servizio di numerose schede
elettroniche dei circuiti di controllo. Il fatto avveniva verso le
16,30 ed il tecnico di servizio, messosi subito all'opera, rilevava
la presenza di numerosi circuiti danneggiati. Le conseguenti
operazioni di ripristino venivano completate solo a notte
inoltrata, in modo da permettere la ripresa regolare del servizio
il giorno successivo. A causa dell'arresto forzoso, gli utenti
rimasti a monte ed a valle venivano trasportati a destinazione con
un servizio sostitutivo di autobus.
Alle irregolarità di esercizio dovute a cause atmosferiche si
deve aggiungere, nel mese di agosto, una sola ulteriore
interruzione del servizio, conseguente al corto circuito avvenuto
in un diodo di una delle circa 1.000 schede installate negli armadi
elettronici, per il controllo di tutti gli apparati e per la
sicurezza dell'esercizio, in rispondenza alle normative previste
dal Ministero dei Trasporti.
Il diodo in questione ha causato l'intervento del fusibile di
protezione e l'interruzione di alimentazione a vari circuiti, a cui
è seguito immediatamente l'arresto dell'impianto. Data la
difficoltà di individuare il diodo in corto circuito, il Direttore
di esercizio decideva lo scarico dei passeggeri presenti sulla
linea mediante il motore di recupero. Questa operazione, a causa
della lunghezza dell'impianto, ha richiesto circa 2 ore per essere
completata. Riparato il guasto, l'esercizio è ripreso
regolarmente.
Le cause dell'interruzione dell'esercizio, come si può rilevare,
sono state fuori dal controllo dei responsabili della gestione
dell'impianto. La caratteristica peculiare della telecabina, la sua
elevata lunghezza, che permette il collegamento diretto da Aosta a
Pila, la rende però soggetta a maggiori condizionamenti atmosferici
rispetto ad altri impianti similari e contro tali condizionamenti
non si può fare molto di più.
Possiamo ancora dire che le apparecchiature elettroniche di
controllo installate sull'impianto sono altamente sofisticate e la
società Pila è, di conseguenza, impegnata in un programma di
acquisizione di tecnici elettronici specializzati e nella
formazione di propri tecnici elettronici, per poter eseguire
prontamente le necessarie messe a punto dell'apparecchiatura di
controllo.
La seconda richiesta concerne la constatazione di cedimenti in
alcune strutture dell'impianto. Nel mese di ottobre del 1988, la
società Agudio denunciava che era stato riscontrato un cedimento
della fondazione del sostegno n. 3 del primo tronco. Immediatamente
veniva analizzata la situazione e venivano predisposti gli
interventi per eliminare il difetto.
Il cedimento risultava causato dalla preesistenza, nell'area di
posa della fondazione, di una cava coltivata per l'estrazione di
inerti, successivamente riempita con materiali di riporto. Voglio
sottolineare che l'abbassamento del piano di fondazione non si
presentava uniforme e c'era uno spostamento, rispetto alla
verticale, di circa 12 primi di grado della linea, abbondantemente
inferiore ai limiti di tolleranza della normativa ministeriale, che
sono di 30 primi di grado.
L'impresa eseguiva immediatamente il ripristino della stabilità
del sostegno a sue spese, con l'intervento della ditta Trevi S.p.A.
di Cesena, specializzata nel settore perforazioni e fondazioni
profonde. L'operazione è consistita nella perforazione e nella
successiva iniezione di 6 micropali del diametro di 200 millimetri
fino alla profondità di 22 metri. Il lavoro, che è stato iniziato
il 24 novembre 1988, è stato completato entro il 1° dicembre, in
tempo quindi Per consentire l'apertura della telecabina per la
stagione invernale 1988/89. Di tutto ciò sono stati costantemente
tenuti informati l'Ufficio speciale Trasporti ed Impianti fissi di
Torino e l'Ufficio speciale della Motorizzazione civile, che sono
preposti alla verifica della sicurezza dell'esercizio.
I calcoli della linea, con le nuove posizioni delle rulliere
dovute alla messa a punto del sostegno, venivano quindi rifatti,
verificando la corrispondenza a quanto disposto dalla normativa. Da
allora il sostegno è stato tenuto sotto osservazione e non ha
manifestato alcun ulteriore spostamento.
La terza richiesta concerne l'esistenza di un collaudo. In data
19 marzo 1988 è stato eseguito un collaudo statico delle strutture
in cemento armato e metalliche, relative alle stazioni ed ai
sostegni di linea, a firma dell'ing. Maione e dell'ing. Vallacqua,
che è stato successivamente depositato presso l'Assessorato ai
Lavori Pubblici in data 22 marzo 1988.
Un altro collaudo per l'autorizzazione all'apertura al pubblico
esercizio si è svolto il 28-29 e 30 marzo 1988, alla presenza della
Commissione ministeriale, nominata dal Ministero dei Trasporti e
composta da 7 tecnici, che ha effettuato le verifiche e le prove
funzionali ai sensi di legge, concedendo, a seguito del risultato
positivo delle prove, il nullaosta tecnico per l'apertura al
pubblico esercizio dell'impianto, in data 1° aprile 1988.
E' in corso di completamento il collaudo definitivo dei lavori
(di carattere tecnico e amministrativo e che quindi terrà conto dei
precedenti collaudi, quello statico e quello della Motorizzazione),
ai sensi della legge sui lavori pubblici, da parte della
Commissione di ufficiali collaudatori nominata dall'Amministrazione
regionale e composta dal dott. Francesco Casale di Bologna,
dall'ing. Maione e dall'ing. Vallacqua di Aosta.
Per quanto riguarda il costo delle opere si può sinteticamente
delineare il seguente quadro, distinto in tre parti:
a) appalto principale per le opere in cemento armato ed
elettromeccaniche, costruzione della linea e vetture:
13.341.500.000 lire;
b) per lavori di tamponamento esterno, copertura, impianti
tecnici ed abbellimenti: 2.777.097.671 lire;
c) fornitura per l'installazione di opere elettromeccaniche per
la cabina di sezionamento e trasformazione dell'energia elettrica
(si tratta in pratica della cabina ENEL presso la stazione di
Les-Fleurs): 125.979.295 lire.
Il totale dei lavori, quindi, ammonta a 16.244.576.966 lire.
All'esame degli ufficiali collaudatori ci sono riserve, da parte
delle imprese, per 165.000.000 di lire, dell'ordine cioè dell'1%
rispetto all'importo globale dei lavori.
Per completare il quadro espositivo, aggiungo che gli
inconvenienti, a parte quello del cedimento del pilone, che
comunque è ampiamente al di sotto dei limiti di tollerabilità e
rispetto al quale è stato preso immediato provvedimento e la cui
situazione viene tenuta costantemente sotto controllo, sono dovuti
alla sofisticazione, estremamente spinta, dell'impianto, che è
complesso ed è gestito ed assistito da apparecchiature elettroniche
suscettibili di sbalzi e di inconvenienti proprio per la loro
sofisticazione.
Si dà atto che alle ore 12,19 riassume la Presidenza il
Presidente Bich.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Ringrazio l'Assessore Fosson della sua
risposta molto dettagliata, che però conferma la fondatezza di
alcune preoccupazioni e di alcuni rilievi. Si tratta certamente di
un impianto molto sofisticato, forse troppo, visto che è difficile
padroneggiarlo in coincidenza di inconvenienti imputabili ad eventi
atmosferici, già noti peraltro fin dall'inizio.
Sorprende quindi che, di fronte ad un impianto che è costato
oltre 16 miliardi, si possano verificare dei fatti, come il
cedimento parziale delle fondazioni di un pilone di sostegno del
quale ha parlato l'Assessore Fosson, che sono piuttosto
sorprendenti, a soli sei mesi da quando questo nuovo impianto è
stato adibito a pubblico servizio. La corrispondenza tra la
funzionalità dell'impianto ed il costo che abbiamo dovuto sostenere
fa sorgere qualche perplessità. Possiamo solo augurarci, ed in tal
senso sollecitiamo l'Amministrazione, che si adottino tutti i
provvedimenti necessari affinché non si abbiano più a ripetere gli
inconvenienti che si sono verificati in particolare nello scorso
mese di agosto e che hanno creato notevole disagio, specialmente
tra i passeggeri che hanno dovuto attendere oltre un'ora prima di
essere scaricati.
L'interpellanza aveva appunto lo scopo di sollecitare una
sistemazione definitiva di questa linea. Speriamo che il collaudo
definitivo venga completato in tempi brevi e che non si verifichino
più gli inconvenienti lamentati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK