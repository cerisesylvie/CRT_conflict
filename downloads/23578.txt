Consiglio Regionale della Valle d'Aosta - Oggetto del Consiglio n. 2656 del 17 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2656 del 17 aprile 2007 - Resoconto
OGGETTO N. 2656/XII - Situazione di crisi dello stabilimento
Rossignol e opportunità offerte ai lavoratori di continuare la
produzione. (Interpellanza)
Interpellanza
Verificata l'opportunità e l'urgenza di affrontare la
particolare situazione di crisi nella quale versa lo stabilimento
della "Rossignol Ski Poles" di Verrayes, le cui tormentate vicende
degli ultimi mesi hanno posto fortemente in pericolo il posto di
lavoro di circa 40 persone;
Viste le recenti notizie di stampa, dalle quali è emersa
nettamente l'eventualità di una chiusura dello stabilimento, dopo
il definitivo fallimento dell'accordo tra la Rossignol e la Spf
Scott di Gignod;
Constatato che, al di là di una fragile garanzia di non
immediata chiusura della fabbrica, non vi sono al momento concrete
possibilità di garantire la continuazione della produzione, anche
attraverso il coinvolgimento di altri imprenditori, stante la
disponibilità della Rossignol ad affidare anche a imprese locali la
gestione dell'attività;
Considerato che lo stabilimento di Verrayes risulta attivo da
almeno 20 anni ininterrottamente tramite la produzione attuale e
che ha potuto offrire in questo frattempo un importante contributo
all'occupazione del comprensorio;
Atteso inoltre che l'Amministrazione regionale è impegnata a
risolvere, con una propria politica industriale, i nodi di una più
vasta crisi del settore;
i sottoscritti Consiglieri regionali
Interpellano
Il Presidente della Regione e l'Assessore competente per
sapere:
1) se la Giunta sia a conoscenza dell'opportunità offerta
dall'azienda ai lavoratori stessi di gestire l'attività e
continuare la produzione;
2) quali siano le condizioni, verificata tale opportunità,
alle quali la società Rossignol Ski Poles darebbe in gestione
l'azienda ai dipendenti;
3) in che modo l'Amministrazione intende comunque intervenire
per garantire l'occupazione a questi dipendenti (che sarebbero
peraltro sfavoriti in maggioranza da un'età di problematica
ricollocazione lavorativa), agevolando questo tipo di
accordo;
4) se non si ritenga, anche alla luce dell'accordo
recentemente sottoscritto con la Finmeccanica, di poter cogliere,
in questo progetto di gestione da parte dei lavoratori della
Rossignol, anche un'opportunità per realizzare progetti innovativi
di ricerca e diversificazione della produzione.
F.to: Bortot - Venturella
Presidente
- La parola al Consigliere Bortot.
Bortot (Arc-VA)
- Riassumo brevemente la situazione, lo
abbiamo già fatto stamani in IV Commissione in audizione con
l'Assessore. Abbiamo una crisi industriale che si perpetua da
diversi anni, abbiamo degli alti e bassi nel settore industriale,
alcune aziende che vanno bene e altre che non riescono ad emergere
o a superare la crisi, occorrono interventi di tipo strategico, vi
sono problemi di risorse finanziarie che mancano all'Assessorato
delle attività produttive, vi è la possibilità di attingere a dei
fondi della formazione, vi è la possibilità di travasare fondi da
diversi Assessorati quali quello dell'agricoltura o quello dei
lavori pubblici; il problema per il Consiglio è di mettere
l'Assessorato in grado di avere le risorse finanziarie per far
fronte alla crisi industriale e di investire in settori innovativi.
Lo ripeto, perché vedo che c'è qualcuno che sorride: occorre
smettere di foraggiare una pletora di "mangia-mangia" in
agricoltura, dove i soldi non vanno alle piccole aziende, ma vanno
ad associazioni, consulenze, incarichi e via dicendo, occorre
smetterla di "buttare soldi dalla finestra" per foraggiare le
clientele: parlo del comparto agricolo e del comparto lavori
pubblici, per impegnare invece i soldi nei settori produttivi che
creano lavoro e ricchezza e non creano solo burocrazia, incarichi,
consulenze fasulle perché qualcuno è amico dell'amico o parente del
parente. Ho alzato il tono perché qualcuno smetta di sorridere,
perché su questo ci ricava dei bei soldi a scapito dell'interesse
di tutti i Valdostani! All'interno di questo contesto c'è la
"Rossignol" che è in crisi, non sono riusciti a trovare un accordo
con la "Scott" e l'azienda ha offerto l'opportunità di far gestire
direttamente ai lavoratori la produzione. Tale problema l'ho già
sollevato il Consiglio scorso in tono informale, ho voluto
presentare un'interpellanza per capire se questo Consiglio,
l'Assessore, il Governo regionale, viste le tradizioni di
cooperazione, di consorzi di questa Regione, ritiene perlomeno
opportuno verificare se esiste una possibilità che questa cosa
"vada in porto", perché forse avremmo risolto un problema a un
sacco di dipendenti, che hanno tutti più di 35-40 anni,
difficilmente da riformare professionalmente e collocare in altri
settori se non in cassa integrazione, dove da 2 anni parcheggiano
già i lavoratori di "Tecdis". Se esiste - perché conosciamo i
rischi e la pericolosità di questa manovra che è un modo elegante
della "Rossignol" per defilarsi - la possibilità in questi 2 anni
che avrebbero i lavoratori di gestirsi l'azienda di accompagnarli
in una diversificazione produttiva che alla fine dei 2 anni, quando
cessa l'acquisto della produzione da parte della "Rossignol" che la
garantisce per 2 anni, abbiamo creato le condizioni per una
diversificazione produttiva in tale azienda. Chiedo al Consiglio e
al Governo di verificare con i lavoratori, che hanno costituito un
comitato, se esiste questa possibilità e, in caso affermativo, di
accompagnarla con un intervento non tanto di tipo finanziario,
quanto di tipo professionale, di consulenza, di sostegno e di altro
genere, per verificare questa opportunità. Potrebbe non essere
facile o potrebbe essere che molti lavoratori non sono d'accordo,
ma potrebbe darsi che ci si possa "attaccare" a questa soluzione e
possano nascere dei percorsi e delle soluzioni che potremmo
percorrere per altre situazioni meno precarie come lo è la
"Rossignol" in questo momento.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- La sua interpellanza sottolinea
un'attenzione che da parte mia c'è nei confronti della "questione
Rossignol" dagli ultimi 2 mesi. Non solo abbiamo convocato più
volte la "Rossignol" in modo ufficiale, addirittura 2 volte negli
ultimi 30 giorni e sempre all'ultimo minuto ha fatto pervenire
telegrammi di scuse e non si è presentata. In tal senso diventa
difficile, in mancanza dell'interlocutore, andare ad approfondire
il tema e le reali intenzioni da parte dell'azienda. Di fatto
l'unica verifica che abbiamo potuto fare è stata attraverso la
convocazione della "Scott", che invece si è presentata con i suoi
riferimenti svizzeri e dove ci ha comunicato che non è stato
possibile raggiungere l'accordo con la "Rossignol" perché loro
sarebbero in grado di assorbire la produzione e fare degli accordi
con "Rossignol", ma il vero problema sarebbe che andarsi ad
appesantire di tutti i dipendenti della "Rossignol" metterebbe
forse in crisi la loro funzionalità stessa. Loro hanno un punto di
equilibrio, potrebbero ampliare la loro produzione, ma non si
potrebbero permettere di assorbire tutti i lavoratori: questo ha
fatto sì che in prima battuta il possibile accordo è venuto meno.
Conseguentemente si dice che la "Rossignol" avrebbe offerto ai
lavoratori questa opportunità. Come le ho detto stamani, non solo
intendo verificarla, ma convocherò la "Rossignol" e anche il
Comitato dei lavoratori, anche perché né a noi come Assessorato, né
a "Finaosta" è mai pervenuta alcuna informazione di offerta della
"Rossignol" nei confronti del Comitato di lavoratori. Se sono state
fatte, sono state fatte a voce e a noi non risulta che ci siano
documenti e, se questi documenti ci sono, spero siano nelle mani
del Comitato dei lavoratori di modo che possiamo prenderne visione.
Conseguentemente, non solo quello che lei dice è interessante, se
vi fossero queste proposte, è opportuno che il Comitato dei
lavoratori, prima di fare qualunque passo, debba essere tutelato in
quello che potrebbe essere un percorso che deve essere messo sotto
osservazione. La "Rossignol" innanzitutto non è un'azienda che va
male a livello internazionale, va bene a livello internazionale; è
un'azienda quotata in borsa e comunque, prima di procedere a
dismissioni e a chiusure di stabilimenti, deve presentare i suoi
progetti all'azionariato e deve passare attraverso diverse fasi,
quindi non credo sia facile per loro dare il via ad un disimpegno,
pertanto, prima di incentivare il loro disimpegno, dobbiamo fare in
modo che vi sia un disimpegno a fronte di un impegno reale della
"Rossignol" di tutelare poi chi dovesse subentrare e questo
nell'interesse dei lavoratori... e non farli ritrovare "con il
cerino in mano" fra un anno e mezzo. Da parte nostra c'è
l'attenzione e la disponibilità di andare ad approfondire tutto
fino in fondo.
Presidente
- La parola al Consigliere Bortot.
Bortot (Arc-VA)
- Grazie alla disponibilità
dell'Assessore, ovviamente ripeto non credo sia un problema del
sottoscritto, ma riguarda tutto il Consiglio. Adesso mi viene un
dubbio, perché l'ultimo Consiglio ho dato un foglio di posta
elettronica all'Assessore Marguerettaz e al Presidente Caveri e
forse non l'ho dato a lei, perché lì c'erano le condizioni,
ovviamente informali, con le quali la "Rossignol" diceva che era
disponibile a lasciare ai lavoratori la gestione. In sostanza,
garantiva l'acquisto della produzione a un prezzo da concordare per
2 anni + 2, però i + 2 si potrebbero cancellare; chiedeva la quota
di ammortamento dei macchinari a suo tempo acquistati e non ancora
ammortizzata, evidentemente spendere dei soldi per comprare le
quote non ammortizzate di macchinari che magari fra 2 anni sono
obsoleti solleva dei grandi problemi. In sostanza, vi sono delle
problematiche; ripeto: questa cosa "non andrà in porto", ma se
esiste una possibilità, dobbiamo giocarcela, perché il tipo di
professionalità interna, la lavorazione dell'alluminio, se parliamo
anche solo di canne da pesca o di diversificazione produttiva...
siccome la lavorazione dell'alluminio e settori comparati "tirano",
se andiamo a scavare dentro la convenzione firmata con la
"Finmeccanica", potrebbero emergere delle opportunità. Chiedo al
Consiglio di dare l'appoggio all'Assessore per verificare questa
cosa fino in fondo, a quel punto se questa cosa "non va in porto",
ce la siamo "giocata", ci possiamo presentare a testa alta da
qualsiasi parte andiamo perché perlomeno l'abbiamo verificata.
Presidente
- Vista l'ora, tenuto conto che le prossime
iniziative comporterebbero una discussione ampia, dichiaro chiusi
per questa giornata i lavori dell'odierna seduta del Consiglio. I
lavori riprenderanno domattina alle ore 9,00 con la discussione
delle leggi elettorali.
La seduta è tolta.
---
La séance se termine à 19 heures 47.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK