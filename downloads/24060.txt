Consiglio Regionale della Valle d'Aosta - Oggetto del Consiglio n. 3046 del 17 ottobre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3046 del 17 ottobre 2007 - Resoconto
OGGETTO N. 3046/XII - Interpellanza: "Eventuali modificazioni
delle norme per la sostituzione di automezzi inquinanti".
Interpellanza
Premesso che il filtro antiparticolato sarebbe uno strumento
ideato per "ridurre" le polveri sottili prodotte dai motori diesel
secondo un sistema capace, non solo di filtrare e trattenere le
particelle solide, ma in grado di attivare un processo di
rigenerazione;
Considerato che tale capacità di rigenerazione del filtro
deriva da un processo di combustione che degrada le particelle
solide con diametro inferiore a 10 micron generando particelle di
diametro fino a 1 micron;
Constatato che tali particelle chiamate comunemente
nanopolveri sono ben più pericolose di quelle più "grossolane" in
quanto penetrano molto più in profondità nell'organismo rendendosi
ancora più offensive;
Ricordato che il 10 marzo 2006 il SCENIHR (Scientific
Committee on Emerging and Newly Identified Risks) su invito della
Commissione delle Comunità Europee aveva dichiarato che "Per quanto
i metodi tossicologici ed ecotossicologici attuali siano adeguati
per valutare gran parte dei pericoli associati alle nanoparticelle,
essi potrebbero non essere sufficienti per tener conto di tutti i
pericoli. L'esistenza di incertezze impone di modificare le vigenti
procedure di valutazione dei rischi per quanto riguarda le
nanoparticelle. Lacune della conoscenza sono state confermate su
aspetti quali la caratterizzazione delle nanoparticelle, la loro
individuazione e misurazione, il loro evolvere e la loro
persistenza nell'essere umano e nell'ambiente, e tutti gli aspetti
tossicologici ed ecotossicologici associati. Queste lacune devono
essere colmate affinché si possano valutare in modo soddisfacente i
rischi per gli esseri umani e per gli ecosistemi", e che tale
rapporto è stato reso pubblico solo il 6 settembre 2007;
Richiamata la legge regionale 6 agosto 2007 n. 18 sugli
incentivi regionali per il rinnovo tecnologico del parco auto e
moto circolante in Valle d'Aosta, che agli articoli 2 e 5, dispone
un aumento del contributo di 200 euro per gli autoveicoli di nuova
immatricolazione come Euro 4 e Euro 5 dotati di filtro
antiparticolato (FAP o DPF) e la Delibera di Giunta regionale del
5/09/2002 n. 2398;
i sottoscritti Consiglieri regionali
Interpellano
l'Assessore competente per conoscere:
1) se il Governo regionale alla luce delle nuove osservazioni
della Commissione delle Comunità Europee intende modificare sia la
legge regionale che la delibera attuativa.
F.to: Venturella - Squarzino Secondina
Presidente
- La parola al Consigliere Segretario
Venturella.
Venturella (Arc-VA)
- Credo, Assessore La Torre, che per
pochi giorni - questione di date in definitiva - potevamo far sì
che il disegno di legge n. 178, riguardante gli incentivi sul
rinnovo parco auto, gli ecoincentivi 2007, fosse costruito in
maniera diversa. Perché le dico questo? Perché proprio pochi giorni
dopo l'approvazione della legge regionale n. 18, quella che
predisponeva un programma di incentivi regionali per il rinnovo
tecnologico del parco auto... dove vi sono in 2 articoli - 2 e 5 -,
fra l'altro oggetto di nostro emendamento... che prevedono un
aumento di 200 euro a quegli autoveicoli dotati di filtro
antiparticolato, come ribadito dalla deliberazione del settembre
2007. Sappiamo da quanto riportano i giornali che vi sono problemi
di accantonamento di fondi, ma appunto per una questione di date vi
è stata una comunicazione della Commissione al Comitato economico e
sociale europeo, a cui faccio riferimento nelle premesse
dell'interpellanza, che leggo perché importante e che è stato reso
pubblico il 6 settembre 2007... cosa dice? Innanzitutto è un
Comitato scientifico sui rischi emergenti e recentemente
identificati. Il Comitato scientifico - quello che è stato
individuato per studiare sia le nanotecnologie, sia quelle che
alcuni autori affermati definiscono nanopatologie - dice:
"Per quanto i metodi tossicologici ed ecotossicologici
attuali siano adeguati per valutare gran parte dei pericoli
associati alle nanoparticelle, essi potrebbero non essere
sufficienti per tener conto di tutti i pericoli. L'esistenza di
incertezze impone di modificare le vigenti procedure di valutazione
dei rischi per quanto riguarda le nanoparticelle. Lacune della
conoscenza sono state confermate su aspetti quali la
caratterizzazione delle nanoparticelle, la loro individuazione e
misurazione, il loro evolvere e la loro persistenza nell'essere
umano e nell'ambiente, e tutti gli aspetti tossicologici ed
ecotossicologici associati. Queste lacune devono essere colmate
affinché si possano valutare in modo soddisfacente i rischi per gli
esseri umani e per gli ecosistemi"
.
Un certo riconoscimento quindi a chi per primo individuò nelle
particelle ultrafini molti pericoli. Sappiamo bene che nella
ricerca scientifica i risultati sono stati ottenuti dopo lunghi
studi, ma anche dopo casi fortuiti, Pasteur ne è un esempio.
Crediamo che non si debba cadere in un paradosso, che è questo:
voglio migliorare la qualità dell'ambiente, allora giustamente
dico: passo da autoveicoli "Euro 0" ed "Euro 1" a "Euro 3" ed "Euro
4", ma individuo nel filtro antiparticolato quello strumento che è
in grado di migliorare la qualità delle emissioni degli autoveicoli
secondo le normative vigenti. Vi è un problema nelle schede stesse
dei filtri antiparticolati, proprio questi filtri abbattono sì il
particolato fine, il "PM10", ma il loro processo di catalizzazione
provoca invece la frammentazione di queste polveri sottili in
polveri ultrasottili che non vengono fermate dal filtro. Il
paradosso quindi che le indicavo, Assessore, è che, per far del
bene e per puntare al meglio, corriamo il rischio di dare degli
incentivi invece a strumenti che potrebbero risultare ancor più
pericolosi. Voglio dire che per un principio di precauzione sarebbe
necessario ripensare agli ecoincentivi.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Il collega Venturella ha concluso
presentando quello che potrebbe essere un paradosso e ha concluso
dicendo che potrebbero questi ecoincentivi danneggiare forse di più
la salute di quello che invece si pensa possono fare in bene e ha
usato il condizionale. Io dico però senza polemica che il paradosso
è diluirsi su dei confronti sterili in merito a cose che potrebbero
fare male, mentre vi sono cose di cui abbiamo la certezza che fanno
male. Si tratta, lei condividerà, delle emissioni delle auto "Euro
0" e "Euro 1" e via così a salire. Credo che il vero dibattito -
poi parleremo del "FAP" e di tutto quello che potrebbe essere o non
essere - non è su quello che migliora la situazione o che potrebbe
migliorarla, ma dovrebbe essere su come migliorare quello che non
funziona: ecco che, parlando degli ecoincentivi - e lei ha fatto
una piccola allusione al fatto che sono terminati i soldi -, mi
viene in mente il percorso che c'è stato all'interno di quest'aula
e anche dove si è generato quel piccolo errore che ha causato il
consumo del denaro in tempi così brevi. La legge era stata portata
in aula con la previsione di dare ecoincentivi a "Euro 0" e "Euro
1", fu chiesto un emendamento - non ricordo più da chi perché lo
condivisi anch'io, quindi me ne assumo anch'io la responsabilità -
per aggiungere anche gli "Euro 2" e noi aggiungemmo alla nostra
deliberazione anche gli "Euro 2". Ad oggi quella piccola modifica
che apparentemente sembrava ininfluente rispetto alla legge, da
tutti ritenuta buona, è quella che ha fatto bruciare il 50% della
legge in tempi così brevi, perché il 50% delle auto che sono state
cambiate sono "Euro 2". Cosa volevo dirle con questa parabola? Che
molte volte, quando si cerca di andare oltre e ancora oltre, si
perde l'obiettivo principale: quello di andare a modificare le cose
che certamente fanno male, perché, se in quella occasione ci
fossimo limitati ad inserire l'"Euro 0" e l'"Euro 1", oggi avremmo
avuto più denaro per andare a togliere dal mercato le auto "Euro 0"
e "Euro 1"; non che le "Euro 2" inquinino di meno, ma un po' meno
delle "Euro 0" e "Euro 1", invece sempre per fare quel passo in
avanti, sempre per non essere mai contenti... e la stessa cosa
accade per il "FAP".
Il "FAP" c'è chi dice che fa bene, c'è chi dice che fa male,
però io mi devo anche attenere alle normative di legge.
Innanzitutto lo Stato - in questo momento credo che l'ambiente sia
governato da un Ministro della sua area - mi dice che il "FAP" è da
considerarsi uno strumento atto a ridurre l'inquinamento e mi
sembra un elemento reale. La Legambiente nel suo Programma "Mal
d'aria di città" del 2007 fa l'elogio del "FAP", poi le cito
qualche altra osservazione in merito. Il prof. Jodinsky... non so
chi è... ma il Presidente della Trasporti... praticamente la
Confederazione europea delle associazioni che si occupano di
ambiente e trasporti... dice:
"non c'è motivo di preoccuparsi, i
moderni filtri antiparticolato funzionano molto bene"
. Il prof.
Dietmann Origer, referente del traffico di energia del "NABU" - che
sarebbe l'Associazione ambientalista tedesca, una delle più dure -,
dice:
"la risposta alla domanda è definitivamente sì: le
particelle raccolte nel filtro vengono periodicamente bruciate ad
alta temperatura e trasformate in CO"
. Peter Van Medbek,
Responsabile del Consiglio di Bruxelles per l'ambiente, dice:
"Recentemente Michael..."
- e cita altri nomi -
"...
ricercatore olandese, ha stabilito che applicare i filtri aperti ai
veicoli..."
-
che non sono i "FAP" -
"... non è
affatto positivo, infatti la quantità ponderale di particelle
diminuisce, ma anche la loro dimensione, cosa che ha effetti
negativi sulla salute"
, quindi ribadisce il discorso del "FAP";
dopodiché il dott. Michael Machi, Università tecnica olandese, dice
anche lui che il "FAP" è una cosa che va bene. Concludo prendendo
il giornale "Eco dalle città", che intervista il prof. Antonio
Rolla, Direttore della stazione sperimentale per i combustibili di
Milano, il quale dice... in conclusione dell'intervista con una
nota sulle auto non catalitiche... senta cosa dice, e torniamo
all'inizio del discorso:
"le auto non catalizzate inquinano fino
a 50 volte di più degli Euro 4, l'unico sistema per migliorare
sensibilmente la qualità dell'aria in un'area come la Pianura
padana è vietare la circolazione dei non catalitici anche sulle
autostrade; si avrebbe così un miglioramento previsto del 40%"
.
Prima di esaurirci nella discussione sul "FAP", non so se il tempo
le darà ragione sul "FAP" o sul non "FAP", forse dovremmo
concentrarci tutti di più sull'"Euro o" e "Euro 1", che sono ancora
sulle nostre strade ed inquinano in maniera esorbitante.
Presidente
- La parola al Consigliere Segretario
Venturella.
Venturella (Arc-VA)
- Proprio per rispondere alle sue
diverse osservazioni: una sul mio leggero e soffice "volo d'ala"
sul contributo, sulla sparizione in tempi brevissimi della somma a
disposizione... noi non dico che avevamo intuito, ma avevamo
proposto nei nostri emendamenti... ho qui proprio i nostri
emendamenti - 7 - presentati alla legge in cui si chiedeva, pensi
un po', la soppressione dell'articolo 3 e dell'articolo 5, proprio
di quegli articoli che prevedevano l'"Euro 2". Non perché si
prevedeva la sparizione, ma pensi, Assessore La Torre, che con
l'emendamento n. 2 e con l'emendamento n. 5 andavamo ad individuare
nell'aumento di 500 euro quelle autovetture che erano invece
veramente a bassa emissione, che erano quelle a metano, a GPL e
quelle ibride. Forse se il giorno della discussione in Consiglio,
25 luglio, l'Assessore avesse fatto approvare questo, le polemiche
non sarebbero sorte, ma lasciamo perdere questo e andiamo avanti
sul filtro antiparticolato. Io non so, ma ho sentito solo una
frase, quando un professore dice che le particelle vengono
distrutte... vengono trasformate in CO2... le polveri sottili a cui
ci riferiamo non contengono solo carbonio, ma contengono particelle
inorganiche che vanno dal berillio al cromo, al ferro, che non
possono essere distrutte; proprio affinché rimanga... vorrei
leggere il rapporto di un ricercatore, il prof. Giovanni Volpe, che
parla di "FAP" e dice:
"ogni 300-400 km. il filtro è intasato, perché trattiene il
particolato, un po' come il filtro del caffè, allora interviene un
sistema regolato da una sorta di piccolo computer, che a 550 °C,
proprio perché il filtro è intasato dalle particelle fini, non
ultrafini, sminuzza il particolato riducendolo, come dice la
pubblicità stessa di quei dispositivi, a particelle più piccole di
quanto non sia rilevabili dalle comuni apparecchiature di
controllo, vale a dire particelle ultrafini"
. Non rilevate
dalle comuni apparecchiature, Assessore, non vuol dire che queste
siano svanite nel nulla, per di più è notissimo che più la
particella è sottile... dunque le particelle si formano a seguito
della temperatura nella camera di scoppio del motore, temperatura
molto più alta dei 500 °C raggiunti dal filtro quando espelle le
particelle ultrafini. Vuol dire che è proprio nel sistema, nella
pubblicità del "FAP" quello che capita, ossia si riducono le
particelle fini in ultrafini, per poi dire che spariscono, ma non
possono sparire! Non vengono rilevate...
(interruzione dell'Assessore La Torre, fuori
microfono)
... si potrebbe fare, come abbiamo dato ecoincentivi agli "Euro
2"... limitare solo a quelle "Euro 4" ed "Euro 5": questo potrebbe
essere un passo avanti nella strada del principio di
precauzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK