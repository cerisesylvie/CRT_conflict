Consiglio Regionale della Valle d'Aosta - Oggetto del Consiglio n. 2742 del 27 settembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2742 del 27 settembre 2023 - Resoconto
OGGETTO N. 2742/XVI - Approvazione del bilancio consolidato
della Regione Autonoma Valle d'Aosta/Vallée d'Aoste per l'esercizio
finanziario 2022, ai sensi del decreto legislativo
118/2011.
Bertin (Presidente) -
Punto n. 4 all'ordine del giorno.
Ha chiesto la parola il Presidente della Regione, ne ha
facoltà.
Testolin (UV) -
Il bilancio consolidato è redatto, come
diceva il titolo, ai sensi dell'articolo 11bis del decreto
legislativo n. 118/2011 e ha una funzione sostanzialmente
conoscitiva.
L'obbligatorietà dell'approvazione di questo bilancio è stata
fissata al 30 settembre del 2023, rispetto alle precedenti date di
approvazione che vedevano il percorso chiudersi entro il 30
novembre dell'anno di riferimento. Questo ha comportato
un'accelerazione da parte delle strutture competenti per quanto
riguarda l'acquisizione dei dati, che è già iniziata durante l'anno
nel periodo primaverile per permettere la consolidazione da parte
del gruppo Amministrazione pubblica del percorso che ha portato
all'acquisizione di tutti i dati.
Il bilancio consolidato prende in considerazione i dati della
RAVA, del Consiglio, dell'Istituto di previdenza per il Consiglio e
di altri tredici enti che vado a elencare: il Gruppo Finaosta,
Aosta Factor, il Gruppo CVA, VdA Structure, quindi Strutture Valle
d'Aosta S.r.l., SIV, Cervino S.p.A., Courmayeur Mont Blanc S.p.A.,
Monterosa, PILA, INVA, Società Servizi Valle d'Aosta S.p.A.,
Raccordo Autostradale Valle d'Aosta RAVA S.p.A., Società Autostrade
Valdostane S.p.A., Autoporto della Valle d'Aosta, che è entrato a
far parte del perimetro di consolidamento in seguito
all'acquisizione del 2%, che precedentemente era in mano ai Comuni
di Brissogne e di Pollein. Non fa parte di questo bilancio
consolidato la Casino de la Vallée S.p.A. e ne diamo comunicazione
in funzione del fatto che la normativa prevede espressamente che
non siano comprese nel consolidato le società in concordato
preventivo, come lo è ancora la Casino de la Vallée almeno sino al
prossimo dicembre 2024, che è definita come data di chiusura del
concordato preventivo.
Il processo di consolidamento ha visto una pre-masticazione di
questi dati da parte dei due gruppi finanziari, Finaosta S.p.A. e
CVA, che hanno elaborato i propri bilanci e ne hanno dato
un'approvazione all'interno dei propri Consigli di amministrazione,
i loro bilanci consolidati poi sono stati propedeutici a
consolidare con i dati relativi a Regione Autonoma e Consiglio. La
situazione che ne emerge è una situazione di equilibrio economico
patrimoniale, una situazione che ci dà dei dati confortanti e che
sono sicuramente appropriati per garantire un prosieguo dei lavori
ai fini istituzionali. Lo stato patrimoniale consolidato pareggia
su 6,5 miliardi di euro e il patrimonio netto è di circa 4 miliardi
e mezzo: più di 570 milioni rispetto al 2021, un importante
risultato che dimostra appunto l'equilibrio finanziario economico
patrimoniale e una solidità nel medio periodo che consente
l'attuazione delle attività dell'Ente Regione.
Le voci più significative dell'attivo patrimoniale le
riscontriamo nelle immobilizzazioni immateriali, pari a circa 2
miliardi e 300 milioni o poco meno, nelle immobilizzazioni
finanziarie, che ammontano a circa 975 milioni di euro, di cui la
componente più rilevante è quella rappresentata dai crediti
iscritti nelle immobilizzazioni per circa 803 milioni, la cui
componente principale è rappresentata dai crediti nei confronti di
Finaosta rappresentati dai fondi di rotazione della gestione
speciale. Essi rappresentano la forza di intervento sul nostro
territorio per quanto riguarda appunto i mutui principalmente a
tasso agevolato in tutti i settori che coinvolgono il nostro
tessuto socio-economico. L'attivo circolante invece ammonta a circa
3 miliardi di euro e per il passivo patrimoniale sono da
sottolineare i fondi accantonati, che sono pari a circa 495
milioni, debiti da finanziamenti che ammontano a circa 886 milioni
di euro e altri debiti pari a circa 460 milioni di euro. Il conto
economico dell'esercizio chiude con un risultato di 602 milioni di
euro e nel confronto con l'anno precedente l'utile del gruppo
cresce di circa 370 milioni di cui una buona parte è per merito
della gestione della Regione e poi per il buon andamento della CVA.
Nel risultato di gestione caratteristica si evidenzia una crescita
di circa 680 milioni, nel risultato dei proventi e oneri finanziari
circa 23 milioni in più e nel risultato di gestione straordinaria +
6,5 milioni di euro. Questo confortato dal parere positivo dei
revisori dei conti ci dà la garanzia di poter continuare a operare
in un gruppo, Pubblica Amministrazione, che possa contare su una
solidità e una tranquillità che ci conforta per il prosieguo delle
attività da rendere alla nostra comunità.
Presidente -
La discussione generale è aperta. Se
qualcuno vuole intervenire, è invitato a prenotarsi. Non vedo
richieste di intervento, metto pertanto in votazione il bilancio
consolidato e la legge finanziaria. La votazione è aperta. La
votazione è chiusa.
Presenti: 34
Votanti: 19
Favorevoli: 19
Astenuti: 15 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Sammaritani)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK