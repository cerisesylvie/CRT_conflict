Consiglio Regionale della Valle d'Aosta - Oggetto del Consiglio n. 1449 del 3 novembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1449 del 3 novembre 2010 - Resoconto
OGGETTO N. 1449/XIII - Interpellanza: "Ipotesi di
conferimento di incarichi nell'ambito della società IN.VA. a
rappresentanti del Popolo della Libertà".
Interpellanza
Appreso dal settimanale valdostano La Vallée Notizie che,
nell'ambito dei vertici e delle riunioni in corso per l'eventuale
allargamento della maggioranza regionale, "il Popolo della Libertà
potrebbe avere la sua fetta di maggioranza attraverso qualche ruolo
di sottogoverno: per esempio con una poltrona all'INVA per Giorgio
Bongiorno", il coordinatore valdostano del partito di
Berlusconi;
i sottoscritti Consiglieri regionali
Interpellano
il Presidente della Regione per sapere:
1) se la notizia possa avere un fondamento ovvero se le
intenzioni del Presidente della Regione e della sua maggioranza
possano trovare corrispondenza in essa al fine di acquisire il
sostegno politico del PDL in cambio della soddisfazione personale e
professionale riconosciuta al coordinatore regionale dello stesso
partito;
2) se la notizia corrisponde a verità, quali sono i contenuti
dell'incarico professionale e il compenso previsto;
3) se ritiene che il prezzo politico da pagare sia "congruo"
e soprattutto eticamente sostenibile.
F.to: Chatrian - Giuseppe Cerise
Presidente
- La parola al Vicepresidente Chatrian.
Chatrian (ALPE)
- Grazie.
Penso, Presidente, sia questa la sede corretta per avere
risposte chiare e inoltre titolata per eventuali smentite, ecco
perché abbiamo presentato questa iniziativa. Abbiamo appreso da un
settimanale valdostano, solitamente sempre ben informato dal punto
di vista politico, che ci sarebbero le condizioni per un'eventuale
consulenza - utilizzo l'aggettivo "eventuale", altrimenti non
avremmo neanche posto il quesito - al Coordinatore attuale del PdL
valdostano. In primis, chiediamo se la notizia è fondata,
altrimenti quali sono i contenuti dell'eventuale incarico in
essere. Sulla congruità politica vorrei fare una piccola
considerazione: il PdL sia in questa legislatura, sia nelle
passate, ha sempre ritenuto che il modello valdostano era ed è
basato su troppe consulenze, su troppo pubblico in generale, su
troppo "sottobosco", troppo poco liberismo, troppi Comuni, troppi
sprechi; ecco perché la terza domanda si riferisce a tale tipo di
congruità, un po' più generale e non nel dettaglio... ma più in
generale visto il dibattito politico che è avvenuto in quest'aula
in tale legislatura. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Questa tripletta di domande è sicuramente singolare, perché
diventa abbastanza difficile capire la ragione della richiesta. Se
la ragione è quella di evitare la discriminazione per il PdL, gli
incarichi... la posso capire... ma se la chiave di lettura è
quella:
"attenzione: se per caso una società partecipata dà un
incarico al PdL, qui c'è sotto qualcosa..."
, credo che entrambe
queste letture siano da spazzare via. Al di là delle notizie dei
giornali più o meno bene informati o sollecitati all'uopo da
persone che hanno interesse a far uscire o creare un po' di
imbarazzo, che poi imbarazzo non è, perché la cosa più lineare è
quella di specificare due cose: la prima, se le società partecipate
danno incarichi, li danno motivandoli e a ragion veduta e li danno
- ci auguriamo e credo se lo auguri anche il collega, che è molto
attento a questo sapendo come funziona la macchina - chiaramente
perché sono persone competenti. Qui viene citata una persona che
credo abbia, al di là dell'appartenenza politica, delle competenze
che non è a me ad esplicitare qui, ma che sono note. Nel merito
quindi credo che la cosa sia senza alcun fondamento, ma come
domanda in sé, perché, se la società interessata decide di dare un
incarico, è perché valuta che ci siano le due opportunità: la
necessità di darlo e la validità della persona interessata; quindi
è di piena competenza della società, che gestisce in piena
autonomia. Tralascio la terza chicca del "congruo"... qui non
c'entra niente, non c'è nessun congruo di nessun tipo, perché di
questo non si è mai parlato né in questa sala, né in altre, quindi
non c'entra nulla. Come è già successo, credo che chiunque in
questa sala tenga famiglia, può avere un parente che è un
professionista, che può avere un incarico legittimamente, perché
tutti i professionisti possono avere degli incarichi da società
partecipate, come anche dalla Regione. Noi, come Giunta, diamo
degli incarichi molto allettanti, molto ben qualificati che vanno a
creare solo le condizioni perché il professionista di turno svolga
il suo lavoro nel modo migliore. Questa quindi è l'unica
preoccupazione che come Amministrazione abbiamo e che noi abbiamo
esternato anche alle società partecipate: tutte le volte che c'è un
incarico deve essere un incarico fondato, reso necessario dalle
condizioni di lavoro e dalla valutazione oggettiva che la società,
in piena autonomia, fa. Tutto il resto credo sia assolutamente un
modo per sollecitare un dibattito che apprezziamo, ma che è
destituito da ogni fondamento per quanto riguarda l'interferenza,
che sottolineo non c'è mai stata da parte della Regione con le
consociate. La consociata fa, decide e su questo può dare
indipendentemente dalla situazione attuale, a chi meglio crede per
l'interesse della società stessa.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Lei ha tantissima esperienza più di me, il nostro quesito era...
io dico onesto intellettualmente, se poi lei non lo reputa tale
dicendo che sono singolari queste nostre domande... Condivido però
un principio, lo condividiamo come gruppo al cento percento: quello
dell'autonomia delle società partecipate, consociate e controllate,
l'autonomia reale e l'autonomia di necessità. Sulla congruità la
nostra intenzione era quella di legare eventualmente, dato che
parliamo di persone, come lei ha detto, ma parliamo anche di
cariche politiche, lei questo lo ha tralasciato volutamente... non
entriamo in dettaglio...
(interruzione del Presidente della Regione, fuori
microfono)
...come? I quesiti che noi abbiamo posto erano semplici e
corretti, a mio avviso, a suo avviso, no, non ci ha risposto
dicendo che la competenza sarà delle società partecipate per gli
incarichi. Io non ho toccato il discorso professionale sul
curriculum, sulle capacità e sulle competenze, perché il nostro
quesito era formulato dal punto di vista politico, in quanto, nel
momento in cui uno fa politica, la fa direttamente o
indirettamente. Lei oggi ci dice che le società hanno una loro
autonomia, decidono loro le esigenze e i percorsi. Dico solo legato
al discorso di consulenze di modello valdostano, di "tengo
famiglia", lei prima diceva...
(nuova interruzione del Presidente della Regione, fuori
microfono)
...ci mancherebbe! Mi spiace sentire queste parole da parte sua,
il "tengo famiglia"... pur non avendo il suo lungo iter politico
degli ultimi 35 anni, mi spiace non avere avuto una risposta, se
non dignitosa,
tranchante
sui nostri quesiti. Prendiamo atto
che la risposta non c'è stata. Grazie.
Si dà atto che, dalle ore 11,52, riassume la presidenza il
Presidente Alberto Cerise.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK