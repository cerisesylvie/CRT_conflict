Consiglio Regionale della Valle d'Aosta - Oggetto del Consiglio n. 1529 del 27 settembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1529 del 27 settembre 1995 - Resoconto
SEDUTA ANTIMERIDIANA DEL 27 SETTEMBRE 1995
OGGETTO N. 1529/X Sviluppi della situazione per l'applicazione
del piano di bacino di traffico. (Interrogazione)
Interrogazione Visti gli articoli 26-27-28 della legge regionale
15 luglio 1982, n. 32, così come modificata dalla legge regionale
n. 11 dell'11 aprile 1995;
Viste le deliberazioni della Giunta regionale n.ri 3929, 4188 e
5227 del 1995;
Considerato che al momento della discussione ed approvazione del
"Bacino di traffico" e della legge n. 11 dell'11 aprile 1995, il
sottoscritto aveva fatto specifica richiesta di essere tenuto al
corrente sugli sviluppi della situazione;
Constatato che nulla a riguardo è stato finora relazionato in
Commissione ed in Consiglio;
il sottoscritto Consigliere regionale
Interroga
I'Assessore competente, al fine di conoscere:
a) quali sono le motivazioni che hanno portato alla scelta di
cui alla delibcrazione della Giunta regionale n. 3929 del 12 maggio
l995;
b) quali sono le ditte interpellate per le trattative private
per l'assegnazione degli altri sub-bacini;
c) quali sono le offerte fatte dalle diverse società
interpellate per i vari sub-bacini;
d) in quali casi è stato applicato il punto 3) dell'articolo 28
della legge n. 11 dell'11 aprile 1995.
F.to: Voyat
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Rispetto alle domande fatte dal Consigliere
Voyat, sul primo punto, cioè le motivazioni che hanno portato alla
scelta di individuare il sub-bacino della media Valle come il
bacino in cui procedere all'affidamento in concessione con una
gara, l'elemento che ha portato a questa scelta è rappresentato dal
fatto che quello era il più piccolo fra tutti i sub-bacini
individuati dal piano di bacino di traffico di gran lunga, perché è
un bacino di 495mila km. mentre gli altri erano fra gli 800mila e
il milione di km; quindi essendo una procedura nuova quella di una
gara, si è scelto il bacino più piccolo proprio per andare a creare
minori difficoltà rispetto ad un cambiamento grosso che ci poteva
essere sui servizi in un'area non troppo estesa. Quindi il criterio
che è stato assunto è quello di scegliere il sub-bacino più
piccolo.
Per quanto riguarda le ditte interpellate per l'assegnazione
degli altri sub-bacini, il sub-bacino della media Valle è stato
aggiudicato attraverso una gara con procedura pubblica; negli altri
casi si è seguita una procedura negoziata, a cui sono state
invitate, come prevede la legge, tutte le ditte di trasporto
pubblico operanti in Valle d'Aosta, e cioè la società Savda, Sadem,
Svap, Vita e Benvenuto.
Anticipo il quarto punto, perché si collega al terzo, che chiede
in quali casi è stato applicato il punto 3 dell'articolo 28 della
legge 11/95, cioè in quali casi dai sub-bacini è stata estrapolata
una linea per una aggiudicazione singola. Preciso che questa è una
facoltà esplicitamente prevista dalla legge e inserita in legge
proprio per consentire un graduale passaggio da un sistema vecchio,
in cui le concessioni erano sulle singole linee, ad un sistema
nuovo che andrà a regime nell'arco di 6 anni, in cui la concessione
è su tutto il sub-bacino.
La possibilità di estrapolare singole linee è stata fatta in tre
casi: uno nel bacino dell'alta Valle, uno nel bacino del centro
Valle e uno nel bacino della bassa Valle, quindi le linee Aosta -
Valgrisenche, Aosta - Cogne, e Verrès - Ayas, in modo da avere una
suddivisione equilibrata in alta, centro e bassa Valle, di queste
linee che venivano date con concessione singola.
Quali sono le offerte fatte dalle diverse società interpellate
per i vari sub-bacini? Sono state interpellate tutte le società;
darei anche i dati rispetto alle singole linee, pertanto per la
linea Aosta-Valgrisenche c'è stata una unica offerta economica,
quella della società Benvenuto, che ha offerto di fare il servizio
a 3.150 lire/km.
Preciserei un dato perché è importante rispetto alle valutazioni
che il Consigliere Voyat può fare: è da tenere presente che la
legge prevedeva come parametri per fare la scelta del
concessionario non solo l'offerta economicamente più vantaggiosa,
ma l'offerta più vantaggiosa per l'amministrazione dal punto di
vista complessivo, tenendo quindi conto della qualità dei servizi,
ovvero personale, attrezzatura, localizzazione delle rimesse ed
esperienza da parte della società di precedenti gestioni delle
linee all'interno del sub-bacino.
Questo valeva sia nel caso della gara, sia nel caso della
procedura negoziata, cioè si doveva tenere presente tutto un
insieme di parametri e non solo quello economico perché solo in
questa maniera si poteva fare la scelta più interessante dal punto
di vista dell'amministrazione e del servizio da offrire. Quindi il
dato economico è uno dei parametri, ma non l'unico parametro a cui
ci si è attenuti.
Continuando: linea Aosta-Cogne, due offerte: società Svap e
società Vita, rispettivamente 3.195 lire/km e 3.300 lire/km.; linea
Ayas-Verrès, società Savda, 3.100 lire/km, società Vita, 3.180
lire/km. Poi, sub-bacino alta Valle, società Savda, 3.400 lire/km,
società Vita, 3.240 lire/km; sub-bacino centro Valle, società
Savda, 3.700 lire/km, società Vita, 3.600 lire/km; sub-bacino Aosta
e cintura, solo l'offerta della società Svap, 3.980 lire/km;
sub-bacino fondo Valle, due offerte: società Sadem, 2.600 lire/km,
società Vita, 2.600 lire/km; sub-bacino bassa Valle, società Sadem,
3.100 lire/km, società Vita, 3.450 lire/km. In più, il bacino che è
andato a gara, è stato aggiudicato con 2.850 lire/km.
Questi sono i dati che sono stati chiesti nell'interrogazione. A
completamento vorrei dire che questo passaggio da un vecchio
sistema concessionale ad uno nuovo, previsto dal piano di bacino di
traffico e dalla legge regionale, era un'operazione molto
complessa, difficile da condurre, per cui direi che l'esito è
estremamente positivo, nel senso che si è riusciti a raggiungere un
risultato equilibrato, che non penalizza nessuna azienda e che crea
sicuramente le condizioni per un servizio più razionale e
migliore.
Dal punto di vista dell'amministrazione siamo oggi in grado di
offrire un servizio molto più capillare e molto più diffuso sul
territorio regionale, andando a servire meglio zone che prima erano
sprovviste di servizio, il tutto con un costo a carico
dell'amministrazione che si è ridotto invece che aumentare. Credo
che sia stata una operazione che ha avuto successo, oltretutto
abbiamo introdotto questo nuovo sistema concessionario con i
contratti di servizio, che è molto più trasparente e sicuramente
sarà un fattore incentivante anche per migliorare il servizio da
parte della società.
Quindi, l'operazione che è stata avviata alla fine del '94, con
l'approvazione del piano di bacino di traffico da parte del
Consiglio regionale, ha avuto una applicazione rigorosa e coerente
nella tempistica prevista dal piano; abbiamo fatto la normativa
regionale, abbiamo fatto le gare e direi che si è concluso molto
positivamente tutto questo processo.
L'Assessorato, per fare il punto sul trasporto pubblico in Valle
d'Aosta, le novità che ci sono state e riassumere il lavoro fatto,
intende organizzare per il mese di novembre una giornata di
riflessione complessiva sulla realtà e sul progetto di trasporto
pubblico locale in Valle d'Aosta, in modo che si possa avere un
quadro riassuntivo di quello che è stato fatto e dei risultati che
si stanno raggiungendo.
Presidente Ha chiesto la parola il Consigliere Voyat.
Voyat (UV) Questa interrogazione arriva in ritardo in Consiglio
regionale, per colpa mia evidentemente; è stata presentata in
ritardo e non ha potuto essere discussa a fine luglio, quando forse
sarebbe stata più attuale, in quanto le delibere non sarebbero
ancora state approvate dalla Giunta regionale.
É evidente che questi dati possono servire a livello di
conoscenza e, a sentire quanto detto dall'Assessore, tutto sembra
limpido e normale. A me risulta invece che, se un domani ci fosse
la possibilità di discussione, forse le cose non sarebbero così
normali e limpide come le presenta l'Assessore. Ed è per questo
che, senza presentare altre interrogazioni o interpellanze, farò
una piccola e semplice richiesta di dati attraverso la
presentazione di una interrogazione con risposta scritta.
All'atto finale è come dice l'Assessore, ma all'atto di
impostazione le cose sono diverse; è vero che ci sono diversi
valori da tenere in considerazione, ma forse o gli uffici o chi ha
presentato i dati non è stato corretto.
Per la precisione, non so se, a fronte di certe dichiarazioni
fatte da una ditta, poi gli uffici sono andati a vedere se era vero
quanto diceva.
Parlando di trasparenza, direi che ci sono state delle offerte
inizialmente ben diverse da quelle che ha detto l'Assessore, ma che
poi, tramite l'intervento dell'Assessore e la convocazione di
queste società, chi aveva fatto un prezzo più alto ha
ridimensionato il suo prezzo in un secondo momento, pur di
aggiudicarsi la linea o il sub-bacino.
Secondo me questo non è molto corretto, altrimenti si sarebbe
potuto fare anche su altre offerte la stessa cosa, cioè in un altro
sub-bacino oppure in un'altra linea singola: si diceva "tu hai
fatto questa offerta, tu hai fatto quest'altra offerta di
differenza minima, se tu fai la stessa offerta dell'altra, prendi
anche questo". Invece così non si è fatto se non in un caso, ma in
altri no.
Non voglio dire che l'Assessore abbia privilegiato qualcuno, ma
in questi casi, soprattutto per come la questione è stata
impostata, la discrezionalità rasenta l'illegalità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK