Consiglio Regionale della Valle d'Aosta - Oggetto del Consiglio n. 98 del 19 ottobre 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 98 del 19 ottobre 1988 - Resoconto
OGGETTO N. 98/IX - PROGETTO DI INSEDIAMENTO DI UNA NUOVA
ATTIVITÀ INDUSTRIALE NELL'AREA DELL'EX MORGEX-CARBO. -
(Interpellanza).
PRESIDENTE:
Do lettura dell'interpellanza in oggetto,
presentata dai Consiglieri Mafrica e Bajocco ed iscritta al punto 8
dell'ordine del giorno.
INTERPELLANZA
In risposta ad una precedente iniziativa del gruppo comunista,
relativa all'insediamento nell'area ex-Morgex Carbo di uno
stabilimento per la produzione di acqua minerale, l'Assessore
competente aveva confermato la presenza della PARMALAT S.p.A. tra
gli azionisti della Società interessata alla utilizzazione delle
sorgenti del Monte Bianco.
Poiché in questi ultimi tempi si sono avute notizie clamorose
sui debiti della PARMALAT S.p.A. e su eventuali fallimenti del
gruppo industriale Tanzi, i sottoscritti Consiglieri del Gruppo
comunista
INTERPELLANO
l'Assessore competente per sapere:
1) a che punto si trova la realizzazione del progetto
d’insediamento di una nuova attività industriale
nell'area ex-Morgex Carbo;
2) quali effetti potrebbero derivare al progetto in questione
dalle evidenti difficoltà di un suo importante azionista;
3) per quali motivi la Giunta regionale non ha ancora
interessato le commissioni competenti ad un esame della situazione
visto che l'investimento regionale per il nuovo stabilimento di
Morgex potrebbe ammontare a circa 40 miliardi.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
E' passato ormai quasi un anno da
quando la Regione ha acquistato per 2.200.000.000 l'area
dell’ex stabilimento MORGEX CARBO, sulla quale
dovrebbe sorgere uno stabilimento per la produzione di acqua
minerale ed altri insediamenti produttivi che riescano ad occupare
tutto il personale messo in cassa integrazione da parte dell'ex
MORGEX CARBO.
Prima della chiusura della passata legislatura, abbiamo appreso
che tra gli azionisti della società interessata alla nuova
iniziativa c'è la PARMALAT, che nel progetto relativo allo
sfruttamento delle acque minerali avrebbe dovuto garantire la parte
pubblicitaria e commerciale dell'intera operazione. Si tratta di
una parte di un certo rilievo, perché, se risultano giuste alcune
notizie delle quali noi siamo in possesso, l'investimento
pubblicitario per le acque minerali sarebbe di 30 miliardi, 9 dei
quali dovrebbero essere dati dalla Regione a fondo perduto, mentre
altri nove dovrebbero essere dati sotto forma di intervento
finanziario da recuperare.
A questo punto però abbiamo delle preoccupazioni, a causa delle
notizie che sono circolate diffusamente su tutti i giornali sul
conto della PARMALAT: dapprima si sono avute notizie di trattative
per una possibile vendita della PARMALAT alla KRAFT, che però poi è
sfumata, ma non ne sappiamo le ragioni; si è poi avuta notizia di
un tentativo di salvataggio della PARMALAT da parte della
FEDERCONSORZI, ma la cosa dovrebbe essere ancora in discussione,
perché pare che sia molto rilevante (500 o 600 miliardi) il monte
debiti della PARMALAT.
Tra l'altro c’è da osservare che una delle parti
meno riuscite dell'attività della PARMALAT sembra essere stata
proprio quella pubblicitaria. La ditta infatti, appena entrata nel
campo dei succhi di frutta, aveva lanciato l'operazione "prendi 3,
paghi 2", che però pare abbia contribuito a portare liquidità
all'azienda, ma anche ad incrementare il livello delle sue
passività.
Siccome l’ex MORGEX CARBO era sostanzialmente
l'unica industria della Valdigne e poiché a nostro giudizio è di
notevole rilevanza per la collettività valdostana la presenza di
una industria in quella zona, ci pare che debba essere esaminata
con molta attenzione questa situazione e che tutte le decisioni da
prendere abbiano un accurato vaglio preventivo.
E' in questo senso perciò che vogliamo sapere se la Giunta
regionale intende portare all'esame delle Commissioni competenti il
progetto e le decisioni conseguenti e vogliamo conoscere il suo
giudizio sulla vicenda della PARMALAT e sulla presenza di codesta
ditta in seno alla società SORGENTI MONTE BIANCO con le funzioni
che prima ho ricordato.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Posso rispondere alla prima domanda
dell'interpellanza dicendo che si sta procedendo all'attuazione
dell'insediamento produttivo nell'area dell'ex MORGEX CARBO e penso
che tra poco saremo in grado di conoscere il progetto del nuovo
insediamento industriale.
Al secondo interrogativo dell'interpellanza risponderò ripetendo
quanto ho già avuto modo di dire in Consiglio, cioè che gli
azionisti della Società SORGENTI MONTE BIANCO sono cinque: PARMALAT
(24%), ELETTROCARBONIUM (24%), SOCIETÀ AUTOPORTO DI POLLEIN (24%),
due imprese di Torino (24%) e la FINAOSTA (4%). Con il
coinvolgimento in maniera così importante nella Società SORGENTI
MONTE BIANCO del Gruppo cui apparteneva l'ex MORGEX CARBO si è
raggiunto un risultato positivo, auspicato anche dal Consiglio
regionale. Quanto ho detto vale ad indicare la composizione
societaria e la forza degli azionisti.
Poiché solo poco fa si è parlato dell'operazione DREHER-S.I.B.,
ribadisco che in questo momento è indubbio che nel settore
industriale, sempre in linea con una politica finanziaria ed
industriale non più circoscritta ai confini nazionali, si stiano
perseguendo forme di collaborazione nazionale ed internazionale
(joint-venture) che richiedono anche una modifica del nostro
atteggiamento.
In questo contesto, l'esposizione debitoria della PARMALAT è
quella tipica di un grande gruppo ed il fatto stesso che altri
grandi gruppi abbiano interesse a collaborare con essa o ad
acquisirla sta a dimostrare che ci troviamo di fronte ad un
complesso molto grande. Su questo sfondo si muovono, a volte anche
a scopo puramente tattico, le notizie che noi recepiamo, ma che non
sappiamo fino a che punto corrispondano al vero, nel senso che la
concorrenza è abbastanza agguerrita e non ha alcuna difficoltà a
pubblicizzare notizie anche a scopo puramente allarmistico. Che la
PARMALAT non sia in una situazione fallimentare e che le notizie
apparse anche sulla stampa siano state in qualche maniera
enfatizzate su toni allarmistici è dimostrato dal fatto che la
stessa società ha sporto querela contro i responsabili della loro
diffusione. La PARMALAT quindi non è una società sull'orlo del
collasso od in procinto di chiudere, ma è un gruppo che, anche in
vista di un nuovo assetto internazionale, cerca nuove forme di
collaborazione che, allo stato attuale, non costituiscono alcun
pericolo per la nostra società.
Se si vuole affrontare questo argomento in sede di Commissione,
offro fin d'ora, come del resto ho sempre fatto, la mia piena
disponibilità, specie se i Consiglieri intendono approfondire
argomenti che magari sono stati affrontati in maniera troppo
sintetica o succinta in Consiglio regionale, e sono disponibile,
sempre se avvisato per tempo, a rispondere od a garantire
qualificate presenze.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi siamo d'accordo sul fatto che
questo progetto venga esaminato dalla Commissione competente. Ci
rendiamo conto che la presenza dei grandi gruppi pone problemi di
informazione e contro-informazione che si ripercuotono anche su di
noi e sulla nostra Regione e non intendiamo schierarci in modo
pregiudiziale a favore dell'una o dell'altra tesi. Crediamo, in
vero, che questa Regione e le Commissioni competenti siano in grado
di avvalersi di contributi tecnico-scientifici affidabili per
valutare la reale situazione finanziaria e l'affidabilità di
qualunque impresa ad un certo punto della sua storia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK