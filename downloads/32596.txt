Consiglio Regionale della Valle d'Aosta - Oggetto del Consiglio n. 1269 del 23 giugno 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1269 del 23 giugno 2010 - Resoconto
OGGETTO N. 1269/XIII - Interpellanza: "Superamento dei
conflitti burocratici in materia di conferimento di materiali
inerti nella discarica del comune di Nus".
Interpellanza
Appreso che vi sono difficoltà per le imprese che operano nei
comuni della Comunità montana Mont Emilius per l'accesso ed il
conferimento di materiali inerti nella discarica sita nel Comune di
Nus Località Montaz 2° lotto;
Tenuto conto che questa problematica rallenta e, in taluni
casi, blocca la già difficile attività imprenditoriale in Valle
d'Aosta nel settore edilizio;
i sottoscritti Consiglieri regionali
Interpellano
l'Assessore competente per conoscere se intenda:
1) intervenire al più presto per rimediare al conflitto
burocratico in essere fra il Regolamento della discarica in vigore
e la realtà produttiva locale, che arreca grave danno al sistema
produttivo;
2) provvedere, in relazione alle opere importanti previste
nella città di Aosta, ad individuare un sito a norma per far fronte
all'aumento del conferimento di materiali inerti, al fine di non
penalizzare l'attività delle piccole imprese locali.
F.to: Donzel - Carmela Fontana
Président
- La parole au Conseiller Donzel.
Donzel (PD)
- Egregio Presidente, cari colleghi, diciamo
che non vorremmo passare per quelli che siamo stati fra i pochi ad
usare l'ombrello in queste ultime settimane e adesso probabilmente
ci occupiamo di un problema inessenziale che non esiste.
In realtà, quello del conferimento degli inerti è un problema
molto serio, che riguarda certamente l'ambiente, ma riguarda anche
tutta una serie di altre attività. In particolare nel settore
dell'edilizia si riscontra il problema sempre più evidente che, a
fronte delle dichiarate affermazioni: "dobbiamo intervenire a
favore delle imprese, dobbiamo sostenere il settore dell'edilizia",
poi in realtà queste attività sono bloccate da problemi non
indifferenti che fanno riferimento a normative non solo regionali,
ma normative nazionali, normative europee. Allora un po' la
filastrocca di questo Consiglio regionale è che è tutta colpa
dell'Europa, c'è una normativa che non ci lascia fare... la realtà
è che alcune imprese che avrebbero delle attività da svolgere,
vedono bloccati gli inerti sul cantiere, sono sanzionate con
pesanti multe da parte delle autorità competenti ai controlli,
quindi la realtà è che già in un'economia che non si muove ci sono
addirittura dei condizionamenti forti a che si possa operare.
Naturalmente esistono delle norme, siamo per il rispetto delle
norme, ma esiste anche la possibilità di superare con determinati
accorgimenti e con delle iniziative queste norme; non si può
immaginare di avere una discarica per inerti e non trovare le
condizioni per poterla utilizzare!
Viene naturale poi una domanda, non ragionando solo per l'oggi,
ma per il futuro. Abbiamo appreso che importanti opere edilizie che
devono essere realizzate nel comune di Aosta prevedono
l'abbattimento di interi stabili, un esempio per tutti
l'università: si è deciso, nell'ultimo incontro che c'è stato sulla
progettazione dell'università, che per esempio le due ali, quella
ad est e quella ad ovest, vengono completamente rase al suolo per
procedere ad una riedificazione. Cioè, è vero che questi lavori non
sono pronti a partire, nonostante tutte le dichiarazioni, ma è
anche evidente che come riusciremo ad essere in grado di
inertizzare tutti quei materiali, siamo attrezzati per fare quelle
opere edilizie che sempre più vanno nella direzione non di
realizzare degli edifici nuovi, ma nella direzione di abbattere
vecchi e brutti edifici per realizzarne dei nuovi, senza sfruttare
nuove superfici; per fare questo ci vogliono tutta una serie di
condizioni perché le imprese possano operare. Non possiamo
scaricare su imprese che sono piccole - perché parliamo delle
piccole imprese valdostane già in difficoltà - il costo di queste
operazioni; bisogna che da parte della Regione ci sia un'iniziativa
forte per consentire questo tipo di attività che è legata anche al
rispetto del territorio, perché se consentiamo l'abbattimento di
vecchi edifici per realizzare su quei siti nuovi edifici, è certo
meglio che utilizzare territorio che fino ad oggi non era
utilizzato, quindi è un modo di preservare anche il territorio. Su
questo non c'è chiarezza e non c'è certezza. Grazie.
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Grazie, Presidente.
Il conflitto burocratico di cui si parla al punto 1 si riferisce
molto probabilmente ad un caso relativo ad una ditta che nel mese
di aprile-maggio ha fatto richiesta di conferire un quantitativo di
inerti molto più elevato di quanto previsto dal regolamento di
gestione della discarica, adottato dalla comunità montana, che dà
la possibilità di conferire per i cantieri privati 300 metri cubi
al mese. Questo limite è stato confermato dal Consiglio dei
sindaci, che erano stati chiamati a valutare la possibilità di una
deroga: tale conferma ha l'obiettivo di garantire una durata
maggiore della discarica a favore di una pluralità di soggetti,
incentivando di riflesso altre soluzioni che prevedono il recupero
e il riutilizzo del materiale di demolizione, pratica che peraltro
è prevista dalla normativa.
Ricordato che è esclusiva competenza del titolare della
discarica o del suo gestore intervenire nelle eventuali correzioni
e/o aggiornamenti del regolamento, che disciplina le modalità di
accesso e di conferimento all'impianto, e non è di competenza della
Regione interferire sugli aspetti organizzativi e gestionali, se
non quando si riscontrano delle palesi discordanze con le
disposizioni di legge o con le prescrizioni autorizzative, tuttavia
l'Assessorato ha chiesto e partecipato a due incontri del
Conseil de la Plaine
proprio per analizzare insieme ai
sindaci la tematica e trovare congiuntamente delle soluzioni, cioè
operando, come Regione, nell'ottica di dare indicazioni e tentare
di effettuare dei raccordi.
Sul secondo quesito dell'interpellanza, in relazione
all'esigenza di trovare una soluzione al problema della produzione
di inerti, ferme restando le competenze in capo ai singoli enti, in
particolare agli enti locali, nonché anche la possibilità delle
imprese di attivarsi autonomamente, come Assessorato stiamo
affrontando la tematica in un'ottica integrata, considerando, da un
lato, le discariche e, dall'altro, gli impianti di trattamento di
materiali inerti e, dall'altro ancora, le cave, in modo che questi
facciano parte di una pianificazione volta ad utilizzare al meglio
la risorsa, a ridurre gli impatti ambientali, cercando anche di
favorire e di perseguire gli obiettivi della nuova direttiva
europea, la n. 98/2008 che prevede che venga effettuato un recupero
del materiale proveniente da rifiuti da costruzione e demolizione
non pericolosi nella misura del 70 percento al 2020. Questa
attività di pianificazione è condotta di concerto con gli
amministratori locali, in particolare con quelli della
Plaine
(di cui aspettiamo il nuovo assetto), congiuntamente
con i settori produttivi coinvolti con cui abbiamo già avuto una
serie di confronti.
Président
- La parole au Conseiller Donzel.
Donzel (PD)
- Capisco il tentativo dell'Assessore di dare
una lettura personalistica dell'interpellanza e di dire: ma questo
riguarda solo un'impresa, non è un problema generalizzato... no, le
ribadisco che il problema è molto più sentito! Mi fa piacere che a
due anni e mezzo dal suo insediamento lei continui in quest'opera
di monitoraggio, di pianificazione, però qui siamo di fronte ad una
crisi economica, siamo di fronte a dei problemi reali, continuiamo
a pianificare, a fare incontri e i soggetti che operano dicono che
le risposte non ci sono.
Lei mi dice: noi li ascoltiamo... probabilmente abbiamo orecchie
diverse... A noi - con maggiore serenità, magari, lo si dice alla
minoranza - si esprime una forte insofferenza, quindi il nostro
compito è di riportare, qui, questa forte insofferenza e di non
limitarsi a dire: pianificheremo, vedremo, eccetera, perché se le
imprese stanno ferme non c'è lavoro e nel settore edilizio - le
faccio notare - c'è un crollo dei posti di lavoro... questo vuol
dire che c'è qualcosa che non va! Non è solo questo problema, sono
tanti gli aspetti che non vanno, ma se a tutti i piccoli problemi
che ci sono non troviamo una soluzione e diciamo: faremo dei nuovi
incontri, metteremo insieme un nuovo tavolo, ma non risolviamo
questo problema e non ne veniamo fuori, questo problema rimane, e
si sommerà agli altri 10 o 100 che ci sono e che, in questo
momento, rallentano la ripresa produttiva in Valle d'Aosta.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK