Consiglio Regionale della Valle d'Aosta - Oggetto del Consiglio n. 363 del 28 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 363 del 28 gennaio 2004 - Resoconto
OGGETTO N. 363/XII - Raccolta differenziata della carta negli
uffici dell'Amministrazione regionale. (Interpellanza)
Interpellanza
Visto il Piano regionale dei rifiuti e gli obiettivi indicati
circa la percentuale di raccolta differenziata dei rifiuti solidi
urbani;
Considerato che la stessa Amministrazione regionale, con i
suoi uffici e i suoi servizi, contribuisce alla produzione di
rifiuti e che pertanto anche la stessa Amministrazione è chiamata a
darsi comportamenti virtuosi;
Vista la grande quantità di carta prodotta quotidianamente
negli uffici regionali;
Preso atto che la Regione affida a ditte esterne la pulizia
di edifici e locali adibiti a uffici e pubblici servizi e che
pertanto tali ditte dovrebbero procedere a riporre negli appositi
contenitori il materiale raccolto separatamente: leggasi
"carta";
Appreso che recentemente è stato rinvenuto materiale cartaceo
dell'Amministrazione regionale in cassonetti adibiti alla raccolta
indifferenziata
I sottoscritti Consiglieri regionali
Interpellano
l'Assessore competente per sapere:
1) se anche nel nuovo capitolato per l'affidamento della
pulizia dei locali dell'Amministrazione regionale e dei suoi uffici
periferici sono comprese la raccolta della carta e il conferimento
differenziato e, se ciò non fosse, se si intende completare in tal
senso il contratto;
2) se gli uffici hanno proceduto, o intendono procedere, a
verificare se la raccolta della carta e il suo conferimento
differenziato vengono effettivamente praticati;
3) quale è il quantitativo di carta mediamente prodotto
all'anno dagli uffici regionali collocati in Aosta e quale
percentuale rappresenta rispetto al quantitativo di carta della
città di Aosta;
4) quale è il numero dei cassonetti concernenti tale raccolta
collocati all'interno o nelle vicinanze degli uffici regionali e se
esso è ritenuto adeguato.
F.to: Squarzino Secondina - Curtaz - Riccarand
Président - La parole à la Conseillère Squarzino Secondina.
Squarzino (Arc-VA) - Ogni tanto il nostro gruppo affronta la
questione dei rifiuti, che è una delle questioni fondamentali per
una collettività che pensa alla propria qualità di vita.
Siamo consapevoli che risolvere il problema dei rifiuti che si
producono, che si smaltiranno è una delle questioni fondamentali
per una collettività, e anche sotto il punto di vista dell'eredità
che lasciamo ai nostri figli. Vi è una pubblicità efficace in
questo senso, che aiuta a capire come ogni atteggiamento nostro, se
non è virtuoso rispetto ai rifiuti, ha delle conseguenze molto
gravi su chi ci seguirà. La Regione ha provveduto ad un piano
regionale dei rifiuti, ha indicato gli obiettivi: 35% della
raccolta differenziata, obiettivi che sappiamo sono ancora molto
lontani. Però la Regione, in quanto insieme di amministrazione e di
uffici, è anche un produttore di rifiuti. Si tratta quindi di
capire come la Regione agisce su se stessa mettendo in atto la
legge stessa che ha approvato.
Gli uffici regionali, come tutti gli uffici, producono come
rifiuti essenzialmente la carta; il problema è produrne di meno e
dovrebbero servire gli strumenti informatici, però non sempre
questi sono adeguati a dare risposte immediate, per cui la carta
viene ancora utilizzata in abbondanza; quindi, dicevo, produrre
meno carta e poi soprattutto raccogliere in modo differenziato la
carta e conferirla anche in modo differenziato.
Per quanto riguarda la raccolta differenziata della carta, mi
sembra che tutti gli uffici, dovunque si vada, siano provvisti di
raccoglitori appositi. Il problema che solleviamo oggi è quello del
conferimento: come avviene il conferimento della carta che viene
raccolta negli appositi cestini posti nei vari uffici. Mi sembra
che dovrebbe essere compito delle ditte esterne, a cui è affidato
in appalto la pulizia dei vari edifici, di provvedere al
conferimento in modo adeguato della carta raccolta. Ci sembra che,
per poter raggiungere questi obiettivi, debbano esserci almeno due
condizioni: che sia individuato, calcolato anche nell'appalto, il
tempo necessario per provvedere a questa specifica operazione; che
vi siano nelle vicinanze o negli edifici o comunque vicino agli
uffici dove si procede alla raccolta differenziata, vicino agli
uffici dove opera il personale delle ditte, i cassonetti in cui
conferire la carta raccolta in modo differenziato.
Con la nostra interpellanza vogliamo verificare se sono
garantite queste condizioni, quindi sarei contenta se l'Assessore
mi indicasse esattamente il punto esatto dell'appalto - perché ho
provato a leggere il malloppo dell'appalto, ma non ho trovato il
punto in cui si parla di questo - in cui si indica che finalità
della Regione nell'affidare l'appalto delle pulizie è che si
proceda alla raccolta e al conferimento differenziato della carta;
in secondo luogo, se vi è una verifica da parte degli uffici che
questo avvenga periodicamente; in terzo luogo, se vi sono le
condizioni perché questo avvenga, cioè se questi cassonetti per la
raccolta sono collocati dentro la struttura o nelle vicinanze degli
uffici regionali e il quantitativo di carta che dovrebbe essere
conferita per poter capire se il numero di cassonetti è adeguato
oppure no.
Credo che gli uffici abbiano provveduto a fare delle valutazioni
anche molto generali sulla quantità di carta che viene prodotta e
scartata in un anno dagli uffici, quindi il numero dei cassonetti
necessario per raccogliere tutto questo volume di carta.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Ringrazio la Consigliera Squarzino di dare
modo a quest'aula di occuparsi di un argomento che da sempre viene
seguito in modo particolare dall'Amministrazione regionale.
Sicuramente con questa interpellanza dobbiamo verificare se
esistono degli strumenti e poi è ovvio che bisogna fare delle
verifiche per l'applicazione di questi strumenti e ritengo che
tutto sia perfettibile e tutto sia migliorabile. In risposta alla
prima domanda, la guida tecnica all'utilizzo della convenzione per
la fornitura del servizio di gestione integrata degli immobili in
uso a qualsiasi titolo dalle pubbliche amministrazioni prevede che
lo standard medio, la raccolta differenziata della carta e la
vuotatura dei cestini venga effettuata giornalmente. Non ho qui il
contratto e mi riservo di farglielo avere con l'evidenziazione,
però è previsto in modo esplicito. Tale servizio consiste quindi,
oltre allo svuotamento dei cestini della carta, anche nella
raccolta differenziata della stessa, previa separazione dell'altro
materiale di rifiuto e del deposito negli appositi contenitori. Noi
poi abbiamo un capitolato speciale di oneri relativo all'appalto
del servizio di pulizia dei castelli, della Biblioteca regionale e
delle caserme di vigili del fuoco di Aosta e Courmayeur per il
periodo dal 1° gennaio 2002 al 31 dicembre 2007, che prevede
all'articolo 3 lo svuotamento giornaliero dei cestini portacarte,
tenendo la carta rigorosamente separata dagli altri rifiuti e
conferendola negli appositi contenitori per la carta del servizio
comunale. L'Amministrazione, quindi, all'atto dell'affidamento dei
lavori, si è preoccupata e ha inserito norme specifiche idonee a
fare una raccolta differenziata.
Per quel che riguarda il secondo quesito, vi darei questi
elementi. Presso ogni singolo ufficio dell'Amministrazione
regionale sono posizionati contenitori in cartone per la raccolta
differenziata della carta. Su questo argomento sono state diramate
l'8 febbraio 1999 la circolare prot. n. 1598 della Direzione
ambiente, in data 6 marzo 2001 e 7 agosto 2001 le circolari della
gestione e qualità dell'ambiente firmate dall'allora Assessore, che
invitavano il personale regionale a riciclare la carta in modo
corretto, evitando di gettare nei cestini portacarte materiale
plastico, clips, punti metallici, carta cerata, paraffinata o
oleata, carta carbone, carta con interni o copertine trattate o
rivestite con plastica, cellofan, materiale con dorsi incollati e
rifiuti in genere.
Sin dal 1999 l'Assessorato dei lavori pubblici del Comune di
Aosta, che gestisce il servizio di raccolta dei rifiuti solidi
urbani, ha esteso il servizio della raccolta differenziata della
carta anche agli uffici regionali, provvedendo a dislocare nei vari
stabili e cortili interni gli appositi cassonetti, che vengono
svuotati settimanalmente dalla ditta appaltatrice del servizio ogni
mercoledì mattina. Dell'acquisto dei cestini per la carta si è
occupato fin dal 2001 il Servizio gestione e qualità dell'ambiente
dell'Assessorato del territorio, ambiente e opere pubbliche. Nel
2001 è stato disposto a cura dell'Assessorato del bilancio
l'acquisto di un ingente quantitativo di cestini per la raccolta
differenziata della carta degli uffici. Ne è tuttora disponibile
una quantità rilevante presso il magazzino dell'Economato, che si
occupa della distribuzione, provvedendo a consegnare i contenitori
a tutti gli uffici regionali sforniti, nonché a scuole, istituzioni
scolastiche e a tutti gli enti regionali che ne facciano richiesta.
È chiaro che stiamo facendo un ragionamento sugli strumenti e sulla
dotazione, dopodiché l'applicazione di tutto questo è cosa
diversa.
L'Amministrazione come può agire? Tramite circolari nei
confronti del personale ed eventualmente nel fare i controlli, non
è un'attività così comodamente rilevabile, però possiamo
soffermarci sull'argomento e vedere come possiamo fare delle
verifiche a campione per vedere lo stato di applicazione di quanto
è stato previsto.
Quanto ai punti n. 3 e n. 4, non abbiamo dei dati quantitativi
così precisi, perché è il Comune di Aosta che si occupa della
definizione dei quantitativi di carta smaltita e della dislocazione
dei cassonetti per lo smaltimento all'esterno e all'interno degli
stabili sede degli uffici regionali, quindi sono informazioni
acquisite dal Comune di Aosta. In virtù delle modalità di
espletamento del servizio di raccolta della carta e dei rifiuti
solidi urbani in genere, distinguere i dati di raccolta per ufficio
e il singolo contributo dal quantitativo complessivo diventa cosa
impossibile.
Per quel che è della dislocazione dei cassonetti, un altro
argomento che aveva sollevato la Consigliera Squarzino, ho un
elenco, non so se ha un significato, comunque nel Palazzo regionale
di Piazza Deffeyes vi sono 6 contenitori da 660 litri, ce n'è 1
presso la stamperia in via dei Tillier, 1 presso l'Assessorato
delle attività produttive in Piazza della Repubblica, 2
all'Assessorato dell'ambiente, all'Assessorato della sanità ve n'è
un altro di dimensioni più ridotte - 360 litri -, così come
all'Assessorato del turismo in Piazza Narbonne, presso la
Biblioteca regionale in via Torre del Lebbroso, presso l'Agenzia
del lavoro, presso il Dipartimento pianificazione e quindi
l'Archivio storico, e uno al Service de promotion de la langue
française.
I cassonetti posizionati all'interno degli stabili sono
costituiti da "paper box" gialli di cui non è tenuta la
contabilità. Mediamente ne è stato distribuito uno per ogni sede: a
titolo esemplificativo 10 contenitori sono collocati al piano
seminterrato del Palazzo regionale, uno presso la stamperia
regionale, uno presso l'Assessorato dell'ambiente. I cassonetti
esterni vengono ritirati dall'impresa ogni mercoledì, come ho già
detto. Questo per dire che vi è stato tutto un ragionamento che ha
portato a definizioni sia contrattuali sia di dotazione che
permette un certo "mestiere". Le circolari e le indicazioni al
personale dipendente sono state date, ovviamente potremmo
migliorare l'attività di monitoraggio sull'effettivo e sul corretto
smaltimento, fermo restando che vale la premessa che ha fatto la
Consigliera, cioè se riuscissimo a utilizzare e quindi a smaltire
meno carta, meglio sarebbe.
Président - La parole à la Conseillère Squarzino Secondina.
Squarzino (Arc-VA) - Prendo atto che l'Assessore dimostra buona
volontà nell'affrontare la questione, ora la pregherei di usare la
stessa buona volontà per trovare il modo di far funzionare tutto
questo apparato, perché lei mi ha elencato le cose che si fanno, le
circolari, l'appalto, però il risultato sembra non esserci, perché
da noi sono venute persone che abitano neanche vicino qui o nei
dintorni, dicendo: "guardate, mettendo il mio sacchetto di rifiuti
solidi urbani stamani, ho visto lì dei fogli e chiaramente era
materiale della Regione, come mai questo? Non c'è la raccolta
differenziata?". Io ho risposto: "certo che c'è, spendono anche
tanti soldi, c'è tutto un meccanismo per cui vi sono gli uffici
dotati del loro cestino portacarta, vi sono ancora in magazzino
molti di questi cestini come lei dice, questi raccoglitori di carta
sono messi tutti attorno, ma se avete trovato carta nei cassonetti
per rifiuti, c'è qualcosa che non funziona".
Sarebbe intanto interessante capire - e io la pregherei di fare
questo sforzo - quanta carta grosso modo viene utilizzata ho
provato così "a naso" e solo per la carta per fotocopie vi sono
negli uffici regionali circa 50 tonnellate di carta in un anno,
quindi non è poco; provi lei a verificare maggiormente; non vi è
poi solo la carta per fotocopie, vi è tutto un altro tipo di carta
(documenti amministrativi e via dicendo); quindi è importante
sapere quanta carta si consuma e capire con il Comune di Aosta se
il numero dei cassonetti e la loro dislocazione sono
funzionali.
In questi ultimi mesi vi è stato il trasloco in un altro
edificio di una serie di uffici prima collocati in via Losanna, ma
si è provveduto a far sì che anche tutto l'apparato conseguente
alla pulizia funzionasse? Si è provveduto a collocare dei
cassonetti specifici per la raccolta differenziata della carta, in
modo tale che le persone addette alla pulizia potessero farla?
Questa è una cosa molto semplice ma, se non vi è nessuno che ha
come compito specifico quello di verificare queste cose, è chiaro
che non si fanno.
La pregherei quindi di fare queste verifiche e di appurare con
il Comune di Aosta eventualmente la dislocazione dei
cassonetti… perché supponiamo che la
quantità annua sia 50 tonnellate - ma è una cifra in difetto sono
sicura -, questa rappresenta, rispetto alla raccolta differenziata
della carta del Comune di Aosta, un sesto cioè, rispetto alle 783
tonnellate del Comune di Aosta in un anno, il 2003. Le cifre non
sono comparabili, ma volevo farle capire che può darsi che la
quantità di carta prodotta in un anno qui anche solo per le
fotocopie… veramente è un quantitativo
non indifferente rispetto a quello dell'intera città di Aosta.
Secondo elemento: aspetto di vedere l'appalto. Nell'appalto del
1996 era scritto in modo chiaro:
"svuotamento dei cestini
portacarte tenendo la carta rigorosamente separata dagli altri
rifiuti e conferendola negli appositi contenitori per la carta del
servizio comunale"
. Ho provato a vedere se nel piano
dettagliato degli interventi della CONSIP Global Service uffici
pubblici Regione Valle d'Aosta, Dipartimento bilancio, finanze,
programmazione, eccetera, esisteva qualcosa. Nelle analisi
economiche dei servizi a canoni, laddove si parla di raccolta e
smaltimento rifiuti, dice:
"materiale cartaceo da
triturare"
. Non vorrei che l'appalto fosse stato fatto su un
tipo di ipotesi di questo genere e vorrei anche che lei verificasse
se le ore lavoro, che sono messe in appalto per quanto riguarda la
pulizia, sono sufficienti per fare questo tipo di conferimento
perché, se 2 persone hanno 3 piani da pulire, come possono in
quelle ore trovare il tempo per prendere il tutto e conferire in
modo differenziato? Ci vuole del tempo, soprattutto se i cassonetti
sono dislocati lontano.
Président - La parole au Conseiller Curtaz.
Curtaz (Arc-VA) - Lo so che è inusuale, però voglio fare
un'osservazione che forse completa quanto ha detto, bene, la
collega. Voglio invitare a riflettere su un altro punto che mi
sembra significativo, se tutta la carta che produciamo qui sfugge
alla raccolta differenziata e va a finire nella raccolta
indifferenziata. Anche per la quantità prodotta dalla Regione,
questo ha un effetto negativo per le tasche dei contribuenti del
Comune di Aosta, perché sappiamo che oggi le imposte sulla raccolta
avvengono anche in considerazione delle percentuali di raccolta
differenziata e non vorrei che fosse proprio l'ente pubblico a dare
il cattivo esempio e ad abbassare la quota differenziata del Comune
di Aosta, con conseguenze per le tasche dei contribuenti di Aosta.
Questo mi sembra un elemento importante su cui riflettere, quindi
le questioni che abbiamo sollevato vanno affrontate seriamente, non
solo per una questione di principio, ma anche per una questione di
sostanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK