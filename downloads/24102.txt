Consiglio Regionale della Valle d'Aosta - Oggetto del Consiglio n. 3085 del 7 novembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3085 del 7 novembre 2007 - Resoconto
OGGETTO N. 3085/XII - Interrogazione e interpellanza:
"Eventuale sottoscrizione da parte dell'Amministrazione regionale e
di società partecipate di strumenti finanziari derivati".
Interrogazione
Appresa la notizia, riportata in un'inchiesta giornalistica
televisiva, che molte Amministrazioni regionali fanno ricorso ai
cosiddetti SWAP, prodotti finanziari derivati;
Considerato che questi prodotti sono strumenti complessi e
rischiosi in quanto la conoscenza dei meccanismi e dei sistemi di
calcolo degli interessi deve essere molto approfondita e dilatata
nel tempo per non incorrere in perdite che di solito derivano da
variabili esterne non prevedibili;
Constatato il numero molto elevato di amministrazioni
pubbliche italiane (quasi 900) sottoscrittrici di SWAP che stanno
perdendo ogni anno centinaia di milioni di euro;
Ritenuto indispensabile conoscere la situazione relativa
anche per la nostra Amministrazione;
il sottoscritto Consigliere regionale
Interroga
L'Assessore al bilancio, finanze, programmazione e
partecipazioni regionali per sapere:
1) se l'Amministrazione regionale o altre sue società
partecipate e/o controllate hanno sottoscritto contratti di finanza
derivata tipo SWAP e in caso affermativo il loro numero, gli
importi, le scadenze e con quali istituti di credito sono stati
stipulati i contratti;
2) quali studi od indagini preliminari sono stati effettuati
per conoscerne i rischi e le caratteristiche.
F.to: Venturella
Interpellanza
Premesso che un'indagine giornalistica trasmessa domenica 14
ottobre scorso nell'ambito del format di RAI 3 "Report" ha
evidenziato quanto sia diffuso presso le amministrazioni
territoriali l'utilizzo di strumenti derivati, prodotti finanziari
molto complessi e altamente speculativi;
Considerato che i pubblici amministratori intervistati
sembrano non avere consapevolezza di incorrere in alti costi e di
assumere rischi rilevanti per gli enti che hanno sottoscritto
simili contratti;
Rilevato che nel corso della trasmissione citata è stato
prodotto un elenco di enti territoriali che avrebbero concluso
operazioni "in derivati" con istituti bancari nazionali e
internazionali, tra i quali figurava anche la Regione Valle
d'Aosta;
Viste l'inchiesta pubblicata il 7 settembre scorso sul
quotidiano economico Il Sole 24 Ore e la nota della Corte dei
conti, secondo la quale queste operazioni rappresentano
un'accumulazione di debito che peserà sulle generazioni
future;
i sottoscritti Consiglieri regionali
Interpellano
l'Assessore delegato per sapere:
1) se la Regione Valle d'Aosta ha utilizzato o sta
utilizzando strumenti finanziari derivati: in caso
affermativo,
a) quali sono gli importi e gli impegni contratti nonché gli
obiettivi per i quali sono stati attivati;
b) se sono stati messi a bilancio, qual è la durata
dell'esposizione e quali sono i rischi previsti;
2) se la Giunta regionale intende stipulare in futuro
operazioni di tale genere.
F.to: Tibaldi - Lattanzi
Presidente
- La parola al Vicepresidente Tibaldi.
Tibaldi (CdL)
- L'argomento è di stretta attualità, come
si suol dire, bisogna rendere merito alla Sig.ra Gabanelli,
giornalista "RAI", di "aver scoperto un coperchio importante".
Giornalismo investigativo, meritato premio anche a Saint-Vincent,
perché, da quando questo argomento è stato trattato nel "format" di
"RAI 3" "Report" il 14 ottobre scorso, devo dire che tutti i
principali organi di informazione da "Il Sole 24ore" al "Corriere
della Sera", a "La Stampa" hanno ripreso l'analisi e
l'approfondimento di questo aspetto che ci è stato presentato con
una certa drammaticità nell'ambito di "Report". Personalmente sono
rimasto esterrefatto nel vedere con quale disinvoltura
amministratori locali si siano cimentati in sottoscrizioni di
strumenti finanziari che non sono neanche tanto ben conosciuti, ho
avuto anch'io qualche difficoltà, ho dovuto informarmi su come
funziona questo meccanismo, peraltro non semplice: un meccanismo
per rimpinguare le casse dei propri enti locali e poter far fronte
a delle esigenze di spesa immediate. Questi strumenti finanziari
che si chiamano "swap", termine inglese che sta a significare anche
cambio, sono dei prodotti finanziari molto complessi e altamente
speculativi. Ha fatto specie sentire amministratori che a delle
domande incalzanti di giornalisti rispondessero con una tale
superficialità, ignorando forse che stavano operando con soldi dei
contribuenti. L'aspetto più significativo che mi ha colpito in
quella trasmissione è quando dal capitolo enti locali si è passati
al capitolo Regioni e naturalmente nell'elenco delle Regioni vicino
alle quali c'erano delle cifre indicate ho visto anche la Valle
d'Aosta, poi la telecamera ha fatto un passaggio volante, non siamo
riusciti a focalizzare la cifra, ma abbiamo colto che la Valle
d'Aosta purtroppo era presente, adesso l'Assessore ci dirà in quale
misura è presente, anche perché sembra che sia prassi che queste
formule di finanziamento degli enti locali non siano iscritte in
bilancio, ma siano gestioni extra bilancio e, di conseguenza,
sfuggano al normale controllo di amministratori come siamo noi, che
fra qualche settimana saremo chiamati ad approvare il bilancio
2008.
Volevamo proporre un'interrogazione, poi la quarta domanda ci ha
portato a proporre un'interpellanza, perché la domanda
dell'intenzione è prettamente politica, quindi vogliamo capire da
lei, che rappresenta le finanze in Giunta, quali sono le reali
intenzioni. Innanzitutto chiediamo conferma dell'utilizzo da parte
della Regione di strumenti finanziari derivati, in caso affermativo
ci piacerebbe sapere le cifre impegnate, nonché gli obiettivi per i
quali questi soldi sono stati richiesti, poi se sono stati messi a
bilancio, non siamo riusciti a scorgerlo, magari siamo stati
disattenti, e lei ci correggerà se così fosse stato, e naturalmente
quali sono le durate dell'esposizione e i rischi previsti. Sappiamo
che vi sono enti locali incastrati in 13 miliardi di derivati, è
una cifra pazzesca, l'audizione della Consob nelle competenti
Commissioni parlamentari sta portando in evidenza un'emergenza che
riguarda tutte le Regioni d'Italia e moltissimi Comuni. Fra
l'altro, fra le Regioni d'Italia vi è da segnalare il vicino
Piemonte, so che avete avuto recentemente un incontro bilaterale
con la Giunta piemontese e devo dire che Mercedes Bresso e i suoi
Assessori dovrebbero mettersi una mano sulla coscienza se i dati de
"Il Sole 24ore" pubblicati il 7 settembre 2007 sono giusti, con il
Piemonte che ha un'esposizione record di quasi 2 miliardi di euro,
lo stesso Comune di Torino è a quota 100 milioni, vorremmo capire
se anche noi abbiamo intrapreso questa filosofia piuttosto deviante
nell'ambito della pubblica amministrazione regionale o se siamo più
accorti e abbiamo evitato di cascare in tali manovre speculative.
Fra l'altro, vi sono 4 istituti bancari che sono "nell'occhio del
ciclone" di Banca Italia perché avrebbero profittato della diffusa
incompetenza degli amministratori locali nel nostro Paese. Ci
piacerebbe se l'Assessore ci può chiarire come mai la nostra
Regione figurava in quella inchiesta di "Report" con tanto di
importo accanto al nome. Non so se lei ha fornito dati alla Sig.ra
Gabanelli o a chi per essa.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Dopo questa seduta di Consiglio devo
proprio aderire a coloro che dicono che l'Italia è governata dalla
Gabanelli, da Santoro, abbiamo come nostro punto di riferimento il
sistema mediatico. La domanda ritengo sia più che mai legittima ed
opportuna, anzi vi ringrazio per averla posta, in modo da
tranquillizzare perché nel presentare la trasmissione, vedendo il
nome della nostra Regione inserito in questo ragionamento, può
nascere una preoccupazione. Devo dire che l'operazione non è stata
fatta da me, ma dal mio predecessore, Assessore Agnesod, che ha
messo in atto un'operazione interessante dal punto di vista
finanziario: l'operazione risale al 17 maggio 2001 ed è collegata
ad un prestito obbligazionario, è un'operazione che ritengo di
condividere nel modo più assoluto. L'importo dell'operazione in
derivati è pari ad un valore dell'emissione obbligazionaria
collocata sul mercato ed è costituita da una prima emissione di
413,17 milioni - questa è stata un'emissione per l'acquisizione
delle partecipazioni in società idroelettriche - e la seconda,
emessa per un importo di 130 milioni - per un totale complessivo di
543,17 milioni - che era riconducibile ad un prestito
obbligazionario emesso per la ricostruzione in seguito
all'alluvione dell'ottobre 2000. Il contratto stipulato è un
contratto che viene definito in termini tecnici "interest rate
swap", l'acronimo è "IRS", ovvero è un derivato sul tasso di
interesse, quindi è un derivato di pura copertura con una struttura
semplice che non prevede l'assunzione di rischi particolari in capo
alla Regione, in cui la stessa si è impegnata a cedere alla banca
il tasso variabile semestrale, acquistando un tasso annuo fisso per
il periodo iniziale fino alla rata del 2008 e per gli anni
successivi fino alla scadenza del 28 maggio 2021, un tasso
predeterminato all'interno di un "corridoio" fra un tasso minimo
del 3,85% e un tasso massimo del 6,35%. La Regione inoltre ha
assunto l'impegno di accantonare con cadenza annuale quote di
capitale fisso per l'ammontare di 27,5 milioni in un fondo di
ammortamento appositamente costituito, per evitare di trasferire
sulle generazioni future l'onere del rimborso totale del debito
originario. In buona sostanza quindi l'obiettivo che si è voluto
perseguire con la stipulazione contestuale è strettamente legata
all'emissione obbligazionaria del derivato di copertura, come si
può facilmente comprendere, dove, da un lato, a fronte
dell'emissione obbligazionaria regolata a tasso variabile in
ragione della sua maggiore competitività sul mercato dei capitali,
al momento dell'operazione la Regione si è protetta da eventuali
rialzi dei tassi di interesse nel medio-lungo periodo, considerando
la durata ventennale del prestito, attraverso un contratto che
garantisce di non superare un tasso massimo predefinito del
6,35%... Consigliere Bortot, abbia pazienza, io dico che abbiamo un
tasso variabile con una copertura assicurativa che, a fronte anche
di una situazione dove i tassi potrebbero andare alle stelle, una
soglia massima del 6,35%...
(interruzione del Consigliere Bortot, fuori
microfono)
... certo. Infatti ho parlato di un "corridoio" dal 3,85% al
6,35%, che è il tetto massimo, ho detto che vi è un massimo e un
minimo, all'interno vi è la copertura assicurativa che è questo
contratto "IRS".
A fronte dell'emissione obbligazionaria con rimborso in un'unica
soluzione alla scadenza, per le stesse ragioni di convenienza sui
mercati sopra esposte, la Regione si è impegnata ad accantonare
quote costanti di rimborso del capitale: i 27 milioni. A tal
proposito si sottolinea come tale decisione sia stata adottata al
fine di non dover ricorrere alla data di scadenza del prestito alla
stipula di un nuovo debito per rimborsare il capitale ai
sottoscrittori. Tale scelta è stata effettuata prima che gli
interventi normativi - articolo 41 della legge n. 448, DM n.
389/2003 che regola l'accesso al mercato dei capitali e la
circolare del MEF del 27 maggio 2004 - stabilissero l'obbligo di
accantonamento periodico del capitale nei casi di emissioni con
rimborso in un'unica soluzione a scadenza, nel senso che quei
prestiti prevedevano quel rimborso in un'unica soluzione,
ciononostante noi annualmente mettiamo da parte i 27 milioni che
sono una rata che ci siamo precostituiti, in modo da non lasciare
delle sorprese a coloro che nel 2021 si troveranno nella condizione
di dover restituire. La contabilizzazione in bilancio, durata
dell'esposizione e rischi previsti, Vicepresidente Tibaldi... nel
bilancio regionale così come nel rendiconto sono contabilizzate
annualmente sia le quote capitali accantonate nel fondo di
ammortamento, sia le quote interessi derivanti dal contratto "IRS"
nell'obiettivo programmatico 3.2, altri oneri non ripartibili, nei
rispettivi capitoli 69280, quota capitale per l'ammortamento di
mutui e prestiti già contratti, e 69260, quote interessi per
l'ammortamento di mutui e prestiti già contratti. La durata
dell'esposizione arriva fino al 28 maggio 2021, 20 anni.
Rischi previsti: per quanto attiene al capitale periodicamente
accumulato, esso viene investito in titoli di Stato, emessi in
euro, da parte di Stati europei partecipanti all'Unione monetaria
europea, quindi il rischio sopportato dalla Regione è il fallimento
di uno di questi Paesi. Il rischio è notevolmente mitigato dalla
scelta della Regione di poter investire esclusivamente in titoli di
Stato di Paesi europei dell'area euro. Per quanto attiene alla
componente interesse, il tasso variabile come illustrato potrà
oscillare solo all'interno di un intervallo costituito da un tasso
minimo del 3,85% ed un tasso massimo del 6,35%; il rischio pertanto
è un ipotetico mancato risparmio qualora il valore del parametro di
riferimento - l'"euribor" a 6 mesi - scenda sotto il 3,85%, perché
in tal caso la Regione pagherà comunque il 3,85%, salvo eventuali
rinegoziazioni del contratto. Collega Bortot, oggi a quanto è
l'"euribor"? A 4,7%, quindi, fissando questo "corridoio", ritengo
che sia stato fatto da parte dell'Amministrazione regionale...
ripeto: non prendo la paternità di questo perché non l'ho fatto io,
ma mi pare sia una cosa che è stata fatta bene. Devo fare un plauso
anche alla dott.ssa Borney, che è la mente di questa operazione,
senza togliere nulla all'Assessore. Si ricorda che le operazioni
sono state accompagnate, come richiesto dalla prassi di mercato, da
un'opinione legale rilasciata da uno studio legale italiano esperto
nel settore, che ha attestato la conformità dell'operazione sopra
esposta alla normativa vigente. Consigliere Venturella quindi lo
studio e l'indagine è questo parere che a monte è stato
acquisito... e ovviamente fatto confrontando tale parere legale con
le attività effettuate dall'Amministrazione regionale.
Per quanto attiene il futuro, la Giunta non intende stipulare
contratti in derivati sulla restante parte del debito contratto
dalla Regione a tassi fissi, così come nessuna operazione in
derivati per la gestione attiva del debito e per migliorare i
flussi di cassa è stata stipulata in questi anni, pur sollecitati
da numerose e continue proposte presentate da parte delle banche.
Le operazioni proposte consistono nell'acquisto da parte delle
banche dei contratti a tasso fisso già stipulati dalla Regione
contro la vendita di un tasso variabile più favorevole
nell'immediato, ma a fronte dell'assunzione di rischi legati
all'andamento dei tassi sull'intera operazione. Tali proposte
prevedevano in taluni casi la possibilità per la Regione di
realizzare un flusso di entrata "una tantum" più di frequente, di
allungare la durata del debito allontanandone la scadenza e quindi
di gravare maggiormente sulle generazioni future. Si ribadisce che
nessuna di tali proposte è mai stata portata all'attenzione della
Giunta regionale.
In relazione all'operazione già in essere, non si escludono da
qui al 2021 eventuali rinegoziazioni delle condizioni, sulla base
dei risultati del monitoraggio costante che viene effettuato sulle
condizioni di mercato, sul confronto delle condizioni del derivato
rispetto al costo medio del restante debito, sempre nell'intento di
garantire alla Regione miglioramenti del tasso di interesse
applicato, mantenendo la garanzia di un congruo tetto massimo e con
l'obiettivo di valutare, come fatto finora, le proposte sulla base
della convenienza finanziaria dell'intera operazione.
Nell'interrogazione mi si chiedono anche notizie sulle società
partecipate e controllate dalla Regione. I miei uffici hanno fatto
una verifica e, da quello che è emerso fino ad oggi, è che fra le
società partecipate e controllate direttamente dalla Regione la
società "SAV", di cui la Regione possiede il 28,72% - l'autostrada
da Aosta in giù -, ha stipulato un contratto per la gestione delle
fluttuazioni del tasso di interesse per un controvalore complessivo
di 50 milioni con scadenza al 15 dicembre 2016 con "Unicredit", che
è confluita poi nella "Bayerische", Agenzia di Milano. Le
informazioni sono contenute nella relazione sulla gestione
accompagnatoria al bilancio chiuso al 31 dicembre 2006, quindi il
collega Venturella può trovarlo in quella evidenza. Non è ancora
disponibile in quanto non pervenuta - però potrebbe darci una mano
il collega Bortot... - l'informazione in merito all'eventuale
stipulazione di contratti di finanza derivata da parte della "Banca
popolare etica", di cui la Regione possiede una quota di
partecipazione, ma, se il collega intercederà, ci farà sapere se ci
sono derivati in quella banca, però non ci ha risposto, ma noi
siamo azionisti, abbiamo inoltrato la richiesta, speriamo di avere
la risposta. Delle società controllate da "Finaosta" invece
sembrerebbe che solo "CVA" abbia sottoscritto un contratto di
"asset swap" per un importo di 2 milioni di euro, con scadenza 9
giugno 2014, con il "Monte dei Paschi di Siena" e le informazioni
sono riportate in un verbale del Consiglio di amministrazione del 2
marzo 2006.
Nella speranza di aver dato tutte le informazioni, ritengo che
la nostra Regione non abbia ceduto a tentazioni di finanza
creativa, abbia fatto un lavoro discreto, che quindi si possano
"dormire sonni tranquilli".
Presidente
- La parola al Consigliere Segretario
Venturella.
Venturella (Arc-VA)
- Anch'io come il collega Tibaldi ho
dovuto leggermi un po' di documenti perché "swap" per me era la
squadra speciale della polizia, il telefilm americano che tanto
piaceva a quel tempo. Le cifre però, Assessore, sono importanti,
sono più di mezzo miliardo di euro, lei ha detto che il "range" è
fra 3,85% e 6,35%, io avevo come il collega Tibaldi seguito la
trasmissione e le dichiarazioni dei consulenti finanziari
indipendenti, quelli che poi avevano dimostrato la non
redditività... che all'interno di questi contratti di finanza
derivata vi era una gabola, perché ricordo che il titolo della
trasmissione era: "Il banco vince sempre"... per cui noi ci siamo
garantiti, come lei ha affermato, il "range" che va dal 3,85% al
6,35%, oggi mi diceva che il tasso di interesse si aggira attorno
al 4,17%. Assessore, nel caso che il tasso normale dovesse
scendere, noi quanto ci perdiamo? Perché, se il tasso dovesse
scendere sotto il 3,85%, noi perdiamo la differenza, per adesso
nulla. Ci preoccupa anche solo per il 28% o per quello che è in
"CVA" il fatto che vi siano altri contratti che non sono quelli che
lei ha chiamato gli "IRS", ma contratti di scambio di crediti, non
scambio di interesse. Certo che il basare il tutto solo su un
parere legale mi sembra azzardato, anche perché questi consulenti
finanziari indipendenti hanno indicato che l'approfondimento di
tali tematiche è sempre molto difficile, quindi il rischio è sempre
molto alto. Saremo attenti che i sonni tranquilli siano veramente
tranquilli e che non si trasformino, come per certe
amministrazioni, in incubi; comunque ringrazio l'Assessore per la
sua risposta, se vorrà dare lo scritto per i vari riferimenti al
bilancio o al bilancio "CVA" o "SAV".
Presidente
- La parola al Vicepresidente Tibaldi.
Tibaldi (CdL)
- Mi permetto 2 considerazioni: la prima è
che nella mappa delle Regioni italiane la Valle d'Aosta insieme
alle altre speciali erano "intonse", in realtà vedo che con i 543
milioni che lei ci ha comunicato oggi ci mettiamo in media
classifica, vuol dire che anche noi abbiamo questa ipoteca per il
futuro. Con la seconda considerazione faccio i calcoli della
massaia, perché non ho la sua preparazione in materia, di
conseguenza lei mi potrà confortare o meno, 413 milioni più 130
milioni sono 543 milioni di emissioni obbligazionarie complessive.
Lei dice che stiamo accantonando 27 milioni all'anno dal 2001 al
2021, 20 anni, 27 per 20 sono 540. Non ho capito qual è il costo
dell'operazione...
(interruzione dell'Assessore Marguerettaz, fuori
microfono)
... ecco, nella quota capitale, allora i 27 milioni sono solo
quota capitale, la quota interesse ha quel "gap" che va dal 3,85%
al 6,35% che è sull'altro capitolo. Solo questo, la ringrazio di
tale precisazione.
Un'ultima considerazione è che l'operazione di acquisizione del
comparto elettrico e la ricostruzione post alluvione sono stati 2
interventi straordinari, non sapevamo che la finanza creativa dei
vostri predecessori fosse arrivata all'emissione di questo tipo di
obbligazioni, secondo quello che lei ci ha detto, sono operazioni
sufficientemente prudenti, noi ci limitiamo a prenderne atto per
ora e abbiamo constatato che quello che era stato rilevato nel
corso di quella trasmissione aveva un fondamento. Sappiamo che le
amministrazioni future di qualunque colore esse saranno avranno
questo debito da smaltire con gli istituti di credito con i quali è
stato contratto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK