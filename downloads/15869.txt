Consiglio Regionale della Valle d'Aosta - Oggetto del Consiglio n. 2186 del 23 ottobre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2186 del 23 ottobre 1996 - Resoconto
SEDUTA ANTIMERIDIANA DEL 23 OTTOBRE 1996
OGGETTO N. 2186/X Soppressione di una corsa di servizio di linea
autostradale per il trasporto persone Aosta-Torino.
(Interrogazione)
Interrogazione Appreso della soppressione, per volontà
dell'Assessore regionale all'Ambiente e Trasporti, della linea
autostradale Aosta-Torino, in orario alle 17.00 pomeridiane,
effettuata sino a poco tempo fa dalle autolinee Sadem;
Tenuto conto che diversi pendolari valdostani godevano del
servizio di quella corsa, soprattutto nel tratto
Aosta/Pont-Saint-Martin, grazie ad una coincidenza di orari che
permetteva loro di percorrere il tragitto dal luogo di lavoro sino
a casa in tempi accettabili;
Considerando il fatto che tale servizio di autolinea offriva un
servizio soprattutto ai residenti valdostani che svolgono diverse
attività lavorative sul territorio, in zone distante dalle
abitazioni delle loro famiglie;
il sottoscritto Consigliere regionale
Interroga l'Assessore competente per sapere:
1) i motivi che lo hanno indotto a sopprimere la corsa
autostradale in oggetto;
2) se non sia il caso di ripensare o quanto meno sostituire tale
servizio di autopulman in modo tale da permettere ai pendolari
valdostani che ne facevano uso di non incorrere in ulteriori disagi
dovuti all'impossibilità di percorrere lo stesso tragitto con altri
mezzi nello stesso orario.
F.to: Lanièce
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Quanto affermato in questa interrogazione non
risponde alla realtà dei fatti e sarebbe stato opportuno fare una
verifica, prima di fare alcune affermazioni che sono contenute in
questa interrogazione.
Il presupposto di questa situazione è che ci sia una competenza
da parte della Regione sui collegamenti autostradali di bus fra
Aosta e Torino, quando si tratta di servizi che non sono
sovvenzionati dall'Amministrazione regionale, quindi la società che
li svolge li può fare e li fa nella misura in cui ha un mercato, ha
un'utenza e ha un reddito che giustifica tale servizio; quindi non
dipende né dall'Amministrazione regionale, né tanto meno dal
sottoscritto Assessore, stabilire dei servizi o sopprimerli, perché
non si tratta di un servizio che è finanziato dall'Amministrazione
regionale.
Oltre a questo, direi che è anche discutibile l'impostazione
dell'interrogazione per quanto riguarda il presunto servizio che
tale collegamento bus autostradale farebbe per pendolari della
Valle d'Aosta. Il servizio di bus autostradali Aosta-Torino è per
definizione un servizio rapido, di collegamento fra Aosta e Torino,
che non ha sicuramente come finalità quella di servire il
territorio regionale, ma quella di fare un collegamento rapido
Aosta-Torino. Può succedere che in modo molto marginale ci sia
qualcuno che magari si fa lasciare ad un casello della bassa Valle,
ma sicuramente questo servizio non ha quel tipo di finalità, quindi
non è sicuramente con questo tipo di servizio che si può affrontare
il problema del trasporto di pendolari.
Per quanto riguarda poi il servizio offerto al trasporto
pubblico locale sovvenzionato e finanziato dall'Amministrazione
regionale, che dipende dalla nostra regia, mi sembra che per quanto
riguarda i collegamenti con la bassa Valle in quella fascia presa
in esame dall'interrogazione ci siano tutti i servizi necessari.
Abbiamo un pullman che parte da Aosta alle 17 e che fa servizio su
tutta la tratta fino ad Ivrea; abbiamo un treno locale che parte
alle 17h12 ed abbiamo un treno diretto che alle 17h40, quindi c'è
un'ampia gamma di offerta e mi sembra che il servizio di trasporto
pubblico sia garantito nel modo in cui evidentemente l'utente
ritiene meglio di avvalersene.
Presidente Ha chiesto la parola il Consigliere Lanièce.
Lanièce (GA) Prendo atto della risposta dell'Assessore. Questa
corsa autostradale mi è stata sollecitata dagli utenti, i quali
dicono che questa soppressione è stata giustificata dalla ditta
Sadem come una richiesta, una indicazione da parte dell'Assessorato
all'ambiente. Ho preso per buone le richieste degli utenti di
questa corsa, che mi hanno riferito che la Sadem ha detto
pubblicamente che la soppressione di questa corsa era dovuta ad una
scelta dell'Assessorato ai trasporti.
Perché questa corsa è importante? L'Assessore diceva che in
effetti non serve più di tanto perché è diretta al collegamento
Aosta-Torino, ma come si può verificare anche dagli orari, la corsa
delle 17, quella che fa tutti i comuni, impiega più tempo a coprire
lo stesso tragitto, e molte di queste persone hanno verificato che
in passato, quando era attiva questa corsa autostradale, potevano
raggiungere prima le loro abitazioni e in caso in cui avessero
voluto raggiungere Torino, riuscivano a prendere la coincidenza a
Ivrea, cosa che, con la corsa delle 17 è quasi impossibile. Infatti
ultimamente c'è stato un ricorso da parte degli utenti alla Sadem
contro un autista perché non aveva aspettato la coincidenza.
Questi sono fatti reali, ho parlato con queste persone che mi
hanno confermato che la soppressione di questa corsa ha comportato
diversi disagi e che mi hanno quindi sollecitato a presentare
questa interrogazione per appurare la veridicità di quanto è stato
loro detto dalla società Sadem.
Invece l'Assessore dichiara oggi pubblicamente che questa
decisione non dipende dal suo Assessorato; mi farò carico di
riferire quanto appena affermato agli utenti e ringrazio comunque
l'Assessore per avermi fatto presente questa situazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK