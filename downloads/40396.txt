Consiglio Regionale della Valle d'Aosta - Oggetto del Consiglio n. 3201 del 6 febbraio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3201 del 6 febbraio 2018 - Resoconto
OGGETTO N. 3201/XIV - Interpellanza: "Adozione di misure di
sicurezza a tutela degli utilizzatori della Biblioteca
regionale".
Farcoz (Président)
- Point n° 15 à l'ordre du jour. La
parole au collègue Restano pour l'illustration.
Restano (AC-SA-PNV) -
Con questa interpellanza intendiamo
chiedere informazioni all'Assessore ed evidenziare una situazione
particolare che riguarda un importante centro culturale: la
Biblioteca regionale. È stata aperta nel 1996 e, da subito, si è
rivelata essere una delle eccellenze della Valle d'Aosta per la
bellezza della struttura, per la sua completezza, soprattutto per
l'alto livello dei servizi offerti alla popolazione. La popolazione
che frequenta la biblioteca è molto diversa: viene frequentata da
bambini accompagnati dai genitori, da ragazzi, da adolescenti e
anche da adulti, perché è un polo culturale utile anche per
raccogliere informazioni sulla vita quotidiana dei valdostani o di
qualunque altro tipo. Si stima che questa biblioteca venga
frequentata da oltre mille persone al giorno, quindi questo è un
forte segnale di apprezzamento per un servizio che la nostra
comunità riceve da parte dell'amministrazione pubblica.
Da alcuni anni a questa parte, e anche più, all'interno della
biblioteca si verificano episodi che pongono un pochino in allarme
i genitori, quelli che accompagnano i loro figli e che, proprio
visto il luogo della biblioteca, permettono ai propri ragazzi di
frequentarla liberamente, lasciandoli in questo luogo per potersi
formare convenientemente. Mi riferisco ad episodi riguardanti
comportamenti non consoni all'ambiente tipico di una biblioteca,
come per esempio all'utilizzo improprio dei servizi igienici, alla
frequenza di persone in un evidente stato di alterazione che si
adagiano sui divani della biblioteca, senza poi consultare alcun
tipo di libro o richiedere informazioni. Un fatto più eclatante
degli altri avvenne nel 2015, quando la Guardia di Finanza arrestò
una persona per spaccio di droghe leggere, ma tali episodi non
terminarono nel 2015, bensì sono proseguiti fino ai giorni
nostri.
Con l'interpellanza noi chiediamo all'Assessore se è a
conoscenza di questi fatti, quante volte siano intervenute le Forze
dell'ordine su richiesta degli addetti alla biblioteca, se si siano
rivelati furti di materiali o di libri, se la struttura sia stata
oggetto di atti vandalici in questi ultimi anni in seguito ai fatti
da me descritti e, in particolare, se sono state poste in essere
misure di sicurezza per controllare l'accesso delle persone alla
biblioteca. Pertanto chiediamo quali siano le intenzioni
dell'Amministrazione regionale in proposito.
Président -
La
parole à l'Assesseur Rini pour la
réponse.
Rini (UV) -
Collega Restano, ha effettivamente
ricostruito bene una situazione da una parte virtuosa di un polo
aggregativo con funzione non solo educativa e culturale, ma anche
sociale e, dall'altra, la criticità dei fatti che ha ricordato.
Vengo al merito della risposta. È difficile quantificare un
numero preciso, comunque il numero di interventi delle Forze
dell'ordine, su richiesta proprio degli addetti alla biblioteca,
nel biennio 2016/2017 è stato relativamente basso, sulla decina. A
queste vanno aggiunte le visite periodiche a sorpresa effettuate
occasionalmente dai Vigili urbani, dai Carabinieri, dalla Polizia
in divisa, come da accordi con la direzione della biblioteca
(questo anche a scopo preventivo). Purtroppo tali visite sono
effettuate compatibilmente con il lavoro corrente e tutti gli altri
gravosi impegni delle Forze dell'ordine, pertanto non sono così
frequenti all'interno del sito.
Per quanto riguarda la seconda domanda, dalle sezioni della
biblioteca si rileva una perdita fisiologica di documenti tra
mancate restituzioni, libri fuori posto ritenuti smarriti e furti
invece veri e propri. Teniamo presente che nella biblioteca entrano
mediamente - come ricordava - 1.200 persone al giorno con punte
anche di 1.700. Tali perdite si attestano su valori medi delle
biblioteche di pubblica lettura; pertanto, per quanto riguarda gli
episodi di furto, non si rilevano situazioni preoccupanti sul furto
del materiale. I documenti più perduti, come è anche ipotizzabile,
sono i DVD, le VHS e i CD, ai quali evidentemente è più facile
asportare il
tag
di sicurezza rispetto invece ai libri. Il
sistema RFID che fa suonare i varchi in caso di passaggio di
documento non regolarmente registrato in prestito funziona bene, è
corretto, però effettivamente con quelle dotazioni è più semplice
rimuoverlo; questo è un po' quello che accade anche nei negozi per
la merce normale. Si fa inoltre presente che l'ingresso all'unica
sezione che si occupa di conservazione della biblioteca al Fondo
valdostano è invece sottoposta alla presentazione della tessera di
iscrizione o di un documento valido e alla registrazione dei nomi
degli utenti che vi accedono, quindi garantisce una sicurezza
diversa (questo per quanto riguarda il Fondo). Presso questa
sezione vengono portati direttamente dai magazzinieri tutti i libri
antichi, preziosi e rari sulla Valle d'Aosta, sul Piemonte, sul
Vallese e sulla Savoia per la loro conservazione. Ovviamente, per
queste ragioni, i libri di questa sezione non sono soggetti al
prestito a domicilio.
Per quanto riguarda la terza domanda, nel biennio 2016/2017 gli
atti vandalici si sono sostanziati nella rottura di
led
negli ascensori, in scritte a pennarello sulla porta dei bagni o
sui fianchi degli scaffali, e in imbrattature dei bagni, come lei
ricordava. Su suggerimento delle stesse Forze dell'ordine è stato
rafforzato l'impianto di videosorveglianza con nuove telecamere
(telecamere digitali) aventi un maggiore dettaglio delle immagini.
Attualmente vi sono ventidue telecamere di videosorveglianza ed è
già stato effettuato il cablaggio di altre due telecamere che a
breve dovrebbero essere messe in funzione. Si è in attesa di
ulteriori tre telecamere destinate alle aree esterne e questo
diventa importante per un circuito di sicurezza della parte
esterna. In totale, quindi, le telecamere a regime sono
ventisette.
Quanto al controllo degli accessi, poiché la Biblioteca
regionale di Aosta è stata concepita fin dall'origine come
biblioteca di pubblica lettura, è stata progettata con la massima
apertura e disponibilità nei confronti del pubblico, quindi
all'epoca non furono previsti né tornelli, né controlli visibili
all'ingresso. I lavoratori, soprattutto quelli delle sezioni più
frequentate (gli adulti, i periodici e la videoteca), percepiscono
l'ambiente di lavoro come tranquillo e piacevole, con limitati
episodi di conflitto e illecito, ma in quel caso il personale
chiede l'intervento delle Forze dell'ordine.
Per quanto riguarda la quarta e ultima domanda, in questo
momento un
team
di lavoro sta lavorando ad un progetto
all'interno della struttura del sistema bibliotecario e ha il
compito di definire le linee guida per una più efficace politica di
gestione degli utenti cosiddetti "difficili". Gli utenti difficili
sono nella maggior parte dei casi sociali, che non trovano
sufficiente assistenza presso strutture deputate a questo servizio,
spesso in cattive condizioni igieniche, talvolta anche in stato di
ebbrezza. Utenti difficili sono però anche alcuni migranti che,
anche loro, suppliscono con la biblioteca alla carenza di altri
tipi di assistenza, ne utilizzano i bagni per lavarsi e, talvolta,
le sale di lettura per dormire. Le azioni che verranno messe in
campo in attuazione delle predette linee guida per una più efficace
politica di gestione di questi utenti difficili prevedono un
attento monitoraggio degli utilizzi impropri e indicazioni precise
al personale per gli interventi da assumere a seconda della
tipologia e della gravità degli abusi.
Collega, lei ha sollevato una criticità importante. Noi non
vogliamo assolutamente sottovalutare questo problema, perché lei ha
ricordato molto bene, come me all'inizio del mio intervento, quale
sia la funzione della biblioteca, perché non ha solo una funzione
culturale, ma anche sociale di incontro di tanti ragazzini che
vanno giustamente - e fortunatamente aggiungerei - a studiare
proprio in biblioteca. Abbiamo quindi il dovere di mettere in campo
tutte le nostre energie e le azioni mirate per garantire a questi
giovani - ovviamente non solo a loro, ma la nostra preoccupazione
deve essere
in primis
alla fascia dei giovanissimi che la
frequentano - la massima sicurezza, un ambiente sicuro e
confortevole. Questo per i giovani, ma ovviamente per quei
lavoratori che quotidianamente si trovano ad affrontare situazioni
di emergenza.
Président -
La parole au collègue Restano pour la
réplique.
Restano (AC-SA-PNV) -
La ringrazio per la completezza
della risposta. Da un lato lei ci ha tranquillizzati dicendo che
l'ambiente viene percepito come tranquillo e sicuro da parte dei
dipendenti, ma poi, nel prosieguo della risposta, giustamente lei
ha fatto un elenco delle possibili criticità riportando quindi un
pochino di allarme e riscontrando quanto da noi illustrato. Mi fa
molto piacere l'aumento delle telecamere, soprattutto l'aumento
della qualità delle immagini, che è poi quello che ci permette di
individuare le persone o gli atti vandalici non opportuni in una
sede come quella della biblioteca.
Ha spiegato il perché non ci sono i tornelli: perché viene
intesa come una biblioteca pubblica. Mi permetta però di
evidenziare quello che potrebbe essere un suggerimento, peraltro da
lei accennato: la formazione del personale, per addivenire ad un
maggiore controllo e ad una maggiore selezione delle persone
frequentanti questo luogo. Mi viene in mente, quando si parla di
qualità in altri settori, che ci potrebbe essere una sorta di
procedura di qualità per selezionare le persone, ovviamente con la
dovuta discrezione, per arrivare ad un monitoraggio attento di chi
frequenta tale luogo così importante per la nostra comunità. Allo
stato attuale non mi risulta che le persone che si accingono a
prestare la propria opera professionale all'interno della
biblioteca siano fornite di procedura per questo tipo di attività.
Oltre a quanto da lei giustamente elencato, il personale sarebbe
più tranquillo e sicuro nel proprio operato se si addivenisse anche
ad una corretta formazione, e ciò permetterebbe di arrivare
all'obiettivo finale da lei rimarcato, quindi di far frequentare ai
nostri ragazzi e a tutti i fruitori della biblioteca un luogo
sicuro e tranquillo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK