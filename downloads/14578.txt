Consiglio Regionale della Valle d'Aosta - Oggetto del Consiglio n. 388 del 27 gennaio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula
Oggetto del Consiglio n. 388 del 27 gennaio 1999 - Resoconto
SÉANCE DU 27 JANVIER 1999 (APRÈS-MIDI)
OGGETTO N. 388/XI Indizione di una Conferenza regionale per
verificare lo stato della sanità in Valle d'Aosta. (Reiezione di
mozione)
Mozione Constatato che i numerosi punti di crisi presenti nel
Servizio sanitario regionale stanno determinando un sempre più
diffuso malcontento da parte dei cittadini e una condizione di
incertezza anche fra gli operatori sanitari;
Vista la necessità di una attenta ed approfondita valutazione
della situazione esistente e dei risultati della riforma sanitaria
della nostra Regione;
Vista altresì la necessità di coinvolgere, in una generale
valutazione e in un obiettivo confronto, le rappresentanze degli
Enti Locali, degli operatori sanitari e le componenti politiche,
economiche e sociali, cui sta a cuore un ambito importante come
quello della salute;
Ritenendo che la Giunta e il Consiglio Regionale non possano
ignorare una simile necessità, che ha l'obiettivo di porre al
centro del servizio sanitario la persona;
Ritenendo altresì che non si possa subordinare l'assistenza a
pure logiche contabili, e che occorre realizzare anche il
traguardo, che la stessa riforma fin dall'inizio proponeva, e
intervenire con urgenti provvedimenti al fine di assicurare
prestazioni e servizi, secondo le esigenze della intera comunità
valdostana.
Il Consiglio regionale
Impegna e dà mandato alla Giunta Regionale di indire entro 90
giorni un'apposita Conferenza regionale per verificare lo stato
della Sanità in Valle d'Aosta.
F.to: Beneforti - Squarzino Secondina - Curtaz
Président La parole au Conseiller Beneforti pour l'illustration
de la motion.
Beneforti (PVA-cU) Il dibattito avvenuto in questi mesi di
attività del Consiglio regionale sulla sanità ha messo in evidenza
i punti di crisi esistenti nel settore, il malcontento che esiste
fra gli utenti nonché l'incertezza che sussiste negli operatori
della sanità.
Di fronte a questo quadro crediamo debba essere fatta una
riflessione, ma ancor più crediamo che ci sia bisogno di fare un
confronto approfondito sulla situazione sanitaria in Valle. Non
basta affermare, come in certe occasioni fa l'Assessore, che la
nostra situazione è migliore rispetto a quella di altre regioni.
Riteniamo che questo non sia sufficiente per far accettare i nostri
problemi e i punti di crisi che abbiamo.
Non abbiamo mai detto né lo diciamo oggi che la nostra politica
sanitaria sia tutta da buttare; questo non si può dire perché
sarebbe ingiusto e ingeneroso nei confronti di quanti ce la mettono
tutta per rendere sempre più efficienti i servizi nei confronti dei
cittadini e degli utenti.
E agli operatori della sanità, medici e non medici, oggi va il
nostro riconoscimento per il lavoro che quotidianamente svolgono
per alleviare le sofferenze degli ammalati, pertanto non siamo qui
a delegittimare quanto è stato fatto nel passato e si sta facendo
nel presente.
Però io e anche i miei colleghi andiamo fra la gente, parliamo
con gli operatori della sanità, con coloro che sono in prima fila,
con i cittadini a cui si allungano sempre più i tempi di attesa per
visite ed interventi. Per questo siamo aggiornati delle difficoltà
che incontrano gli ammalati e coloro che hanno bisogno di cure.
Conosciamo le difficoltà di chi non ha possibilità economiche
per curarsi fuori Valle, conosciamo le difficoltà di coloro a cui
l'ente pubblico dovrebbe garantire l'assistenza e i servizi
sanitari di cui hanno bisogno e un posto letto quando ne hanno
necessità.
Noi, che abbiamo sottoscritto questa mozione, riteniamo che il
confronto su un problema importante come quello della sanità non
possa neanche rimanere chiuso in questa sala, non possa rimanere
fra gli addetti ai lavori, non possa essere portato all'esterno
solo nei modi in cui avviene oggi.
Riteniamo che occorra cambiare modo di porsi e anche di
confrontarsi.
Se facessimo l'opposizione per l'opposizione, l'attuale sistema
di confronto potrebbe anche andare bene, ma non siamo per il "tanto
peggio, tanto meglio", non siamo qui per fare del male alla nostra
gente come qualcuno tenta di far credere e tanto meno siamo qui a
fare i bastian contrari.
Siamo qui per svolgere il ruolo che compete all'opposizione in
un sistema democratico. Riteniamo pertanto che il confronto sulla
sanità debba allargarsi a quanti vi sono interessati, innanzitutto
agli amministratori degli enti locali, agli operatori della sanità
medici e non medici, alle forze sociali politiche ed economiche e
la Conferenza che proponiamo ha proprio questo scopo. Ha lo scopo
di effettuare un'approfondita valutazione della situazione
esistente per individuare i necessari correttivi, per eliminare sia
il malcontento esistente da parte dei cittadini, sia la condizione
di incertezza che esiste fra gli operatori sanitari.
Con ciò, come dicevo all'inizio, non si vuole stravolgere tutto
quanto è stato fatto ma, alla luce di ciò che scaturirà nel corso
del dibattito, indicare quei provvedimenti che assicurino per
quanto possibile il superamento dei punti di crisi esistenti e
quindi l'erogazione di servizi e di prestazioni di migliore
qualità.
Crediamo che questa Giunta e questo Consiglio non possano
ignorare questa necessità perché noi dobbiamo anche smettere come
facciamo talvolta di delegittimarsi a vicenda. Dobbiamo fare di
tutto per porre al centro del servizio sanitario la persona e
quindi l'uomo senza subordinare l'assistenza a pure logiche
contabili.
Dobbiamo fare di tutto per realizzare il traguardo che la
riforma sanitaria fin dall'inizio proponeva. Se non cogliamo
quest'aspetto e continuiamo a delegittimarci a vicenda,
continueremo ad avere la situazione che oggi abbiamo e chi ne
risentirà saranno coloro che hanno bisogno dei servizi sanitari.
Dobbiamo confrontarci per colmare i ritardi che oggi accusiamo nel
potenziare i nostri servizi, dobbiamo coinvolgere nelle decisioni
da prendere tutti coloro a cui sta a cuore un comparto importante
come quello sanitario.
Dobbiamo ottenere la partecipazione di tutti alla gestione della
salute in modo che tutti si sentano responsabili e capaci di
autocontrollarsi e di controllare affinché anche gli abusi, gli
sprechi, gli illeciti siano sempre meno frequenti. Infine, dobbiamo
confrontarci per eliminare le "lobbies" che si formano all'interno
e all'esterno dell'Ospedale regionale che si sentono forti perché
protette da ambienti sindacali e politici.
Quelle "lobbies" che si vantano di condizionare enti e
istituzioni e i colleghi che non la pensano nello stesso modo
perché questo sta accadendo, ma se riusciamo ad aprire un confronto
generalizzato, riusciamo anche a sconfiggere certe situazioni che
si sono create all'interno della nostra situazione sanitaria.
Occorre comprendere che le riforme si devono fare, ma che si
realizzano nella misura in cui non vengono calate dall'alto sulla
testa della gente, di coloro che devono metterle in pratica.
È questo il tempo della partecipazione, è il tempo di
comprendere che nessuno di noi è depositario della verità, è il
tempo di comprendere che i tempi sono cambiati, come negli ospedali
sono passati di moda i baroni e le baronie mediche, anche per noi
amministratori è tempo di elevarsi qualitativamente nell'affrontare
certi problemi che oggi abbiamo di fronte. È tempo di approfondire
i problemi ma a tutti i livelli e non solo a certi livelli. È tempo
di comprendere che non basta alzare la mano in quest'aula per dare
soluzione alle istanze della gente.
È tempo di comprendere che non basta mettere un amico alla guida
di certe unità operative, enti o istituzioni per risolvere i
problemi sul tappeto, se quello non è l'uomo giusto al posto
giusto. Continuando a fare così si rischia, come sta avvenendo, di
essere giudicati in negativo, di favorire anche il disimpegno
politico e civile.
Sabato scorso ho letto su "La Stampa" la lettera di risposta del
nostro Assessore sulla situazione del reparto di oncologia
dell'Ospedale regionale. Non la condivido quella risposta, non
tanto perché cerca di scaricare le responsabilità, ma perché non
tiene conto di chi sono i ricoverati nel reparto di oncologia;
Assessore, sono malati terminali.
Lei chiude la sua lettera affermando: "Ognuno di noi in quanto
cittadino deve sì rivendicare i propri diritti, ma nello stesso
tempo rispettare l'impegno degli altri". Certo, il rispetto deve
essere reciproco, ma pensiamo di aver fatto tutto il possibile
perché i diritti dei ricoverati in oncologia fossero rispettati?
Questa è la domanda che ci dobbiamo porre. Non pensa anche lei,
Assessore, che prima di chiedere il rispetto per noi stessi occorra
rispettare gli altri? Perché questa deve essere la regola,
specialmente in certe situazioni che abbiamo di fronte.
La Conferenza che proponiamo non sarà certamente la panacea di
tutti i mali come non deve essere un processo a carico di
chicchessia e tanto meno essere l'occasione per fare il muro del
pianto o lo sfogatoio di tutti i risentimenti o rancori. Non è
questo il tipo di Conferenza a cui pensiamo. La Conferenza deve
essere l'occasione per un confronto serio e concreto, per
verificare il nostro stato assistenziale ed individuare le risposte
che occorre dare.
Abbiamo del resto previsto nel bilancio mi pare 250 miliardi per
le spese sanitarie, sono soldi della collettività e quindi credo
sia nostro dovere rendere conto di come vengono spesi o potrebbero
essere spesi. Vogliamo una volta tanto discuterne insieme a tutti
coloro che sono interessati, con gli addetti ai lavori, con i
nostri cittadini e i loro rappresentanti? Vogliamo verificare
assieme se l'accordo di programma previsto per il 1998 ha dato gli
esiti previsti? Se tutti gli obiettivi sono stati realizzati e
quali sono ora gli obiettivi che dobbiamo perseguire?
Nessuno di noi credo possa ignorare la situazione in cui siamo
venuti a trovarci, lo abbiamo detto in tutte le discussioni,
mancano posti letto, sono anni che i primari denunciano la
situazione esistente nelle loro unità operative; mancano medici in
Oncologia, in Pediatria, in Rianimazione e in Anestesia.
L'Assessore ha dato le sue giustificazioni del perché mancano;
purtuttavia mancano. Mancano dei primari, ci sono unità operative
scoperte, il 118 oggi è utilizzato per il soccorso, ma ancora di
più per trasportare tutti i giorni i pazienti per gli accertamenti
sanitari e andate a vedere al 118 quanti nostri barellieri partono
ogni giorno per portare gli ammalati in altri centri.
Parlate con questo personale dipendente dall'USL che deve
portare fuori per gli accertamenti sanitari i pazienti perché da
noi mancano certe attrezzature che sono indispensabili e che un
ospedale regionale capoluogo di Regione dovrebbe avere. Manca la
risonanza magnetica: oggi gli ammalati che devono fare la risonanza
magnetica devono lasciare la Valle e quasi tutti i giorni ci sono
autisti che partono, molte volte mancano le autoambulanze
addirittura per fare il soccorso perché sono tutte fuori. Questo è
quello che dicono almeno gli addetti ai lavori del nostro
soccorso.
Si è parlato oggi del Centro di riabilitazione per i malati di
mente, dei ritardi che ci sono; è mancata anche la volontà di
realizzare un ospedale nuovo. In questi giorni abbiamo appreso dai
giornali degli ulteriori ritardi con cui si realizza la
ristrutturazione del vecchio Ospedale, c'è un ulteriore
ritardo…
(interruzione dell'Assessore Vicquéry, fuori microfono)
… l'ho letto sul giornale, allora
vuol dire che la stampa si è inventata l'articolo? Rileggiamolo
insieme. Mancano i fondi, sembra che manchino miliardi. Può essere
comprensibile, certo tutti possono sbagliare nel fare i conti come
nel fare i progetti tecnici, ma a parte quest'aspetto, dal 1991 ad
oggi sono passati dieci anni e in questo periodo di tempo non solo
non si è realizzato il nuovo ospedale e sarebbe stato possibile, ma
nemmeno è stata ultimata la ristrutturazione di quella parte del
vecchio che era la più urgente.
Con l'ospedale nuovo avremmo potuto risolvere certamente tanti
di quei problemi che oggi sono sul tappeto. Avremmo potuto
realizzare anche una struttura certamente al passo con i tempi.
Si poteva e si può dare all'ospedale un'organizzazione più
razionale per quanto riguarda il personale medico e non medico
oltre che intervenire sulla stessa distribuzione dei posti letto
per eliminare le carenze che sussistono in diverse unità operative
agli effetti funzionali, per il sovraffollamento, per la mancanza
di servizi. Con una nuova struttura si possono inserire le unità
operative mancanti e realizzabili anche in un ospedale come il
nostro. Si potevano unificare i tre presidi ospedalieri esistenti
per evitare lo spreco di energia e di spese che la divisione
comporta. Si potevano creare le condizioni per i collegamenti con
le università italiane ed estere e quindi realizzare un ospedale
degno di un capoluogo di Regione, al centro dell'Europa, come ci
troviamo noi.
Nei confronti del nuovo ospedale, nonostante la raccolta di
8.000 firme, hanno prevalso interessi di tutt'altro genere, ma non
voglio stare qui ad aprire una polemica.
Voglio concludere dicendo questo. Ho voluto citare tutti questi
aspetti per dimostrare l'importanza che riveste su certi argomenti
il confronto perché sono convinto che solo con un confronto serio,
concreto, sullo stato della nostra sanità è possibile diagnosticare
le carenze, le accuse di malasanità, gli sprechi, gli abusi oggi
esistenti e dare alla collettività valdostana un servizio sanitario
pubblico più efficiente e più ordinato.
È vero che ci possono essere delle sinergie con il privato,
nessuno le nasconde, ma innanzitutto il pubblico si deve mettere
nelle condizioni di dare lui il servizio e solo quando non è
possibile si possono trovare le sinergie anche con il privato, ma
innanzitutto deve essere il pubblico che eroga questo servizio
senza delegare al privato i compiti che spettano all'ente
pubblico.
Dobbiamo confrontarci per cercare di dare alla collettività
valdostana un servizio più efficiente e più ordinato. Abbiamo
previsto 90 giorni di tempo per realizzare questa Conferenza, ma
non sono importanti alcuni giorni in più o in meno; quello che è
importante è organizzarla bene e in tempo utile.
Rinviarla nel tempo o non farla per niente comporta che in
questo Consiglio torneremo a parlare di problemi sanitari in ogni
seduta perché i problemi nasceranno sempre, fino a quando non si fa
il punto della situazione continueremo a delegittimarci a vicenda e
continueremo a stare qui per delle ore a discutere sui problemi,
mentre con un confronto generale, una volta stabilita la linea che
si intende seguire, si potrebbero acuire quelle polemiche che ci
sono e portare avanti nell'interesse dei cittadini quella riforma
che la riforma sanitaria nazionale prevedeva.
Mi auguro che si comprendano i motivi che ci hanno portato a
fare la proposta della Conferenza: servirà a fare il punto della
situazione a livello regionale tutti insieme, gli amministratori
pubblici, gli operatori della sanità e i cittadini che intendono
parteciparvi, senza fare processi a nessuno, senza fare il muro del
pianto, senza farne uno sfogatoio. Deve essere l'occasione per
dirsi come intendiamo camminare per quanto riguarda la politica
sanitaria nella nostra Regione.
Président La parole au Conseiller Fiou.
Fiou (GV-DS-PSE) Per un momento ho pensato che la Conferenza
regionale fosse già iniziata…
(ilarità dell'Assemblea)
Beneforti (fuori microfono) Vai all'ospedale quando non trovi
servizio e poi te ne accorgi!
Fiou (GV-DS-PSE) Il numero particolarmente elevato di
iniziative, interpellanze, mozioni che hanno caratterizzato e che
caratterizzano i lavori di questo Consiglio riguardo due settori,
scuola e sanità, penso possa essere visto come l'eco di disagi,
domande, sensibilità che sono presenti in maniera abbastanza forte
nella nostra comunità. Questo vuol dire che in questi settori,
anche in presenza di relative situazioni generali che si pongono a
livelli confortanti se paragonate ad altre realtà nazionali, la
gente soffre ancora carenze e disagi che non possono essere
esorcizzati con le statistiche. Ecco però che il brontolio
continuo, qualche volta il clamore che sovente caratterizza il
dibattito su questi temi, rischia di far diventare improduttive
anche le azioni costruttivamente critiche, perché quando si attacca
tutto e tutti si riduce di fatto la portata della critica ad un
rumore di fondo povero di stimoli capaci di mettere in moto
priorità definite.
Queste riflessioni mi rendono diffidente nei confronti di
posizioni schematiche del tipo "tutto va male" oppure al contrario
"non è vero che va male, siamo i migliori" e mi fanno guardare
anche con poca fiducia ad una proposta di Conferenza regionale che
rischierebbe in questo momento la babele delle opinioni sulla
nostra sanità senza portarci a conclusioni sostanziali.
Questa Conferenza anzi rischierebbe di portarci ad una
sottovalutazione di conclusioni operative che sono già derivate da
analisi approfondite e contenute nelle linee di riforma nazionali,
nel piano sanitario regionale, nel programma di maggioranza.
Sottovalutare le scelte contenute in questi atti vuol dire
continuare a dibattere dei mali senza mettere in atto le iniziative
per curarli.
È vero che qualcuno può legittimamente non condividere gli
orientamenti lì contenuti, ma è altrettanto vero che democrazia
vuole che una maggioranza si assuma le proprie responsabilità nella
realizzazione di programmi su cui ha ricevuto il mandato della
comunità.
Un impegno serio sta invece nella verifica dello stato di
attuazione dei programmi. Ora se fra le linee portanti degli atti
che ho citato ci sono la deospedalizzazione con relativo
decentramento dei servizi sul territorio, la modernizzazione della
gestione in senso aziendale dell'ASL, è su questi temi che si
misura la credibilità del lavoro di maggioranza.
Nel merito, ho appreso con soddisfazione della decisione di
realizzare una RSA ad Antey, direi che finalmente si avvia la fase
del decentramento dei servizi sanitari; spero che questo non
rimanga un fatto isolato, ma che in tempi brevi si concretizzino
molte altre strutture territoriali.
Un esempio per tutti, la RSA ad Aosta, per la quale ricordo da
anni l'Amministrazione comunale tiene vincolata un'apposita
area.
La realizzazione di un sostanziale decentramento, oltre a
migliorare l'accessibilità e la qualità dei servizi, permetterà un
allentamento della pressione sull'Ospedale e renderà credibile
anche la scelta di rinunciare per ora alla questione dell'ospedale
nuovo.
Mi rimangono invece alcune titubanze su come sta andando avanti
la modernizzazione dei meccanismi di gestione dell'ASL, però va
detto che è passato troppo poco tempo dal momento che l'Assessore
ha deciso l'allontanamento del Direttore generale per vedere
cambiamenti significativi nei settori che l'Assessore stesso
valutava carenti e che hanno motivato, al di là delle formule di
circostanza, l'allontanamento stesso.
La provvisorietà dell'attuale situazione di direzione
sicuramente non aiuta lo sviluppo positivo dell'aziendalizzazione
dell'USL, anzi credo che la situazione attuale si presenti più
debole della precedente. In tal senso ci aspettiamo anche in questo
campo iniziative a breve scadenza per il superamento di tale
precarietà.
Ho voluto citare questi pochi esempi per invitare tutti ad
individuare delle priorità di intervento in ogni settore e su
questi puntare anche le nostre critiche, altrimenti rischiamo di
fare delle divagazioni anche un po' reclamistiche sui vari problemi
senza però arrivare a delle conclusioni concrete.
Président La parole à la Conseillère Squarzino Secondina.
Squarzino (PVA-cU) Avevo preparato un intervento, ma pensavo di
non farlo dopo l'intervento del collega Beneforti, articolato,
complesso e ricco di spunti. Le osservazioni del collega Fiou mi
spingono invece a fare alcune puntualizzazioni.
È vero, il collega Beneforti lo ha detto, ma io lo ribadisco:
noi siamo consapevoli per primi che proprio i problemi urgenti e
quotidiani che la sanità pone "costringono" sia il politico che ha
la responsabilità di governo, sia l'opposizione ad intervenire sui
singoli problemi che via via si presentano nella vita quotidiana;
ed è proprio questo uno dei limiti nostri: dell'opposizione che si
sofferma su singoli aspetti; dell'Assessore che è chiamato a dare
una risposta ai problemi urgenti che ogni giorno pone la
situazione.
Questo necessariamente costringe ciascuno ad osservare un
aspetto e ad avere una visione un po' settoriale del problema,
perché è concentrato su un solo aspetto e dimentica il resto.
È vero anche quello che dice il collega Fiou che occorre
individuare delle priorità e che occorre procedere piuttosto ad una
verifica dei programmi che sono stati posti, ma è proprio questo
l'obiettivo della nostra mozione.
Ormai c'è questa riforma sanitaria che è avviata; abbiamo un
piano socio-sanitario che è arrivato a più della metà del percorso
perché il piano socio-sanitario copre il triennio 1997-2000 e siamo
già nel 1999, abbiamo tutta l'aziendalizzazione dell'USL che è
stata avviata a livello nazionale, ma anche a livello regionale;
abbiamo un piano socio-sanitario con tutta una serie di
indicazioni; abbiamo il problema della struttura ospedaliera: la
ristrutturazione - e lo ribadiamo - è a nostro avviso una scelta
perdente, però anche sul modo con cui si gestisce in questo momento
la ristrutturazione forse sarebbe possibile trovare soluzioni
diverse e più razionali di quelle finora proposte.
C'è tutto il campo della prevenzione, c'è il campo della spesa
sanitaria che sta aumentando, ma senza che aumenti in modo
equivalente anche la qualità della sanità. Non sto qui ad elencare
i vari aspetti, altrimenti ricado nello stesso errore che
rimproveravo agli altri.
Però lo stesso Fiou, nel momento in cui vuole presentare il
problema, anche lui si è soffermato su uno o due aspetti che
ritiene importanti, giustamente; ma è normale che in un intervento
di una decina di minuti, un'ora al massimo, non si possa affrontare
l'insieme dei problemi.
Quello che in fondo la mozione propone è proprio questo: perché
non pensare ad uno spazio in cui si possano confrontare insieme i
vari soggetti della sanità? Questi sono stati interpellati - non lo
metto in dubbio - e sono continuamente interpellati dall'Assessore
ma in modo settoriale, nel senso che, a fronte di un problema che
riguarda i primari, l'Assessore giustamente si incontra con i
primari; se c'è un problema che riguarda i tossicodipendenti,
l'Assessore giustamente si incontra con chi agisce in questo
settore; se c'è il problema delle microcomunità per gli anziani,
l'Assessore giustamente si incontra con chi si occupa di questo
settore e così via. Ma a cosa porta tutto questo? A singole visioni
settoriali anche per elaborare lo stesso piano socio-sanitario,
l'Assessore si è incontrato con tutte le varie categorie e con i
vari soggetti, ma non c'è stato un momento di confronto fra le
diverse parti, un momento in cui tutti i soggetti interessati hanno
potuto dire a tutti gli altri soggetti qual è il loro modo di
vedere la sanità, le loro priorità, la loro situazione.
Questa Conferenza, o questo forum - chiamiamolo come vogliamo -
non ha la finalità di costituire un atto di accusa per tutto quello
che non va bene. Non è questo lo scopo di questa Conferenza.
Lo scopo, a nostro avviso, lo ribadisco, è quello di avere una
visione generale anche perché il piano socio-sanitario scade nel
2000, quindi sarebbe anche utile cominciare per tempo ad
individuare le priorità e le priorità possono essere decise
certamente dalle forze che hanno la maggioranza, che hanno vinto le
elezioni e che hanno anche la responsabilità, ma non soltanto da
loro.
Questa Conferenza potrebbe presentare una serie di punti di
vista diversi per cui anche le stesse forze di maggioranza sono
messe in grado di leggere in modo diverso le priorità oppure hanno
elementi per ripensare le priorità per il prossimo piano triennale.
Il Forum quindi non è in contrasto con quelle che sono le esigenze
che adesso il collega Fiou esprimeva, non è questa la funzione
perché non è che sia così divertente anche da parte nostra essere
sempre qui a pungolare, a sottolineare un aspetto piuttosto che un
altro. Il fatto è che, se non ci sono questi momenti di un
confronto serio, chiaro, preparato fra tutti i vari soggetti, si
finisce necessariamente per affrontare in modo settoriale i vari
problemi.
Questo è il senso della nostra mozione. È chiaro che se
l'esigenza di avere uno spazio per fare un confronto più allargato
non viene portata avanti, allora mi viene voglia di concludere con
una battuta: se non si vuole ascoltare la voce degli utenti, siamo
obbligati noi per così dire a diventare in ogni Consiglio voce di
questi utenti a cui non si vuole dare voce in un organismo
finalizzato a questo scopo.
È solo questo il senso della mozione. Lo so che l'ora è tarda e
che tutto a quest'ora diventa un po' banale, ma ripeto che il
nostro intento è questo, se questo non è capito, pazienza.
Noi siamo anche disposti a rivedere alcuni aspetti, ad esempio
se i tempi sono troppo brevi li allunghiamo; vediamo di riformulare
le premesse; possiamo anche decidere che in questo forum non si
parli dell'Ospedale (non è questo l'unico argomento che mi
interessa della sanità); possiamo anche decidere di fare il forum
per discutere dei problemi della sanità, lasciando da parte
l'Ospedale, per parlare solo della salute ed è possibile parlare
della salute in Valle d'Aosta senza affrontare quest'argomento.
Allora si prenda l'impegno, io per prima, di togliere quest'aspetto
dal problema della sanità in Valle d'Aosta, di affrontare tutti gli
altri aspetti e, ripeto, noi siamo disposti. Non ci interessa
creare un momento pubblico di confronto in cui svolgere il ruolo di
protagonisti.
Ci interessa che ci siano momenti in cui i problemi della salute
vengono affrontati non con il singolo soggetto, non con la singola
categoria in un dialogo a tu per tu, ma insieme in modo che ogni
soggetto e ogni categoria possa ascoltare le ragioni degli altri e
possa esporre le proprie.
Président Je ferme la discussion générale. La parole à
l'Assesseur à la santé, au bien-être et aux politiques sociales,
Vicquéry.
Vicquéry (UV) Anch'io mi trovo in difficoltà ad intervenire in
questo dibattito perché il "pot-pourri" che ha messo in piedi il
Consigliere Beneforti è di una tale ampiezza che non permette di
seguirlo in una logica, probabilmente perché una logica non
c'è.
Sinceramente in alcune parti del suo intervento questa sua
visione ecumenica, tipica della Sinistra sociale che aveva però ben
altra "envergure", si scontra e mal si concilia con un
atteggiamento tipicamente populista e di demagogia in senso stretto
che il Consigliere Beneforti adotta in questa sede e fuori di
qui.
Se fosse vero quanto ha affermato, non avrei e non ho nessun
problema a confrontarmi con chicchessia in materia di sanità perché
ritengo di avere nozioni sufficienti per poter dire le mie
opinioni, giuste o non giuste che siano, ma ad una condizione: che
ci sia un rapporto di correttezza.
Cosa che non è, perché sentirsi tacciare di "lobby" in questa
sala da parte di coloro che hanno programmato la tattica che viene
attuata in quest'ultimo mese, l'hanno programmata a tavolino e
posso dire la sede, il giorno, l'ora e i componenti della riunione
che hanno dato mandato al Consigliere Beneforti di attaccare
fortemente sulla sanità per poter dimostrare che dal 1° gennaio
1999 con il commissariamento dell'USL il sistema
cascava…
(vivace contestazione da parte del Consigliere Beneforti, fuori
microfono)
… Consigliere Beneforti, ci rendiamo
conto che ha bisogno di visibilità, ma lei non si azzardi dal dare
del lobbista al sottoscritto…
Beneforti (fuori microfono) … ma chi
le ha dato del lobbista!
Vicquéry (UV) … perché lei non può
farlo! Lo sapevamo benissimo, Consigliere Beneforti, che lei
avrebbe adottato quest'atteggiamento. Probabilmente ha sbagliato i
tempi perché ha anticipato. Le verifiche devono essere fatte à un
moment donné; io accetto tutte le verifiche, però mi pare strano
che si debbano fare le verifiche sulla sanità in Valle d'Aosta a 8
mesi dal decollo della legislatura. Comunque le facciamo, nessun
problema, ma allarghiamo il campo a tutti i settori, che sia chiaro
perché c'è un limite a tutti.
Poi vorrei che mi spiegaste, cari Consiglieri dell'opposizione,
a cui nessuno vieta di fare opposizione, cosa ci stiamo dicendo
qui: la vogliamo o non la vogliamo la centralità del Consiglio?
Abbiamo perso ore e ore e ore a discutere di quest'argomento, è
all'attenzione delle forze politiche la revisione del Regolamento
per dare a questo Consiglio un ruolo più pregnante rispetto a
quello della risposta alle semplici interpellanze.
È questo l'argomento che mi pare debba essere portato
all'attenzione. Il consigliere regionale non è forse il
rappresentante del popolo? È il rappresentante del popolo e deve
portare le istanze del popolo in questa sede senza per questo
escludere i dibattiti esterni, cioè forum, congressi, convenzioni,
conventions e quant'altro, ma questa è la sede per discutere gli
argomenti.
Qualcuno dice che nella revisione del Regolamento dovrebbero
essere previsti Consigli tematici, ben vengano i Consigli tematici,
discutiamo di questo, ma non discutiamo di tutto del nulla e del
contrario perché non si può discutere del tutto e del nulla.
Avanzate proposte concrete, discutiamone, l'ho già detto:
argomenti, temi, non populismo e ascoltiamo tutti perché questo è
il metodo di lavoro, questa è la proposta che faccio.
Tutto il resto va benissimo, definiamo in questa sede quali sono
le priorità di intervento. Ricordo che se abbiamo un piano
socio-sanitario regionale, è perché qualcuno lo ha predisposto, lo
ha ideato e lo ha fatto votare mentre qualcun altro durante il suo
mandato di Assessore regionale alla sanità non ha pensato ad una
pur minima programmazione perché viveva giorno dopo giorno, ma non
voglio entrare in questo tema perché è troppo semplice; gli unici
due piani socio-sanitari regionali sono stati presentati da due
Assessori dell'Union Valdôtaine, gli unici due piani socio-sanitari
dal 1980 ad oggi, la riforma del 1978...
(interruzione di un consigliere, fuori microfono)
… giusti o sbagliati, da tracciare,
ma presentati da due Assessori dell'Union Valdôtaine.
Allora capisco che ormai la sanità che anni fa era considerata
la Cenerentola fa da prurito a molti, ma sentirmi parlare di
interessi, Consigliere Beneforti, ha sbagliato di nuovo
espressione, mi permetta di dirlo perché, nel momento in cui adotta
questa tattica, non si capisce bene se vuole difendere il sistema
sanitario pubblico oppure se vuole aprire le porte a coloro che
vogliono entrare in Valle d'Aosta nel sistema sanitario
privato.
Non credo che sia così perché il suo passato storico e la
tradizione della Sinistra sociale non andrebbero in questa
direzione, ma non capisco più se lei ha una linea politica perché
ci sono molti che vogliono entrare in Valle d'Aosta e per poter
entrare in Valle d'Aosta ovviamente se il valore aggiunto della
sanità pubblica crolla ai minimi termini, evidentemente il valore
aggiunto della sanità privata può avere un'altra valenza.
Pongo l'interrogativo perché sarebbe un argomento interessante
così come sarebbe interessante aprire qualche pagina su coloro che
erano fautori, alcuni, pochissimi, dell'Ospedale nuovo perché
avevano già avuto contatti con progettisti e programmatori che
provenivano da tutta Italia. Sarebbe interessante aprire questo
capitolo, io ci sto perché io posso presentarmi a chiunque e
ovunque senza tema di essere tacciato di interessi.
Gli interessi che abbiamo perseguito sono quelli dei Valdostani
perché, quando mi si dice che il personale del 118 porta le
ambulanze fuori, che fa i viaggi inutili, Consigliere Beneforti, ma
lei sa cosa sta dicendo? Lei sa che il gruppo dell'Ulivo ha votato
contro il progetto della radioterapia in questa sala? Lo sa? Questo
a difesa di chi: del cittadino? Di quale cittadino? Perché c'è un
limite alla sopportazione, anche a chi ascolta, difatti chiudo così
perché avrei tantissime cose da dire.
Io posso aprire i libri, i capitoli interi per cui lo chiudo
quest'argomento perché sono indignato dall'atteggiamento e
ovviamente voteremo contro questa mozione.
Président La parole au Conseiller Beneforti pour déclaration
d'intention.
Beneforti (PVA-cU) Me l'aspettavo questa risposta
dell'Assessore, però devo dire, caro Assessore, che lei mi ha messo
in bocca affermazioni che io, poi chiederò al Presidente la
registrazione di quello che ho detto, lei mi ha messo in bocca
parole che io non ho rivolto alla sua persona.
Quando ho parlato di lobby, ho precisato all'interno
dell'Ospedale regionale e lo confermo e come ho detto l'altra volta
che lei ha preso del mafioso perché pensava che lo dicessi a lei,
io non mi riferivo alla stessa
cosa…
Presidente … per gentilezza non
riapriamo questi capitoli, caro
collega…
Beneforti (PVA-cU) … non riapro
niente, non m'interessa riaprire certe cose, ma quando mi sento
dire dall'Assessore che preso magari dal nervosismo perché abbiamo
denunciato certe cose nel discorso per giustificare una conferenza
e forse ha capito male preso dalla situazione e non pensava forse
che si arrivasse a fare un discorso come si è fatto.
Caro Assessore, per quanto riguarda la politica sanitaria in
Valle, oggi è inutile che non si venga a dire: ci sono i punti di
crisi, c'è il malcontento, c'è l'incertezza degli operatori della
sanità, sì o no? Queste cose ci sono, come le eliminiamo? Venendo
qui tutti i Consigli regionali a portare il problemino e a sentirci
dare poi la rispostina? Oppure si risponde con il comunicato stampa
sui giornali o con la lettera al giornale? O c'è un momento in cui
ci si incontra con gli operatori della sanità e quelli degli enti
locali e noi amministratori per fare il punto della situazione su
questi problemi? Questo è il significato della Conferenza.
Glielo ho ripetuto tre volte, se risente la registrazione, che
non volevamo fare il muro del pianto, che non volevamo fare lo
sfogatoio, che non volevamo venire qui a fare il processo a
nessuno.
Volevamo vedere i problemi e sentire il parere del sindaco, del
medico, dell'infermiera e di altre persone che sono interessate ai
problemi della sanità. E lei stravolge tutto e mi accusa di fare
della demagogia e del populismo. Quale demagogia e populismo è
dire: troviamoci, incontriamoci e parliamone! Questo è il
significato della Conferenza e non è quello di fare apparire e
ricordare, io non ho fatto, tu non hai fatto quando eri
Assessore.
È vero, tante cose non le ho fatte; perché lei le ha fatte
tutte, fra poco sono 10 anni che sta lì? Le ha fatte tutte? Io
credo di no. Nessuno ha fatto tutto di tutto. E lo dovevo fare io?
E perché vengo qui e denuncio certe cose, mi si accusa di quello
che non ho fatto? Io non le ho detto che lei non lo ha fatto; io le
ho detto: troviamoci e parliamo dei problemi perché le riforme
calate dall'alto sulla testa della gente fanno la fine della
riforma sanitaria della 833, quante volte è stata riformata questa
riforma? È come quella della scuola: se vuol decollare la riforma
della scuola, non può essere fatta sulla testa della gente.
La mia provenienza sociale, come dice lei, mi ha insegnato di
tener conto sempre di coloro ai quali la riforma si dirige. Questo
mi hanno insegnato e anche di non fare le cose sulla pelle degli
altri. Non l'ho tacciata di interessi e chiedo al Presidente di
darci per iscritto quello che ho detto perché bisogna anche
rileggersele queste cose.
E non si lasci prendere dal nervoso nei miei confronti perché
tutte le volte sono qui a dirle queste cose; se le dico, è perché
qualcuno me le dice e poi mi ha detto che abbiamo stabilito a
tavolino in un posto: lei mi deve dire quando, come e con chi,
altrimenti è un disonesto sul serio.
Lei mi deve dire con chi mi sono incontrato, quando e come, se è
una persona onesta. Io ho parlato di lobby all'interno
dell'ospedale; io con lei mi ci confronto, sempre, tutte le volte,
e vengo qui e porto i problemi e ci si confronta perché questo è il
mio metodo e dico anche la verità e dico anche quello che penso,
dico tutto quello che so perché non ho scheletri nell'armadio, come
non ce li ha lei, non ce li ho neanch'io.
Però quando mi accusa di dire che questa Conferenza è stata
discussa a tavolino, se è una persona giusta, come lei dice di
essere, sincera e onesta, lei deve dire: "Beneforti, il tal giorno
ti sei incontrato A, B, C e hai deciso questo", altrimenti taccia,
non lo dica se non lo sa! Io le parlo di "lobby" perché le potrei
fare nomi: A, B, C e D, lo sa questo? Io i nomi glieli posso fare e
le posso dire chi sono i mafiosi all'interno dell'Ospedale
regionale. Lei a me no perché quello che dice lei non è
avvenuto!
Président Collega Beneforti, la prego di tornare
sull'argomento.
Beneforti (PVA-cU) Qui non si è capito effettivamente il
significato che aveva questa Conferenza. Non si è voluto capire.
Noi la faremo lo stesso, se non sarà presente il Presidente della
Giunta e non sarà presente l'Assessore, avremo qualcuno del
Ministero della sanità che verrà e sentirà quello che diremo sulla
sanità in Valle d'Aosta. Noi la faremo questa Conferenza ed
inviteremo gli operatori della sanità, inviteremo le forze
politiche, sociali e sindacali, i comuni, chi vuol venire viene e
si fa un confronto.
Si stabiliscono i temi da trattare, come diceva prima la collega
Squarzino, e ne discuteremo e così nessuno potrà dire che non si
discute a cielo aperto e non si ricerca il consenso sulle cose che
poi si portano qui perché io vado a ricercare il consenso sulle
cose che porto qui e non ho bisogno di avere, come ha detto lei, la
mia immagine.
Ormai ho 66 anni, Assessore, la mia carriera credo che non vada
oltre, non sono Andreotti, e quindi la mia carriera ormai è al
limite; quale immagine vuole che mi procuri o ce l'ho o non ce
l'avrò più e non ho bisogno neanche di procurarmela perché ogni
volta che mi sono presentato, sono stato eletto, quindi la gente mi
conosce. Mi sono presentato in Regione e sono stato eletto, mi sono
presentato al Comune di Aosta e sono stato eletto, mi sono
ripresentato qui e sono stato eletto, quindi non ho bisogno di
andare a cercare l'immagine, di andare a cercare l'ammalato, la
"lobby", quello o quell'altro per crearmi un'immagine, ma quale
immagine!
Lei ha una carriera davanti a sé perché è molto più giovane di
me, però un consiglio glielo voglio dare: su tutte le cose che fa
ricerchi prima il consenso e vedrà che si troverà meglio, non avrà
queste discussioni che sono brutte discussioni, ma non le avrà
queste discussioni, se va a ricercare il consenso.
Président Je soumets au vote la motion:
Conseillers présents: 32
Votants: 25
Pour: 3
Contre: 22
Abstentions: 7 (Collé, Comé, Frassy, Lanièce, Marguerettaz,
Tibaldi, Viérin M.)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK