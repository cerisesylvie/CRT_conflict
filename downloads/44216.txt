Consiglio Regionale della Valle d'Aosta - Oggetto del Consiglio n. 1278 del 10 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1278 del 10 febbraio 2022 - Resoconto
OGGETTO N. 1278/XVI - Reiezione di mozione: "Impegno ad
avviare un dibattito nella Commissione consiliare competente sulle
problematiche riguardanti la gestione dell'Edilizia residenziale
pubblica".
Bertin (Presidente) -
Alla presenza di 31 Consiglieri,
riprendiamo l'ordine del giorno. Eravamo al punto n. 52. Ha chiesto
la parola il consigliere Baccega per l'illustrazione, ne ha
facoltà.
Baccega (GM) -
In realtà il percorso che si è avviato in
questo anno e mezzo riguardante l'edilizia residenziale pubblica ci
ha portati ad avere il 19 gennaio 2022, quindi dopo diversi mesi,
un confronto con i vertici dell'ARER che gestisce per tutta la
Regione l'edilizia residenziale pubblica, presente il Presidente,
il Direttore, ed erano accompagnati da una Dirigente responsabile
dell'Ufficio tecnico e dell'Ufficio utenza. Va subito sottolineato
e rimarcato, a scanso di equivoci, che è vero che le risposte ai
numerosi quesiti che arrivavano dall'opposizione sono state date ma
in molti casi le risposte si sono rivelate non esaustive, non
sufficientemente chiare e in alcuni passaggi anche vaghe. Ne è
venuto fuori comunque uno scenario che ha evidenziato una sorta di
scollamento tra indirizzi impartiti dall'Assessorato e l'ARER, che
è lì a fare quel ruolo perché da sempre lo avevamo individuato come
il braccio operativo e propositivo soprattutto da quando gli si è
data la gestione totale degli edifici di ERP, quelli della Regione
e quelli del Comune di Aosta, quindi un'azienda di un certo peso,
un ente strumentale della Regione che è gestito da un Consiglio di
amministrazione, da un Direttore, da una Dirigente e trenta unità
di personale tra cui due funzionari con particolare posizione.
Partendo dalla cosa più importante, ovvero dalla delibera n.
1732 che la Giunta ha approvato il 30 dicembre 2021 dove sono stati
approvati gli indirizzi della Regione al Consiglio di
amministrazione dell'ARER per l'individuazione e la definizione
degli interventi di ERP, in quella audizione abbiamo avuto non
poche perplessità. L'ARER, lo ribadisco, gestisce un patrimonio di
2400 alloggi, 1200 tra box e posti auto, oltre a 600 locali
commerciali, e i temi che si sono approfonditi in quella
Commissione riguardano la gestione dell'ente dal punto di vista
tecnico, amministrativo, dal punto di vista della gestione degli
interventi di piccole manutenzioni negli alloggi, lì c'è un accordo
quadro che era scaduto con ben tre gare andate deserte, la gestione
dell'utenza e la gestione sociale che ha un ruolo pregnante
nell'attività politica e gestionale dell'ARER, la gestione della
morosità che affronteremo tra poco e soprattutto sull'applicazione
degli affidamenti diretti, ancorché legittimi come ha dichiarato il
direttore, ma direi un pochino azzardati talvolta.
Si sono poi approfonditi anche quesiti che sono stati fatti e
riguardavano soprattutto l'applicazione della legge n. 3, che è una
legge che ormai è superata, l'abbiamo già detto in altri confronti:
superata sui temi dell'emergenza abitativa, sulle procedure di
decadenza applicate, sulla mobilità. Non esiste ancora una
prospettiva per l'utilizzo dei famosi 8.140.408, che sono dei buoni
fruttiferi che nel 2023 saranno liberi. Bisogna già provvedere a
dare un orientamento rispetto a un importo così importante, importo
che, bene o male, può valere la realizzazione di un complesso di
circa novanta alloggi, poi il tema dei piani operativi del passato
ancora disattesi. Da questo punto di vista, una vera e propria
impostazione ARER, Assessorato e aggiungo, anche se non ci
riguarda, il Comune di Aosta che va comunque rivista in molte sue
parti.
C'è un ragionamento tutto politico sui temi che sono stati
illustrati nella premessa, bisogna capire che cosa si intende fare
dell'edilizia residenziale pubblica, non si capisce e sono
certamente frutto di una mancanza di una regia politica in questo
settore. Provo a rappresentare un po' le preoccupazioni che sono
venute fuori da parte di tutti su questo settore, noi abbiamo una
graduatoria che si è appena chiusa ed è appena stata pubblicata
dove ci sono 569 nuclei familiari nella graduatoria di edilizia
residenziale pubblica. Non c'è al momento nessun tipo di intervento
che possa dire: l'anno prossimo o fra due anni potremo assegnare
un'ottantina di alloggi, c'era un percorso negli anni passati dove
circa settanta, novanta, sessanta alloggi venivano assegnati e
allora quella graduatoria aveva una ragione di essere e di
esistere. Abbiamo documentato anche con fotografie, ci sono una
serie di alloggi malsani che non vengono ristrutturati e le persone
in alloggi malsani normalmente si ammalano e poi generano ulteriori
problematiche in ambito sanitario. Se il tema sociale che va
sicuramente approfondito è un'utenza particolare, fatta di anziani
anche soli, ci sono dei casi particolari che vanno sicuramente
approfonditi, lì bisogna incentivare l'attenzione su questi nuclei
familiari, l'attenzione a un'assistenza domiciliare sociale
rispetto a quel tema. Poi il piano operativo annuale e triennale
che nella delibera degli indirizzi che abbiamo citato poco fa,
quella del 30 dicembre... rileviamo che molte cose che erano state
pianificate negli anni precedenti sono state cassate. Ci hanno
risposto che alcune cose saranno appannaggio del Comune di Aosta,
verificheremo se è così: parlo dell'abbattimento dei due
grattacieli che sono ancora lì e dovevano essere abbattuti già da
parecchio. Non si programma l'intervento di installazione del
posizionamento degli ascensori in "Fresia Alte", nessun intervento
nelle villette degli impiegati di via Verraz e via Liconi. Ci sono
alcuni alloggi che stanno cadendo a pezzi dove i tetti sono
pericolanti. Vengono dimenticati da qualsivoglia piattaforma di
interventi anche l'edificio "Nuova Stura", sparisce dalla
pianificazione generale il grande lavoro già predisposto dalla
precedente gestione ARER nella passata legislatura, il programma
previsto dall'
housing
sociale. Poi, scusate, ma sulla
morosità incolpevole non c'è alcuna proposta e credo che essa vada
in qualche modo affrontata. Quello che deve essere il nostro
braccio operativo, per quanto riguarda l'edilizia residenziale
pubblica, bisogna che torni a quanto era efficace ed efficiente il
lavoro negli anni passati, è un settore che va certamente rivoltato
come un calzino.
C'è sicuramente, e lo abbiamo verificato, riceviamo quasi
settimanalmente notizie, note, lettere,
mail
, messaggi, che
indicano una gestione piuttosto da rivedere, non vorrei usare
parole forti perché non ha senso oggi, bisogna fare un lavoro
piuttosto certosino. Abbiamo criticato in Commissione la scelta di
affidare il doppio incarico dirigenziale a una persona sola,
l'incarico tecnico dei rapporti con l'utenza, perché è una scelta
discutibile, non entriamo nel merito della gestione, però dobbiamo
capire se questa cosa funziona, se ci sono dei riscontri.
La morosità incolpevole che abbiamo affrontato direi con una
certa dovizia con il collega Manfrin ha fortemente evidenziato il
mancato rispetto di un ordine del giorno per cui non si è
provveduto a predisporre la delibera e i dati vi assicuro sono
diventati allarmanti. Nell'ultimo triennio ci sono mancati incassi
per 2.817.000 euro di canoni non riscossi e 1.874.000 euro di spese
condominiali non riscosse. Sulle spese condominiali, se gli aumenti
previsti della gestione calore per il futuro sono quelli che
abbiamo sentito in questi giorni, immagino che la drammaticità di
questa esposizione diventi complicata e, dal nostro punto di vista,
ma sono sicuro anche dal punto di vista della Giunta, bisognerà
agire e fare qualcosa. C'è la questione della fatturazione dei
canoni che spesso attingono direttamente attraverso i RID, non c'è
una cadenza mensile, bensì spesso due canoni entrano nel vivo delle
risorse delle famiglie nello stesso mese, sono famiglie che vivono
o di pensione o di stipendi moderati, sapete bene che due canoni
nello stesso mese diventa complicato.
Torno a parlare delle manutenzioni degli interventi che non
vengono effettuati o comunque vengono effettuati in modo precario
dopo molti mesi, ci hanno parlato di un affidamento diretto a una
cooperativa, valuteremo e capiremo se ha un senso dare un
affidamento diretto. C'era quella buona idea che aveva avuto l'APS
di fare una squadretta interna al quartiere per gli interventi
minimi che davano delle risposte immediate, si potrebbe suggerire
all'ARER di andare in quella direzione. Torniamo quindi ancora alla
pianificazione degli interventi di ristrutturazione, dei piani di
riqualificazione sulle "Nuove Stura", sui grattacieli, le villette
degli impiegati, il completamento degli ascensori, tutta quella
cosa di cui ho parlato poco fa, compreso l'housing sociale, tutte
iniziative dimenticate e troppi percorsi interrotti non si sa per
quale motivo.
Il passaggio sulla Commissione di edilizia residenziale
pubblica... ieri ho nuovamente sottolineato l'esigenza di avere
questi verbali perché sono un atto dovuto, credo che questa volta
si debba agire e farli avere al più presto, perché è lì che andiamo
a capire se la Commissione rispetta appieno le norme previste dalla
legge n. 3. Ci hanno detto in Commissione che si sono fatte delle
scelte un po' impopolari, allora bisogna capire ancora meglio quali
sono queste scelte un po' impopolari.
Noi, sulla base di queste considerazioni, chiediamo di approvare
questa mozione che va nella direzione di avviare un'indagine di
customer satisfaction
, di soddisfazione della gestione
dell'ARER all'interno del quartiere Cogne perché questa è una cosa
importante, lo si era fatto a suo tempo anche con l'APS, ovviamente
va guidata da una società in grado di fare questo e soprattutto
chiediamo di portare in Commissione il dibattito su quest'insieme
di problematiche che noi evidenziamo e sottolineiamo da parecchi
mesi. Vuole essere un dibattito non gli uni contro gli altri ma in
un ambito collaborativo per dire: "facciamo il meglio per questo
settore" che, scusate, ma crediamo che sia stato troppo accantonato
e va seguito meglio.
Presidente -
Da remoto si è prenotato il consigliere
Manfrin, ne ha facoltà.
Manfrin (LEGA VDA) -
Desidero innanzitutto ringraziare il
collega Baccega per l'iniziativa, un'iniziativa accurata che ha
riassunto nei suoi punti fondamentali quello che è stato il
dibattito che si è sviluppato in Commissione e che appunto concerne
la nostra attività e la valutazione di quello che è stato questo
primo pezzo di percorso dell'edilizia residenziale pubblica.
Effettivamente direi che il collega Baccega ha assolutamente
toccato i punti fondamentali che si sono affrontati in questa
Commissione. Sono già state dette molte cose, molte veridicità che
sono emerse, a cominciare, per esempio, dalle iniziative che sono
state bocciate o che sono state... (
interruzione della
registrazione)
Presidente -
Consigliere Manfrin, abbiamo un problema.
Nel frattempo qualcun altro vuole intervenire? Intanto vediamo di
riattivare il collegamento. Siamo sempre in discussione generale
della mozione. Se qualcuno volesse intervenire, si prenoti.
Consigliere Manfrin.
Manfrin (LEGA VDA) -
...chiedo scusa per l'inconveniente
tecnico, la tecnologia è bellissima ma a volte non ci aiuta. Dicevo
il patrimonio di iniziative che sono state cassate nel Consiglio
oppure quelle che sono state approvate o disattese evidenzia come
il Consiglio, in particolare una parte di questo, abbia cercato di
dare, di imprimere una direzione, con coscienza di causa rispetto
agli obiettivi che l'edilizia residenziale pubblica dovrebbe
conseguire ma che a questi non è stato dato poi corso.
Voglio anch'io fare un piccolo
compte rendu
di quello che
è avvenuto, a cominciare da quella che ritengo la cosa in assoluto
più grave emersa durante la V Commissione, ovvero ci è stato detto
che gli incontri finalizzati a definire e a produrre la famosa
delibera di Giunta concernente la definizione della morosità
incolpevole sono stati in tutto zero, cioè ci è stato confermato
che non ci sono stati incontri per definire che cosa si intende per
morosità incolpevole. Ora, questo è un grave problema ed è un grave
problema se messo in relazione anche a quanto previsto
dall'articolo 42, sempre della legge regionale n. 3/2013, perché,
come immagino si saprà, l'articolo 42 della legge regionale n.
3/2013 prevede la decadenza degli assegnatari in caso di mancato
pagamento di quattro canoni consecutivi. Questo significa che se io
non pago l'affitto per quattro volte di seguito, io decado
dall'assegnazione. Ci sono persone che hanno un reddito pari a zero
che non è che non vogliono ma non possono pagare e se io voglio ma
non posso, chiaramente sono in una condizione di necessità tale per
cui io non posso pagare e quindi a tutti gli effetti devo far
ricorso alla morosità incolpevole. Se però la delibera di Giunta
che definisce la morosità incolpevole non c'è, io a termine di
legge decado dall'assegnazione e non ci sono appelli a questo,
questo è un gran problema. Allora il punto, secondo me, più
importante è stato quando l'ingegner Bosco, durante l'audizione ci
ha detto che la Commissione Politiche abitative ha concordato nel
definire che sarebbero stati posti a decadenza coloro i quali
avevano una morosità superiore a quarantotto mensilità non pagate,
significa che ci sono persone che non pagano l'affitto da due anni
e quelle possono decadere. Con quale titolarità la Commissione
Politiche abitative decide che si può soprassedere a un contenuto
della legge regionale e decidere, a sua insindacabile
discrezionalità, chi deve decadere e chi non deve decadere? È
particolarmente curioso questo, perché io sono sicuro che pensare
di continuare a tenere persone che non pagano l'affitto verrebbe
giudicato male dalla Corte dei Conti, ad esempio, perché se c'è una
legge regionale che dice: "se non paghi quattro mensilità, devi
perdere l'alloggio", non applicarlo è un'assurdità. Il punto qual
è? Che noi non vogliamo che queste persone vengano messe in mezzo a
una strada, ma noi vogliamo che si renda pienamente operativa la
legge e soprattutto tutte le parti della legge, compresa la
determinazione della morosità incolpevole. Con una delibera di
Giunta che definisca la morosità incolpevole, quindi si può
superare questa criticità e a quel punto si può aggredire chi
effettivamente non paga l'affitto perché non vuole e no perché non
può. Questa credo sia veramente una delle note dolenti che sono
emerse.
Altra questione, e mi trovo perfettamente d'accordo con il
collega Baccega, abbiamo prospettato, e concordo, avendo avuto
anche un'esperienza a livello comunale ad Aosta quando ancora l'APS
gestiva gli alloggi, che una squadra che si occupi del
(incomprensibile) mantenimento in capo chiaramente all'ente gestore
possa essere la soluzione migliore perché è chiaro che soprattutto
alloggi che hanno una certa vetustà, come quelli del patrimonio
dell'edilizia residenziale soprattutto che riguardano la città di
Aosta, abbiamo il quartiere Cogne che ha alloggi che hanno anche un
centinaio di anni... è chiaro che è un patrimonio che è soggetto a
deterioramento: la porta che si rompe, il vetro che si spacca, la
luce che non funziona, il sanitario che smette di fare il suo
lavoro, allora ha necessità di un intervento rapido perché stiamo
parlando della vita di persone che a volte non soltanto hanno un
disagio economico, ma hanno anche un disagio personale, magari sono
persone con disabilità, ricordo sempre la sventura di una persona
che si è vista assegnare un alloggio, pur essendo lei in
carrozzina, con un montascale rotto, un alloggio al secondo piano
con un ingresso che non era fatto per la sua carrozzina e che ha
dovuto vivere, suo malgrado, dentro la cucina dell'alloggio perché
in bagno non poteva andare e doveva fare tutto in cucina, doveva
andare in bagno e mangiare. Queste situazioni richiedono un
intervento rapido e non possiamo pensare ogni volta di andare a
fare degli appalti ed esternalizzarli.
Ancora più grave, collegato a questo, però è quanto attualmente
si fa, cioè ci si rivolge all'ennesima cooperativa con un
bell'affidamento diretto chiedendole di fare dei lavori e degli
interventi. Io non sono assolutamente d'accordo; con quali
risultati, chi ha scelto la cooperativa, con quali modalità, perché
fare un affidamento diretto? Io obiettivamente vedo molta opacità
in questo tipo di scelta e mi chiedo come mai ci sia un continuo
ricorso alle cooperative, ma probabilmente qualcosa, qualche
approfondimento su questo dovrà assolutamente essere fatto.
Ancora l'assegnazione degli alloggi, effettivamente è stato
sollevato questo problema, ci sono decine e decine, sono circa
cinquecento i nuclei familiari che sono in attesa da anni, qualcuno
da decenni, di un'assegnazione e ci troviamo nella condizione di
non sapere quando verranno assegnati questi alloggi e ci troviamo
anche nella condizione di avere degli alloggi disponibili che non
vengono assegnati e non si capisce come mai, forse perché devono
essere ultimati, forse perché hanno un qualcosa che non va, forse
perché non hanno quel particolare a norma ma comunque non vengono
assegnati e nel frattempo le famiglie continuano ad attendere,
cinquecento nuclei familiari.
Ancora, visto che non si è potuto discutere della questione per
la presa di posizione della maggioranza, ma sarebbe stato carino
farlo, i costi energetici che oggi stanno investendo le famiglie
valdostane, si scaricano inevitabilmente anche sulle famiglie che
hanno una necessità e sono particolarmente in difficoltà, in
particolar modo quei nuclei che sono stati obbligati, ripeto:
nuclei che sono stati obbligati, ad allacciarsi al
teleriscaldamento quando avevano un impianto autonomo, che già ai
tempi costava infinitamente meno, dalla metà a un terzo in meno il
loro impianto. L'allacciamento al teleriscaldamento ha provocato un
lievitare dei costi e le nuove tariffe che vengono imposte a tutti
i cittadini, compresi coloro che stanno negli alloggi di edilizia
residenziale pubblica, sono aumentate in maniera esponenziale,
quindi vanno a sommare il disagio per le persone che si sono viste
lievitare i costi, ad altro disagio che riguarda famiglie che sono
già in una situazione di necessità.
Su tutti questi argomenti messi assieme - ce ne sarebbero
un'infinità ma credo che faremmo notte - dovremmo fare quasi un
Consiglio monotematico: dalle molestie condominiali, alla gestione
delle persone che chiaramente hanno commesso dei crimini e hanno
integrato le fattispecie previste dall'articolo 42 della legge del
2013, ci sarebbe un'infinità di temi da trattare; questa infinità
di temi, come giustamente è stato ricordato, tocca
duemilaquattrocento alloggi, che, moltiplicati per il numero di
famiglie perché sapete che non c'è una persona sola all'interno di
un alloggio ma dalle due alle tre persone tendenzialmente in media,
tutta questa fetta di problemi tocca un'immensa mole di persone e
potenzialmente dovrebbe toccarne delle altre perché ci sono
cinquecento nuclei, come dicevo prima, che sono ancora in attesa e
che avrebbero eventualmente alloggi che potrebbero essere assegnati
ma che ancora languono. Questa è una delle priorità che la nostra
Regione e questo Consiglio deve affrontare, quindi ben venga, da
una parte, un'azione di
customer satisfaction
che possa
anche far emergere, da una parte, gli aspetti positivi su cui
investire, ma dall'altra parte anche le criticità che magari non
riusciamo nemmeno a cogliere talmente sono numerosi i problemi che
sono emersi. Ben venga quest'azione e ben venga la proposta di
analizzare e approfondire ancora questo tema in Commissione perché
la possibilità di poter fare domande e avere risposte puntuali
senza tempistiche, senza questo rito a volte un po' del passato,
della domanda presentata scritta, della risposta formale formulata
dagli uffici e letta frettolosamente dal responsabile di turno, la
replica insoddisfatta dell'interrogante, poi una nuova iniziativa e
quant'altro. Si potrebbe peraltro a volte evitare se magari - ma
sto parlando in generale e non del tema specifico - la controparte
conoscesse le cose, si potrebbe a volte anche superare, ma, a
prescindere da questa considerazione a livello personale, un
approfondimento in Commissione su tutti questi temi ritengo sia
assolutamente indispensabile, quindi condivido appieno
quest'iniziativa.
Presidente -
Siamo in discussione generale, come detto in
precedenza, se qualcuno vuole intervenire si prenoti. Non vedo
prenotazioni, pertanto chiudo la discussione generale. La
discussione generale è chiusa. Si è prenotato per il Governo
l'Assessore Barmasse a cui passo la parola.
Barmasse (UV) -
Con questa mozione del consigliere
Baccega ritorniamo su un argomento che è già stato oggetto di
interpellanza nel corso della scorsa seduta del Consiglio. Come ho
già avuto modo di evidenziare nel corso dello scorso Consiglio, le
problematiche che lei cita nella mozione, alcune delle quali
peraltro anche risalenti nel tempo... io vorrei sempre ricordare
che sicuramente il problema della morosità incolpevole è un
problema che non l'ha fatto la delibera, ma la legge del 2013,
quindi penso che i responsabili possano essere tanti, compreso
ovviamente magari questo Governo che però si è "beccato", scusate
il termine, quattro ondate pandemiche. Vedremo di farlo perché è
giusto farlo, quindi queste problematiche risalgono nel tempo,
anche quello di tante persone che stanno aspettando l'appartamento,
è già stato detto giustamente dal consigliere Manfrin che sono
magari decenni che lo aspettano, quindi sono conosciute e sono
all'attenzione di questa maggioranza di governo.
Tuttavia ritengo che queste problematiche nulla tolgano e nulla
aggiungano rispetto agli indirizzi assegnati ad ARER con
deliberazione n. 1732 del 30 dicembre 2021. Come già evidenziato in
sede di risposta all'interpellanza, la Giunta regionale ha
effettuato un'attenta valutazione degli indirizzi assegnati
all'ARER che si ritengono gravosi e sfidanti, in particolare in
relazione alle opere di riqualificazione del patrimonio di ERP e
del quartiere Cogne di Aosta. Credo che un dibattito in merito alle
numerose problematiche citate sia più che opportuno, mi sembra che
nessuno nelle forze di maggioranza si voglia sottrarre a un
confronto e ai necessari approfondimenti in merito, confronto che
peraltro è già in atto, anche in seno alle Commissioni III e V. La
mozione mira a mettere però in discussione gli indirizzi forniti ad
ARER, che, ripeto, sono stati attentamente valutati in relazione
agli impegni richiesti ad ARER in particolare per l'anno 2022.
Peraltro rilevo come alcune delle problematiche indicate, come, ad
esempio, la revisione della legge regionale n. 3/2013 o la
disciplina della morosità incolpevole, competono giustamente
all'Amministrazione regionale e non ad ARER. Naturalmente la
collaborazione dell'azienda è sicuramente necessaria, oltre che
opportuna, su tali tematiche. Tuttavia ritengo che le stesse non
possano essere oggetto di obiettivi assegnati ad ARER. Senza nulla
togliere assolutamente alle problematiche che ha segnalato il
consigliere Manfrin, che costituiscono sicuramente oggetto di
confronto tra le forze politiche, anche per capire quale futuro ci
immaginiamo per le politiche abitative. Ritengo che la mozione da
lei presentata non possa essere accettata, soprattutto perché un
dibattito in merito al tema è già in atto, pertanto le propongo o
di ritirare la mozione oppure propongo alla maggioranza
l'astensione sulla votazione.
Presidente -
Ha chiesto la parola il consigliere Baccega,
ne ha facoltà.
Baccega (GM) -
Sì, è vero che nei sedici mesi di vostra
gestione l'abbiamo affrontato più volte il tema dell'ERP, lo
abbiamo sottolineato anche nell'ultimo Consiglio attraverso
un'interpellanza, però in un dibattito consiliare e un dibattito in
Commissione ha la possibilità di aprire le maglie, di avere
maggiori tempistiche nelle considerazioni generali soprattutto
laddove ci sono problematiche così significative. Io gliene ho
elencate almeno una decina, lei, Assessore, mi ha solo detto che la
modifica della legge n. 3 è compito dell'Amministrazione regionale
e che il resto si sta seguendo. È vero che è compito
dell'Amministrazione regionale, ma le assicuro che gli Assessori
che l'hanno preceduta - e non parlo del sottoscritto ma di altri -
avevano uno scambio quasi settimanale con l'ARER per gli
approfondimenti e tutte le modifiche legislative venivano fatte in
condivisione con chi gestiva. Allora gestiva l'APS, gestiva l'ARER
e c'era l'Amministrazione regionale e il Comune di Aosta. Il tavolo
era a quattro e lì si formavano le leggi perché è sulla base della
gestione che le leggi possono funzionare e si devono applicare. Per
carità, voi avete deciso di astenervi, io ritengo che non ci si
debba astenere rispetto a una richiesta di confronto politico in
Commissione e soprattutto rispetto ad una richiesta di
approfondimenti sull'efficacia di una gestione che è iniziata da
poco, poco più di un anno e mezzo-due da quando hanno cambiato sede
e hanno in gestione anche il patrimonio del Comune di Aosta. Io
quindi non ritiro nel modo più assoluto la mozione, vorrà dire che
faremo tutta una serie di altri approfondimenti e arricchiremo gli
ordini del giorno in ambito consiliare su questo tema.
Presidente -
Si è prenotato da remoto il consigliere
Manfrin per dichiarazione di voto, ne ha facoltà.
Manfrin (LEGA VDA) -
Ringrazio ovviamente il collega
Baccega per non aver ritirato l'iniziativa, ringrazio l'assessore
Barmasse, che per una volta ha risposto puntualmente su alcuni
rilievi che mi sono permesso di formulare. Giustamente il collega
assessore Barmasse ci ha spiegato questa legge del 2013, però io mi
permetto di fargli notare che lui ricopre quella carica da circa un
anno e mezzo, quindi probabilmente avrebbe avuto anche tempo.
Dopodiché le ondate pandemiche che ci ha snocciolato bisogna
ricordare che non le ha vissute tutte lui e che comunque ogni
struttura deve portare avanti le sue cose perché non mi pare che
altro si sia bloccato, qui stiamo parlando di diverse migliaia di
persone e diverse centinaia di famiglie che attendono delle
risposte e che se arriviamo nella massima Assise regionale a
evidenziare tutta una serie di criticità, queste risposte non sono
arrivate. Ben venga questa mozione che ovviamente voteremo in
maniera assolutamente convinta.
Presidente -
Ci sono altre dichiarazioni di voto?
Altrimenti mettiamo in votazione. Non vedo richieste, mettiamo in
votazione la mozione. La votazione è aperta.
Appello nominale del Consigliere presente in remoto sulla
piattaforma zoom.
Manfrin (LEGA VDA) -
Favorevole.
La votazione è chiusa.
Presenti: 33
Votanti: 12
Favorevoli: 12
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Erika Guichardaz, Jean-Pierre Guichardaz,
Jordan, Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK