Consiglio Regionale della Valle d'Aosta - Oggetto del Consiglio n. 1352 del 16 luglio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1352 del 16 luglio 2015 - Resoconto
OGGETTO N. 1352/XIV - Interpellanza: "Modalità di
finanziamento del Progetto Interreg Italia-Svizzera Alplinks per la
realizzazione di un collegamento funiviario nel Vallone delle Cime
Bianche in Comune di Ayas.
Presidente -
Per l'illustrazione, chiede la parola il
Consigliere Roscio; ne ha facoltà.
Roscio (ALPE)
- Grazie Presidente. Sì, brevemente, per
illustrare l'interpellanza.
Qualche giorno fa è stato presentato alle popolazioni delle
varie Valli, a incominciare da Gressoney, Valtournenche e Ayas,
questo
master plan
del Progetto Interreg Alplinks che
prevede la costruzione in due tronconi di un collegamento
funiviario nella zona delle Cime Bianche che colleghi i comprensori
del Monte Rosa con quelli del Cervino e, di conseguenza, con tutti
gli altri che sono vicini. È sicuramente un progetto che, qualora
venisse realizzato, avrebbe degli impatti importanti sui territori,
non è un qualcosa che può passare via indolore, sia dal punto di
vista ambientale, perché interesserebbe un vallone ad oggi dedito
al altre attività come il
trekking
e l'escursionismo dove ci
sono zone di protezione a livello anche europeo, ma sarebbe anche
un progetto impattante, perché è connesso con altre infrastrutture
come ad esempio opere aggiuntive, ospitalità, parcheggi e
rinnovamento degli impianti che necessiterebbero ovviamente di
adeguamenti; anche dal punto di vista finanziario non è qualcosa di
poco conto, perché si parla di 51 milioni di euro (almeno secondo
le stime che sono state presentate), di cui 6 dovrebbero essere
sostenuti direttamente dalle società che darebbero vita a una nuova
società per la realizzazione e la gestione, e 45 derivanti da
prestiti bancari.
Senza poi voler entrare nel merito, perché sarebbe una cosa
complicata e non è oggi il caso, ma siccome è stato detto
pubblicamente che i capitali non saranno assolutamente pubblici,
bensì saranno tutti capitali privati, e vista anche la situazione
delle società funiviarie che non hanno dei bilanci particolarmente
in attivo e anche valutato il fatto che in quei comprensori
esistono impianti di risalita che fanno capo a società più piccole
(soprattutto nella Valtournenche, ma anche nella Valle d'Ayas), ci
sono zone più piccole che probabilmente risentirebbero in qualche
modo di questo grande comprensorio, senza poi stare a dilungarsi
sul grande sbilanciamento che c'è tra gli investimenti per
l'inverno e gli investimenti per l'estate, perché una cosa che è
stata rilevata è che il turismo estivo è ancora molto da sviluppare
in quei territori, mentre invece tutti gli investimenti sono andati
per sviluppare e potenziare una richiesta che va
sull'inverno...ecco, brevemente per chiedere: è stato presentato il
progetto e su questo progetto è stata chiesta l'opinione ai
capifamiglia delle località di esprimersi o si è sorvolato o dato
per scontate le cose? Nel senso: Zermatt c'è? C'è qualche garanzia
del fatto che Zermatt ci sia e che contribuisca finanziariamente,
cioè che voglia investire e che si voglia accollare i costi anche
degli ammortamenti futuri di questo progetto? Su questo vorremmo
avere una risposta.
Le banche...è stato detto che le banche daranno 45 milioni di
euro...esiste qualche documento che garantisce che qualche banca
privata finanzierà il progetto o è ancora tutta una cosa così?
Perché forse, prima di andare a chiedere alle popolazioni di
esprimersi, le popolazioni dovrebbero avere contezza di tutto, cioè
dovrebbero avere tutte le informazioni per sapere se un progetto è
una cosa fantastica che sta nella mente di qualcuno ma che
probabilmente non vedrà mai la luce o se veramente esiste qualcosa
di più concreto per cui poi, con tutte le carte sul tavolo, messi
nel conto i vantaggi e anche gli svantaggi, uno a un certo punto si
può esprimere in maniera...come dire? serena, ma anche con
conoscenza di causa, anche perché alcuni Sindaci che abbiamo
sentito si sono espressi molto a favore. Noi di ALPE siamo andati
dove abbiamo potuto, abbiamo partecipato a queste presentazioni
pubbliche...ecco, alcuni Sindaci hanno detto che questi progetti
sono fantastici, che bisogna realizzarli assolutamente, pena la
morte delle vallate; forse questi Sindaci hanno conoscenza maggiore
di queste cose, cioè sanno già che Zermatt parteciperà, che le
banche hanno deciso di finanziare o l'Amministrazione regionale ha
dato delle rassicurazioni in tal senso...ecco, su questo vorremmo
avere un'opinione del Governo. Grazie.
Presidente -
Per la risposta, la parola all'Assessore
Marguerettaz.
Marguerettaz (UV)
- Grazie.
Prima di rispondere puntualmente alle tre domande, credo che
valga la pena perdere un po' due minuti per inquadrare il tema. Il
master plan
citato nelle premesse dell'interpellanza non è
che una parte degli
output
del Progetto Alplinks. Questo,
infatti, nato a sua volta dai risultati di due precedenti progetti
di cooperazione transfrontaliera e transnazionale, si prefiggeva il
duplice obiettivo, da una parte, di effettuare un'analisi
approfondita sulla situazione glacio-nivologica dell'intero
massiccio del Monte Rosa alla luce dei cambiamenti climatici che si
riscontrano sulle Alpi e, dall'altra, di verificare la possibilità
di adattare il turismo alpino a tali cambiamenti mediante una
valutazione della fattibilità tecnico-economica di un ipotetico
collegamento tra le Valli di Ayas e di Valtournenche. Il Progetto
Interreg (l'ha detto lei nelle premesse) è capofilato dal Comune di
Valtournenche in partenariato con i Comuni di Ayas e Zermatt. Era
pertanto mirato a un'eventuale riorganizzazione del comprensorio
sciistico e del sistema dei trasporti in un'ottica di cooperazione,
migliorando i collegamenti tra le località interessate anche
durante la stagione estiva. Il progetto inoltre voleva sottolineare
la valenza culturale dell'ipotetico collegamento visto come
strumento di connessione tra grandi stazioni turistiche
appartenenti all'area germanofona di Zermatt con quella walser di
Gressoney e Alagna, attraverso la ricchezza culturale dell'area
valdostana con la tradizione francofona, oltre che con l'attrazione
del loro stile di vacanze in Italia.
Per completezza d'informazione, i due progetti sopracitati,
quelli che precedono, sono TRAVERSALP (Italia-Svizzera) e
CLIMALPTOUR (spazio alpino); il primo mirava a valutare la
possibilità di miglioramento del collegamento tra Zermatt e
Valtournenche, il secondo ha portato sull'intero arco alpino
all'approvazione di strategie di adattamento del turismo alpino ai
cambiamenti climatici, coinvolgendo direttamente la popolazione
interessata mediante
workshop
di tipo partecipativo. Pare
opportuno sottolineare che nelle conclusioni della fase di
valutazione partecipativa, gli
stakeholder
della zona del
Monte Rosa avevano evidenziato come fosse necessario inserire il
cambiamento climatico tra le componenti della pianificazione
turistica e territoriale, sottolineando l'importanza per la
corretta programmazione degli investimenti nel settore degli
impianti di risalita. Alplinks intendeva dare proprio questo genere
di risposte, in quanto il progetto non è solamente diretto a
valutare il collegamento intervallivo tra i due grandi comprensori,
ma più in generale a valutare la sostenibilità ambientale ed
economica di tutti gli investimenti degli impianti di risalita con
la specifica chiave di lettura del cambiamento climatico. Pertanto
la distribuzione del questionario alla popolazione citata nelle
premesse dell'interpellanza in questione, rientra nell'attività
comunicativa e partecipativa prevista dal progetto stesso. Non si
tratta di una consultazione referendaria, e considerare il
contenuto esclusivamente finalizzato a esprimere dissenso o
gradimento al progetto è un po' riduttivo.
Vale ancora la pena sottolineare che la Regione autonoma Valle
d'Aosta non è
partner
del Progetto Alplinks, ma per il
tramite del Dipartimento trasporti dell'Assessorato ne è un organo
valutativo
ex ante
, e soprattutto soggetto controllore di
primo livello; non vi è pertanto alcun coinvolgimento in prima
persona dell'Amministrazione regionale, come avevo avuto modo già
di dire a voce, è un progetto che viene fatto dall'Amministrazione.
Sostanzialmente i
partner
del progetto hanno dato mandato ai
professionisti incaricati di rispondere alla mera domanda del "si
può fare", quindi di verificare una fattibilità tecnica e una
sostenibilità economica; dare corso alle fasi consultive legate
all'effettivo finanziamento dell'opera era pertanto prematuro.
Pertanto durante gli incontri con la popolazione svoltisi nel mese
di giugno scorso a Gressoney-La-Trinité, ad Alagna, ad Ayas e a
Valtournenche i professionisti incaricati hanno semplicemente
illustrato quale tipo di collegamento si presterebbe meglio dal
punto di vista tecnico, effettuando peraltro un'indagine
comparativa scartando soluzioni più impattanti, e hanno formulato
ipotesi di sostenibilità economica, nulla di più, per cui
ovviamente tutta una serie di valutazioni sono premature e
puntualmente qualsiasi iniziativa della Regione dal punto di vista
finanziario in questo momento è assolutamente prematura e nessuna
decisione è stata presa.
Due: seppure il Progetto Interreg fosse molto sostenuto dal
Comune di Zermatt, e sia molto alto l'interesse anche della società
degli impianti all'ampliamento del comprensorio internazionale, non
siamo a conoscenza di impegni formali in tal senso, ma non credo
possano essere presi.
Tre: la ricerca di eventuali finanziamenti anche attraverso il
ricorso al debito, potrà eventualmente far parte di una
road
map
economica successiva alle fasi di valutazione che sono
tuttora in corso.
Presidente -
Per la replica, chiede la parola il
Consigliere Roscio; ne ha facoltà.
Roscio (ALPE)
- Sì, grazie Presidente. Grazie Assessore
per la risposta, che ha ripercorso un po' e inquadrato la
questione.
Lei ha detto che il progetto rispondeva alla domanda del "si può
fare"...ecco, dalle sue parole in estrema sintesi si può fare ma
non si farà, perché si può fare tecnicamente ma non c'è il becco di
un quattrino per farlo, e non lo dico io, lei mi dice che a questo
livello è prematuro perché la Regione non intende metterci i soldi,
e Zermatt...lei ha detto "ne siamo a conoscenza, ma non credo che
possa prendere decisioni di finanziare la cosa"...mi sembra di
capire che questa cosa che viene propagandata in giro può avere
degli interessi, ma forse prima di andare a barricarsi da una parte
i sostenitori che vogliono l'opera e dall'altra quelli che non la
vogliono, forse bisogna capire che siamo a un livello tale per cui
con ogni probabilità questa cosa non si farà, perché mancano
impegni, mancano
partner
, siamo in una fase veramente molto
prematura.
Mi è sembrato di capire che ad oggi la Regione non ha nessuna
intenzione di finanziare, se non altro ad oggi, quindi in futuro
chi lo sa? Anche perché qua cambiano le maggioranze, quindi
cambiano anche le decisioni, non possiamo saperlo, e anche sulle
banche ad oggi non c'è nulla. Mi sembra pertanto di capire che
viene portato in giro come un qualcosa di imminente, ma in realtà
non è...o ho capito male? Grazie.
Presidente -
Grazie collega. Riprendiamo l'ordine del
giorno al punto 13, considerato che è rientrata l'Assessore Rini.
Punto 13 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK