Consiglio Regionale della Valle d'Aosta - Oggetto del Consiglio n. 3665 del 23 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3665 del 23 maggio 2024 - Resoconto
OGGETTO N. 3665/XVI - Approvazione di mozione: "Impegno ad
approntare specifiche campagne di sensibilizzazione sul contrasto
alla pedofilia e alla pedo-pornografia per la giornata del 5
maggio".
Bertin (Presidente) -
Punto n. 48 all'ordine del giorno.
Per illustrare la mozione, si è prenotato il consigliere Perron, ne
ha facoltà.
Perron (LEGA VDA) -
Illustrerò la mozione. Intanto
ringrazio a posteriori: lo scorso Consiglio mi è stata data la
possibilità, grazie alla citazione del Presidente del Consiglio e
del Presidente della Regione, di poter parlare a caldo
dell'argomento in quanto erano appena usciti i dati della Polizia
postale.
Veniamo invece alla mozione. Preso atto che il 5 maggio ricorre
- come abbiamo già detto - la giornata nazionale contro la
pedofilia e la pedo-pornografia, e per l'evento ogni anno la
Polizia postale del Piemonte e della Valle d'Aosta pubblica un
report sulle attività svolte; ricordato che, da una sommaria
elaborazione dei dati forniti da tali report (che abbiamo
effettuato noi), le percentuali di aumento dei casi dal 2022 al
2023 sono - possiamo dirlo chiaramente - allarmanti, perché i casi
totali passano da un totale di 111 a 140, quindi un aumento del 26%
- ricordo Valle d'Aosta e Piemonte: non sappiamo qual è la
differenza tra i due, ma l'area geografica è questa - e tra questi
i casi legati al possesso e diffusione di materiale
pedo-pornografico aumentano da 75 a 104 casi, ovvero del 39%, gli
indagati passando da 68 a 98, un aumento del 44%; per questi ultimi
aumentano la detenzione di materiale illecito, da 57 a 81 casi,
quindi del 42%, mentre l'adescamento passa da 11 a 17 casi, con un
aumento del 54%.
Ricordiamo inoltre la pericolosità del fenomeno, in particolare
per le fasce che vanno dai 10 ai 13 anni, quelle che sono le più
soggette agli adescamenti on-line, che si sono moltiplicati con
l'uso indiscriminato del cellulare e dei social network da parte
dei minori.
Richiamato il fatto che per l'anno 2024, come abbiamo già detto
nel precedente Consiglio, la nostra Regione non ha approntato
eventi specifici per la giornata di sensibilizzazione del 5 maggio,
cogliamo con favore - l'abbiamo già fatto e ricordiamo - le parole
del presidente Testolin che dice: "Certo si può sempre fare di
meglio", riteniamo che questa sia l'occasione per poterlo mettere
in pratica, pertanto con questa mozione (tra l'altro ricordo, con
un approfondimento fatto dal legislativo, che ringrazio, che
abbiamo anche una legge qua in Valle che tocca questi aspetti, è la
legge 17 del Difensore civico, quindi abbiamo anche un riferimento
normativo, anche se molto circostanziato) chiediamo che il Governo
regionale si impegni ad approntare specifiche campagne di
sensibilizzazione sul tema del contrasto alla pedofilia e alla
pedo-pornografia per la giornata del 5 maggio a partire dall'anno
2025, e ovviamente da lì agli anni seguenti, per dare un focus
maggiore su una tematica che, come abbiamo già ricordato più volte,
penso che qui non ci sia alcun dibattito da fare, è tra le più
basse che una società che si ritiene civile possa produrre.
Presidente -
La mozione è stata illustrata. Apriamo la
discussione generale sul punto. La discussione generale è aperta. I
Consiglieri che vogliono intervenire, sono invitati a prenotarsi.
Se non vedo prenotazioni, chiudo la discussione generale. Se non ci
sono interventi e richieste, chiudiamo la discussione generale. La
discussione generale è chiusa. Per il Governo, replica l'assessore
Jean-Pierre Guichardaz, si è prenotato, ne ha facoltà.
Guichardaz J. (FP-PD) -
Riprendiamo una discussione che
abbiamo già fatto la scorsa volta in cui, attraverso l'iniziativa,
sollecitava un'attenzione nei confronti del tema, attraverso
iniziative organizzate o immaginate e condivise nel corso di questa
giornata del 5 di maggio. Noi ci siamo un po' informati attraverso
il nostro tavolo "Legalità e intergenerazionalità" che, come le ho
evidenziato l'altro giorno, è un tavolo che raggruppa moltissimi
soggetti, tra i quali anche la Polizia postale che è in prima linea
relativamente proprio alla lotta contro tutte le forme di
pedofilia, pedo-pornografia e altre situazioni, comprese le truffe
per esempio nei confronti degli anziani e altro, fatte attraverso
l'uso della rete.
Ci sono state fornite delle informazioni, a livello nazionale la
Polizia di Stato quest'anno ha fatto, tra l'altro, una bella
brochure piuttosto interessante e completa in cui vengono
dettagliati tra l'altro i lavori e le campagne di sensibilizzazione
fatte finora, è una brochure che s'intitola "Internet e il paese
delle meraviglie" - che è stata fatta proprio in occasione del 5
maggio 2024, la Giornata nazionale contro la pedofilia e la
pedo-pornografia - dalla quale peraltro emergono anche delle
partnership interessanti con il settore privato, tra i quali
partner, relativamente alla collaborazione nella lotta allo
sfruttamento sessuale dei minori on-line, vi sono organizzazioni
come Save the Children, Telefono Azzurro e anche il Dipartimento
delle politiche sulla famiglia.
La Giornata evidenzia questa necessità di far emergere la
possibilità - e approfitto anche di quest'occasione - di poter
segnalare al 114 ogni forma di plausibile abuso nell'ottica della
prevenzione, del contrasto alle violenze in danno ai minori in
rete, invito quindi che la Polizia postale fa attraverso queste
partnership, tra cui vedo anche la Comunità di Sant'Egidio e altre
organizzazioni, per esempio la Terre des Hommes.
Questo per dire che i principali soggetti deputati a questa
forma di sensibilizzazione se ne sono occupati, se ne sono occupati
anche in Valle d'Aosta, attraverso la Questura, e se ne occupano
quotidianamente attraverso - come emerge proprio anche da questo
rendiconto, dal quale immagino voi abbiate preso i numeri con i
quali avete poi costruito le premesse - un lavoro proprio anche sul
contrasto effettuato attraverso delle analisi complessive.
Ogni anno, per esempio l'anno scorso, solo nel 2023, la Polizia
postale ha analizzato complessivamente circa 29 mila siti, facendo
anche una Blacklist di siti che contengono rappresentazioni di
sfruttamento sessuale di minori.
Per dare una conclusione comunque a questa sua iniziativa, io
volevo solo dire che in Valle d'Aosta, attraverso il tavolo della
legalità e intergenerazionalità - che è un tavolo che, tra l'altro,
è stato nuovamente riadottato con una delibera che re-istituisce il
tavolo tecnico permanente di cui le ho dato conto l'altra volta,
noi l'abbiamo deliberata il 6 maggio del 2024, quindi casualmente
in prossimità proprio di questa giornata- alcune azioni di questo
Piano regionale si occupano specificamente di educazione alla
navigazione on-line, con la finalità di proporre risorse formative
e utili nell'utilizzo consapevole della rete e favorire una
connessione tra generazioni diverse, educazione all'uso
consapevole, forum e sportelli.
Sono azioni che vengono fatte che però effettivamente non
trovano poi un'esplicitazione e una sintesi nella giornata del 5
maggio che, come tutte le giornate, ha la possibilità e il potere
di amplificare anche un problema e di renderlo importante anche
sotto il profilo della comunicazione.
Peraltro il 5 maggio è la giornata internazionale dell'igiene
delle mani, insieme ad altre sei o sette giornate
internazionali.
La proposta che le facciamo e che le faccio nell'accettare
questa mozione, che è una mozione di buon senso assolutamente, sta
nell'impegno di operare per l'anno prossimo.
Le chiederei, se possibile, di eliminare il "Richiamato il fatto
che nell'anno 2024 la nostra Regione non ha affrontato eventi
specifici per la giornata di sensibilizzazione": per il 5 maggio
sì, ha ragione, nel senso che non ci siamo proiettati
specificamente, ma durante l'anno con la Polizia postale sono stati
fatti tantissimi incontri sollecitati anche dal tavolo - tra
l'altro la Fondation Chanoux, per esempio, a novembre ha fatto un
incontro con l'attuale Presidente della Fondazione Einaudi per
presentare proprio un libro sui pericoli del web, un incontro
pubblico che ha avuto anche un buon riscontro. Diciamo che cose se
ne sono fatte, ma non finalizzate.
Nel chiederle solo per cortesia di eliminare quest'ultima parte
perché dà il senso di un disimpegno, le proporrei questa
riformulazione: "Impegna il Governo regionale ad attivare, anche
attraverso il tavolo tecnico permanente "Legalità e
intergenerazionalità", deliberato dalla Giunta regionale in data 6
maggio 2024, e il piano "Legalità intergenerazionalità", adottato
ai sensi della legge regionale 29 marzo 2010 n. 11" - quella che
istituisce il tavolo e il piano - "Ad attivare ogni azione utile a
sensibilizzare la popolazione sul tema del contrasto alla pedofilia
e alla pedo-pornografia", potremmo mettere "Per la giornata del 5
maggio a partire dall'anno 2025" o più o meno mantenere la sua
dicitura, se va bene.
Noi lo accoglieremmo così.
Presidente -
Evidenzio solo il fatto che le integrazioni
devono essere fatte prima della chiusura della discussione
generale. Se vi è un accordo di tutta l'Aula, si può integrare,
altrimenti no. Siete tutti d'accordo? Tutti d'accordo, per cui se
il proponente, anche lui d'accordo ovviamente, integra con quanto
detto, la mozione viene votata con la modifica. Consigliere Perron,
a lei la parola.
Perron (LEGA VDA) -
Grazie, Assessore, accogliamo la sua
proposta.
Come vede, rispetto alla lettera che noi avevamo inviato,
abbiamo espunto da questa mozione qualsiasi argomento di discordia
che potesse essere politico, perché in questo caso dobbiamo
arrivare a un risultato pratico e poi, sulle discussioni politiche,
ci saranno sicuramente altre occasioni anche su questo tema.
Tutta quella parte lì quindi è lasciata da parte, di modo che si
possa arrivare a un compromesso per arrivare ad un obiettivo,
quindi accettiamo, e va bene così.
Presidente -
Visto l'accordo generale sulla modifica
della mozione... Assessore Jean-Pierre Guichardaz, a lei la
parola.
Guichardaz J. (FP-PD) -
Solo per dire che mi scuso di non
aver presentato nei tempi, ma sono stato spiazzato da questo cambio
di programma dell'ultimo secondo. L'avrei presentato nei tempi, ma
non è colpa di nessuno.
Presidente -
Se non vi sono dichiarazioni di voto,
procediamo alla votazione della mozione. Non vedo richieste,
pertanto possiamo passare alla votazione così come illustrata
durante gli interventi. Aspettiamo soltanto che venga formalizzata
e poi la mettiamo in votazione.
Possiamo procedere alla votazione, votiamo la mozione così come
modificata. La votazione è aperta. La votazione è chiusa.
Presenti, votanti e favorevoli: 32
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK