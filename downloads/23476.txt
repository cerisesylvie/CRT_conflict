Consiglio Regionale della Valle d'Aosta - Oggetto del Consiglio n. 2576 del 21 marzo 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2576 del 21 marzo 2007 - Resoconto
OGGETTO N. 2576/XII - Criteri di organizzazione della
giornata senz'auto del 25 febbraio 2007 nella città di Aosta.
(Interrogazione)
Interrogazione
Appreso che il giorno 25 febbraio scorso, nonostante il
blocco per il Patto Antismog, il centro cittadino del capoluogo
regionale è stato interessato dalla XIII edizione del "Trophée
historique Vallée d'Aoste", una gara d'auto storiche che ha visto
la partecipazione di più di 60 vetture che hanno percorso le
principali vie del centro storico;
Appreso inoltre che nello stesso giorno è stato permesso
l'accesso nel centro storico di Aosta alle autovetture private
delle Autorità civili invitate al 61° Anniversario
dell'Autonomia;
Ritenuto paradossale e disdicevole che, da un lato si
invitino i cittadini all'uso dell'automobile solo in caso di
stretta necessità mentre dall'altro:
a) il Presidente della Regione non abbia suggerito al Sindaco
Guido Grimod la sospensione e quindi il rinvio del Carosello di
auto storiche;
b) il Capo dell'esecutivo regionale abbia richiesto
all'Amministrazione Comunale una deroga generalizzata al divieto di
circolazione per permettere alle Autorità civili di raggiungere più
facilmente il Palazzo regionale;
il sottoscritto Consigliere regionale
Interroga
il Presidente della Regione per sapere:
1) quali sono stati i contatti e gli accordi tra
quest'Amministrazione e l'Amministrazione comunale per organizzare
al meglio l'evento del 25 febbraio;
2) in che data è stata comunicata, all'Amministrazione della
Città di Aosta, l'adesione della Regione Valle d'Aosta al Patto
Antismog;
3) quante deroghe "regionali" sono state richieste al Comune
di Aosta per le autovetture private.
F.to: Venturella
Presidente
- La parola al Presidente della Regione,
Caveri.
Caveri (UV)
- Il collega Venturella chiede quali siano
stati i contatti, gli accordi per la giornata antismog e l'insieme
delle eccezioni che sono state richieste.
La Regione ha aderito - come ricordato dall'Assessore Pastoret -
all'iniziativa il 7 febbraio scorso, quando il collega Cerise si è
recato a Roma per sottoscrivere il patto antismog, promosso in
primis dalla Regione Lombardia, ma a cui hanno aderito tutti tranne
la Liguria. Ricordo anche le Province di Trento e Bolzano, che
hanno caratteristiche molto simili alla nostra.
In quella data si era dato risalto alla iniziativa attraverso i
media, in particolare si annunciò l'adesione al blocco simbolico
del traffico per il 25 febbraio. È chiaro che questa iniziativa
doveva servire per dare uno scossone a iniziative anche di tipo
governativo su questo tema, anche perché va detto che la Regione
Lombardia ha cercato di fare una legge regionale per il blocco
delle strade statali e tale legge è stata impugnata alla Corte
costituzionale.
Nell'ottica di organizzare al meglio la giornata del 25, ci sono
stati degli incontri di vario genere, uno in particolare con il
Presidente del "Celva", il Sindaco di Aosta, i Sindaci dei Comuni
di Pont-Saint-Martin, Verrès, Saint-Vincent e Châtillon e in quella
sede ci sono state tutta una serie di intese e di accordi.
In quella data, la Presidenza ha chiesto agli enti locali di
impegnarsi per l'estensione di queste misure anche ad altri centri
più piccoli, là dove tale iniziativa non fosse motivo di
particolare disagio per la popolazione o non impedisse l'accesso
alle strutture ricettive e agli impianti delle stazioni
sciistiche.
Nella data del 25 febbraio si celebrava anche a palazzo
regionale il 61° anniversario dell'autonomia e il 59° anniversario
dello Statuto. A questo evento, come da protocollo, venivano
invitate a partecipare le massime autorità regionali e una serie di
personalità provenienti da altre regioni. Abbiamo chiesto alla
Città di Aosta di consentire alle autorità di raggiungere la sede
del palazzo regionale con le vetture, tuttavia nel comunicare alle
personalità la deroga loro concessa, questa Presidenza ha tenuto ad
invitarle ad aderire alla iniziativa, raggiungendo la sede del
palazzo regionale con mezzi alternativi all'automobile.
Queste sono le risposte alle domande. Per quel che riguarda una
domanda che non c'è, ma c'è nelle premesse, il "Trophée historique
Vallée d'Aoste"
è invece una manifestazione che è stata
organizzata dal punto di vista logistico nel centro città dal
Comune di Aosta.
Presidente
- La parola al Consigliere Venturella.
Venturella (Arc-VA)
- Il tono un po' dimesso nella
risposta, perché mi aspettavo un suo piglio, Presidente...
(interruzione del Presidente della Regione, fuori
microfono)
...le energie negative che provengono da altre iniziative
consiliari possono anche colpire prima della loro discussione... Il
fatto è - come è scritto nella interrogazione - paradossale, perché
abbiamo tutti notato che il 25 febbraio più che dare uno scossone
ai competenti organi governativi nazionali, abbiamo dato uno
scossone... forse non era sua competenza vietare il carosello delle
auto storiche nella giornata del patto antismog e della giornata
senz'auto, ma almeno un suggerimento dicendo: va bene, il 25
febbraio c'è il patto antismog cerchiamo di evitare almeno il
carosello di 60 e più auto storiche. Non ero presente, ma il
collega Bortot ha apprezzato il fatto che alcune di queste auto
storiche erano prive di marmitta, insomma è stato un bello scossone
più che alla progettualità nazionale, alla credibilità degli organi
dell'amministrazione comunale e regionale.
Anche perché nella giornata del patto antismog invitiamo da un
lato i cittadini - e lo chiediamo con una profusione incredibile di
comunicati - a lasciare l'auto a casa e poi come Amministrazione
regionale facciamo delle deroghe alle auto di autorità civili per
entrare nel centro storico e per evitare che queste autorità
possano fare, con un notevole miglioramento della loro qualità di
vita, una sana camminata per raggiungere il palazzo regionale.
Era questo che volevamo sottolineare: è vero che la giornata
senz'auto era simbolica, ma almeno un po' di sana analogia di
comportamenti, omogeneità, insomma non contraddizione fra quello
che si chiede ai cittadini e quello che si fa.
Una delle caratteristiche che più danno fastidio alla opinione
pubblica è quella di predicare bene e razzolare male. Credo che, se
nel futuro si dovrà aderire a un'altra giornata all'interno di un
patto di questo tipo, consapevoli di quanto è successo il 25
febbraio, come minimo dal punto di vista della immagine si possa
dare alla opinione pubblica almeno noi il buon esempio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK