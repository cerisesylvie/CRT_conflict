Consiglio Regionale della Valle d'Aosta - Oggetto del Consiglio n. 200 del 13 novembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 200 del 13 novembre 2008 - Resoconto
OGGETTO N. 200/XIII - Approvazione del programma attuativo
regionale (PAR) Valle d'Aosta relativo alla politica regionale
nazionale 2007/13, cofinanziato dal Fondo per le aree
sottoutilizzate (FAS).
Il Consiglio
a. viste le "Linee Guida per l'elaborazione del Quadro
Strategico Nazionale per la politica di coesione 2007/2013" e la
relativa intesa sancita in sede di Conferenza Unificata
Stato-Regioni-Autonomie Locali nella seduta del 3 febbraio 2005, ai
sensi dell'articolo 8, comma 6, della legge 5 giugno 2003, n. 131
(Disposizioni per l'adeguamento dell'ordinamento della Repubblica
alla l. cost. 18 ottobre 2001, n. 3), nelle quali è stato
concordato il percorso di definizione del Quadro strategico
nazionale quale riferimento strategico del processo di
programmazione della politica regionale unitaria, comunitaria
(finanziata con risorse comunitarie e di cofinanziamento nazionale)
e nazionale (cofinanziata con il Fondo per le aree sottoutilizzate
(FAS), in attuazione dell'art. 119, comma 5, della
Costituzione);
b. visto l'articolo 2, comma 203, della legge 23 dicembre
1996, n. 662 (Misure di razionalizzazione della finanza pubblica) e
le successive deliberazioni del Comitato interministeriale per la
programmazione economica (CIPE) del 21 marzo 1997, n. 29,
concernente la "Disciplina della programmazione negoziata" e del 22
marzo 2006, n. 14, relativa alla "Programmazione delle risorse del
Fondo per le aree sottoutilizzate, mediante le Intese istituzionali
di programma e gli Accordi di programma quadro";
c. vista la deliberazione CIPE n. 174, del 22 dicembre 2006
di "Approvazione del Quadro strategico nazionale" e relativo
allegato concernente "La politica regionale nazionale del FAS
nell'ambito della programmazione unitaria della politica regionale
per il periodo 2007/13";
d. richiamata la deliberazione della Giunta regionale n. 518
del 2 marzo 2007, con la quale, in applicazione delle linee guida
richiamate alla lettera a. e della deliberazione CIPE richiamata
alla lettera c., è stato approvato il Documento di programmazione
strategico-operativa (DoPSO) per la politica regionale di sviluppo
2007/13 della Valle d'Aosta, adottato dal Consiglio regionale con
oggetto n. 2697/XII in data 9 maggio 2007;
e. atteso che nell'ambito del DoPSO la Regione ha, fra
l'altro, delineato (cfr. cap. IV.2), coerentemente con le
previsioni del QSN e nelle more dell'adozione della deliberazione
richiamata alla lettera g., gli obiettivi da perseguire mediante
l'impiego delle risorse FAS per il periodo 2007/13 e gli interventi
indicativi da realizzare tramite la cooperazione con lo Stato e/o
con altre Regioni;
f. vista la decisione della Commissione europea del 13 luglio
2007 C(2007) 3329 def, che prende atto della strategia nazionale e
dei temi prioritari del Quadro strategico nazionale
2007/13;
g. atteso che, nella seduta del 21 dicembre 2007, il CIPE ha
approvato la deliberazione n. 166 di attuazione del Quadro
strategico nazionale 2007/13, con la quale:
g.1. sono definite le procedure tecnico-amministrative e
finanziarie per la sua attuazione;
g.2 si prevede che le Amministrazioni regionali e centrali
che partecipano all'attuazione del QSN definiscano la loro
strategia rispettivamente territoriale, nei Documenti unitari di
programmazione (DUP) e settoriale nei Documenti Unitari di
Strategia Specifica (DUSS), da approvarsi entro cinque mesi dalla
data di approvazione della deliberazione di cui al presente punto e
da trasmettersi al Ministero dello sviluppo economico, per la
condivisione istituzionale della strategia e per l'attivazione
della cooperazione istituzionale nella fase di attuazione;
g.3. si rinvia ad una successiva deliberazione del CIPE, da
adottarsi entro il 30 giugno 2008, la modifica della disciplina
degli strumenti dell'Intesa istituzionale di programma e
dell'Accordo di programma quadro;
g.4. si stabilisce che nelle more della sottoscrizione delle
nuove Intese istituzionali di programma, l'attuazione del QSN
avvenga con riferimento alle indicazioni contenute nei Documenti
unitari di programmazione e di strategia specifica o, comunque,
attraverso l'attivazione degli strumenti di attuazione previsti dal
QSN e dalla delibera stessa, da recepire successivamente
nell'ambito dell'Intesa;
g.5. si assegnano, alle amministrazioni interessate, le
risorse del Fondo per le aree sottoutilizzate per l'intero periodo
2007/13;
g.6. si prevede la definizione, da parte delle
Amministrazioni regionali e centrali interessate, di specifici
Programmi per l'impiego delle predette risorse finanziarie;
g.7. si stabilisce che le linee di intervento individuate nei
citati Programmi siano attuate mediante: Accordi di programma
quadro (APQ Stato-Regione e Interregionali) - per i settori,
programmi e/o progetti per i quali è individuata come necessaria
e/o opportuna e/o comunque più efficace una modalità attuativa
basata sulla cooperazione Stato-Regione - o tramite strumenti di
attuazione diretta;
g.8. si prescrive l'individuazione di "azioni cardine",
consistenti in progetti specificamente definiti e localizzati,
ovvero interventi complessi, dalla cui realizzazione compiuta
dipenda in modo cruciale il raggiungimento degli obiettivi
specifici del programma;
g.9. si prescrivono modalità di governance dei programmi
caratterizzate dall'individuazione di: un organismo responsabile
della programmazione e dell'attuazione, un organismo di
certificazione e un sistema di gestione e controllo;
g.10. si prescrivono - seppure con criteri di appropriatezza,
flessibilità e proporzionalità - obblighi in materia di
sorveglianza, informazione, monitoraggio e valutazione previsti per
la politica regionale unitaria;
h. atteso che le risorse assegnate alla Valle d'Aosta dalla
deliberazione CIPE n. 166, del 21 dicembre 2007 ammontano a
complessivi 41,580 milioni di euro - al netto delle risorse
destinate alla costituzione di un fondo premiale di sostegno al
rafforzamento del sistema dei Conti Pubblici Territoriali, dei
nuclei regionali Conti Pubblici Territoriali e dell'Unità tecnica
Conti Pubblici Territoriali;
i. considerato che l'investimento complessivo per la
realizzazione degli interventi previsti dal programma ammonta a
58,815 milioni di euro e risulta pertanto necessario prevedere una
quota di cofinanziamento regionale stimato in 16,735 milioni di
euro;
j. richiamata la deliberazione della Giunta regionale n. 1489
del 16 maggio 2008, con la quale, in applicazione della
deliberazione CIPE richiamata alla lettera g., è stato approvato il
Documento unitario di programmazione (DUP) per la politica
regionale di sviluppo 2007/13 della Valle d'Aosta quale adeguamento
del DoPSO alla versione definitiva del Quadro Strategico Nazionale
e tenendo conto dei seguenti programmi per il periodo 2007/13,
approvati dalla Commissione europea successivamente alla data di
approvazione del DoPSO:
j.1. Programma operativo Competitività regionale della Valle
d'Aosta;
j.2. Programma operativo Occupazione della Valle
d'Aosta;
j.3. Programma di sviluppo rurale della Valle
d'Aosta;
j.4. Programma di cooperazione territoriale transfrontaliera
"Italia-Francia";
j.5. Programma di cooperazione territoriale transfrontaliera
"Italia-Svizzera";
k. atteso che nell'ambito del DUP la Regione ha, fra l'altro,
meglio definito (cfr. cap. IV.2), coerentemente con il nuovo
impianto programmatorio e attuativo delineato nella deliberazione
richiamata alla lettera j., gli assi, gli obiettivi generali,
specifici e operativi da perseguire nell'ambito del Programma
attuativo regionale (PAR) relativo alla politica regionale
nazionale 2007/13, cofinanziato dal Fondo per le aree
sottoutilizzate (FAS) - di seguito denominato PAR FAS 2007/13 - e
le linee di azione da attuarsi tramite Accordi di programma quadro
(APQ Stato-Regione e Interregionali) o tramite strumenti di
attuazione diretta;
l. considerato che, a seguito della citata deliberazione CIPE
n. 166 del 21 dicembre 2007, la struttura regionale competente ha
condotto, a partire dal mese di febbraio 2008, una serie di
incontri con le strutture regionali di settore per valutare gli
interventi da cofinanziare con il FAS e giungere alla definizione
di una proposta di Programma attuativo;
m. dato atto che la proposta di PAR FAS 2007/13 elaborata è
stata esaminata favorevolmente dalla Giunta regionale, nella seduta
del 23 maggio 2008 e trasmessa alla Direzione generale per le
politiche di sviluppo territoriale e le Intese istituzionali di
programma del Ministero dello sviluppo economico per l'avvio della
fase di concertazione con lo Stato;
n. appurato che sono stati condotti specifici incontri, in
data 15 luglio, 23 settembre e 3 ottobre 2008, con il Ministero
dello sviluppo economico e gli altri Ministeri interessati
nell'ambito di un processo negoziale con lo Stato e che le
osservazioni emerse sono state recepite nel PAR FAS
2007/13;
o. dato atto che le linee di indirizzo e gli obiettivi da
perseguire con le risorse FAS, già recepiti nel Documento di
programmazione strategico-operativa e successivamente sviluppati
nel Programma, sono stati oggetto di consultazione partenariale in
data 23 gennaio 2007, nell'ambito del seminario di chiusura di
concertazione con il partenariato istituzionale e socio-economico
dal titolo "La politica di coesione europea in Valle d'Aosta: i
nuovi programmi 2007/13";
p. considerato, inoltre, che le linee d'azione individuate
quali azioni cardine nel PAR FAS 2007/13 sono state concertate
nell'ambito di appositi incontri con i rappresentanti degli Enti
Locali tenutisi nel periodo ottobre-dicembre 2007;
q. visto il decreto legislativo 16 gennaio 2008, n. 4,
"Ulteriori disposizioni correttive ed integrative del decreto
legislativo 3 aprile 2006, n. 152, recante norme in materia
ambientale", la cui parte seconda dispone che i piani e i programmi
che possono avere effetti significativi sull'ambiente sono soggetti
a valutazione ambientale strategica e definisce le modalità di
riferimento per l'applicazione della stessa;
r. richiamata la deliberazione di Giunta regionale n. 406 del
15 febbraio 2008, con cui è stato affidato l'incarico, alla società
CLES a r.l., di Roma, per le valutazioni ex ante e ambientale
strategica del PAR FAS 2007/13 e con cui sono stati individuati, ai
fini del coinvolgimento nella valutazione ambientale strategica, ai
sensi del D.lgs. n. 4/2008, i seguenti soggetti:
r.1. quale autorità proponente, che elabora e attua il
Programma, la Direzione politiche e programmi comunitari e
statali;
r.2. quale autorità competente, che rilascia il parere
motivato sulla valutazione ambientale strategica del Programma, il
Servizio valutazione impatto ambientale;
r.3. quali altri soggetti competenti in materia ambientale
che per le loro specifiche competenze o responsabilità in campo
ambientale possono essere interessati agli impatti sull'ambiente
dovuti all'attuazione del Programma:
r.3.1 il Dipartimento territorio, ambiente e risorse
idriche;
r.3.2 la Direzione ambiente;
r.3.3 la Direzione urbanistica;
r.3.4 la Direzione foreste;
r.3.5 la Direzione tutela del territorio;
r.3.6 il Servizio aree protette;
r.3.7 la Direzione tutela beni paesaggistici e
architettonici;
r.3.8 la Direzione restauro e valorizzazione;
r.3.9 il Consiglio permanente degli Enti locali;
r.3.10 l'Ente Parco Nazionale del Gran Paradiso;
r.3.11 l'Ente Parco Naturale del Mont Avic;
r.3.12 la Direzione programmazione strategica, politiche
territoriali ed edilizia della Regione Piemonte;
s. dato atto che, alla luce delle disposizioni del decreto
legislativo di cui alla precedente lettera q., il PAR FAS 2007/13 è
stato sottoposto a valutazione ambientale strategica;
t. dato atto che i soggetti competenti in materia ambientale
sono stati coinvolti nel processo di consultazione preliminare
volto a definire la portata e il livello di dettaglio delle
informazioni da includere nel rapporto ambientale;
u. considerato che, in data 8 luglio 2008, è stato dato avvio
alla fase di consultazione nell'ambito della procedura di
valutazione ambientale strategica, ai sensi dell'art. 14 del D.lgs.
4/2008, e che a tal fine l'autorità proponente ha provveduto a
pubblicare l'avviso di deposito del rapporto ambientale e della
sintesi non tecnica sul Bollettino Ufficiale regionale n. 28, e,
contestualmente, a mettere a disposizione del pubblico il PAR FAS
2007/13, il rapporto ambientale e la sintesi non tecnica, mediante
la pubblicazione sul sito web della Regione autonoma Valle d'Aosta
e il deposito presso i propri uffici, e a comunicare l'avvio del
procedimento, con note prot. n. 10817/PRO in data 8 luglio, n.
10742/PRO in data 8 luglio 2008 e n. 10820/PRO in data 8 luglio
2008, all'autorità competente e a tutti i soggetti competenti in
materia ambientale individuati con la deliberazione richiamata alla
lettera r., richiedendo di inviare eventuali osservazioni entro
sessanta giorni;
v. dato atto che, l'autorità competente ha espresso parere
con nota prot. n. 1501/TA in data 6 ottobre 2008, ai sensi
dell'art. 15 del D.lgs. 4/2008;
w. considerato che sia il processo di valutazione ex ante che
il processo di valutazione ambientale strategica si sono conclusi
contestualmente alla finalizzazione del PAR FAS 2007/13 e che le
principali risultanze sono incluse nell'ambito del capitolo 2
recante "Valutazioni propedeutiche alla strategia" del Programma
stesso;
x. considerato che il documento allegato alla presente
deliberazione costituisce il Programma attuativo regionale (PAR)
Valle d'Aosta relativo alla politica regionale nazionale 2007/13,
cofinanziato con il Fondo per le aree sottoutilizzate (FAS), che,
ai fini della verifica di coerenza ed efficacia programmatica e
attuativa rispetto ai criteri e alle regole generali della politica
regionale unitaria, dovrà essere trasmesso al Ministero dello
sviluppo economico - Dipartimento per le politiche di sviluppo e di
coesione;
y. dato atto che, in esito alla verifica di cui alla lettera
x., la procedura prevista dalla deliberazione CIPE n. 166, del 21
dicembre 2007, prevede che il Ministero dello sviluppo economico -
Dipartimento per le politiche di sviluppo e di coesione -
autorizzi, con provvedimento formale, l'utilizzo delle risorse FAS
assumendo, nei confronti della Regione, l'obbligazione per le quote
annuali di risorse finanziarie indicate nel programma
stesso;
z. rilevato che l'approvazione del Programma di cui si tratta
compete al Consiglio regionale, ai sensi dell'art. 1, lett. h,
della legge regionale 7 dicembre 1979, n. 66 (Attribuzioni e
competenze del Consiglio regionale, del Presidente del Consiglio,
della Giunta regionale e del Presidente della Giunta), mentre i
seguenti provvedimenti di attuazione competono alla Giunta, ai
sensi dell'art. 3 della stessa legge regionale;
aa. atteso che il PAR FAS 2007/13 potrà formare oggetto, a
seguito della verifica di coerenza ed efficacia programmatica e
attuativa di cui alla lettera x., di modificazioni e/o integrazioni
non sostanziali, richieste dai competenti Uffici del Ministero
dello sviluppo economico e che, pertanto, si rende necessario
autorizzare la Direzione per la programmazione negoziata della
Presidenza della Regione ad apportare tali
modifiche/integrazioni;
bb. atteso che la presente deliberazione è finalizzata al
conseguimento dell'obiettivo n. 063001 "Programmazione,
coordinamento e gestione degli interventi cofinanziati dal Fondo
per le aree sottoutilizzate (FAS)";
Richiamata la deliberazione della Giunta regionale n. 2507 in
data 29 agosto 2008 concernente l'approvazione del bilancio di
gestione, per il triennio 2008/2010, con attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative con decorrenza
dal 1° settembre 2008;
Visto il parere favorevole di legittimità rilasciato dal
Direttore della Direzione per la programmazione negoziata della
Presidenza della Regione, ai sensi del combinato disposto degli
articoli 13, comma 1, lettera e) e 59, comma 2, della legge
regionale 23 ottobre 1995, n. 45, sulla presente
deliberazione;
Visto il parere della I Commissione consiliare
permanente;
Delibera
1) di approvare il Programma attuativo regionale (PAR) Valle
d'Aosta relativo alla politica regionale nazionale 2007/13,
cofinanziato con il Fondo per le aree sottoutilizzate (FAS),
allegato alla presente deliberazione di cui forma parte
integrante;
2) di dare atto che, per la quota di cofinanziamento
regionale, la spesa graverà in parte sul capitolo 47007 "Oneri per
il finanziamento di interventi nelle aree sottoutilizzate in
attuazione di Accordi di programma quadro tra lo Stato e la
Regione" (Dettaglio di spesa n. 12968 "Interventi per lo sviluppo
nelle aree sottoutilizzate in attuazione di Accordi di programma
quadro tra lo Stato e la Regione") del bilancio pluriennale
2008/2010 della Regione per l'anno 2008, che presenta la necessaria
disponibilità e in parte su un capitolo di nuova istituzione del
bilancio pluriennale della Regione 2009/2011;
3) di autorizzare la Direzione per la programmazione
negoziata della Presidenza della Regione ad inviare al Ministero
dello sviluppo economico - Dipartimento per le politiche di
sviluppo e di coesione - il Programma attuativo regionale (PAR)
Valle d'Aosta relativo alla politica regionale nazionale 2007/13,
cofinanziato con il Fondo per le aree sottoutilizzate (FAS), e ad
apportare le necessarie modificazioni e/o integrazioni non
sostanziali al programma stesso richieste dai competenti Uffici del
Ministero a seguito della verifica di coerenza ed efficacia
programmatica e attuativa.
Allegato
(Omissis)
Président
- La parole au Président de la Région,
Rollandin.
Rollandin (UV)
-
Merci, M. le Président
. Credo che
il provvedimento all'attenzione del Consiglio, che ha già fatto
oggetto di approfondimento nella Commissione competente,
rappresenti un punto di snodo importante nell'ambito degli
investimenti relativi a fondi messi a disposizione con il
cosiddetto "fondo FAS" e che è tradotto nel piano attuativo
regionale che è oggi alla vostra attenzione. Come in tutte le
Regioni, si è concordato sull'opportunità di dare seguito alla
riforma della politica di coesione comunitaria, unificando la
programmazione della politica regionale comunitaria cofinanziata
dai fondi strutturali con quella della politica regionale e
nazionale, cofinanziata dal Fondo per le aree sottosviluppate. Tale
decisione ha condotto alla definizione di una strategia unitaria di
programmazione a livello statale, il quadro strategico nazionale e
regionale, che è il documento unitario di programmazione, dove si
fa convergere l'azione di diversi programmi comunitari e
statali.
Nello specifico il Programma FAS della Valle d'Aosta ha
individuato coerentemente con il DUP (Documento unitario di
programmazione) specifici obiettivi e interventi riferiti ad ambiti
per i quali la Regione ritiene necessaria una cooperazione con lo
Stato e con altre Regioni, laddove le ragioni di necessità e
opportunità possono risiedere a seconda dei casi nella proprietà
delle infrastrutture, nella titolarità di competenze tecniche e/o
amministrative e nell'interesse per scambi di competenze più in
generale nella dimensione sovraregionale, che caratterizza i
problemi da affrontare con gli elementi di forza da valorizzare.
Concretamente si tratta di analizzare diversi aspetti con il
miglioramento dell'accessibilità di diversi spazi materiali e
immateriali in un'ottica di sostenibilità dei quadri ambientali e
territoriali interessati alle operazioni.
Abbiamo qui evidenziato come è considerato elemento chiave di
coesione e competitività territoriale il miglioramento delle
condizioni di accessibilità e che viene eseguito in particolare con
tre obiettivi, a cui corrispondono tre assi del programma: il primo
obiettivo è il miglioramento della mobilità interregionale e
regionale, reti e sistemi per la mobilità; il secondo è lo sviluppo
dell'alta formazione universitaria regionale, centri di eccellenza,
e il terzo lo sviluppo integrato e sostenibile delle aree protette.
A questi obiettivi se ne aggiunge un quarto: il miglioramento
dell'efficacia e dell'efficienza del programma, che è il cosiddetto
"asse 4" di assistenza tecnica, finalizzato a supportare
l'attuazione del programma e promuovere l'informazione sugli
effetti che lo stesso produrrà sul territorio interessato.
L'investimento complessivo previsto compresa l'assistenza tecnica è
di 58,9 milioni di euro nel periodo 2008-2015, di cui 41,5 a carico
del Fondo per le aree sottosviluppate, cosiddetto "FAS", e il resto
come interventi regionali. Tutti i progetti, data la loro natura,
saranno a regia regionale, vale a dire che verranno attuati
direttamente dalle strutture regionali competenti. Gli assi, come
ho detto, sono tre, oltre al quarto che è la parte tecnica: il
primo asse, reti e sistemi per la mobilità, la strategia dell'asse
primo viene perseguita attraverso la realizzazione di tre linee di
azione, che sono interventi sulla linea ferroviaria Aosta/Chivasso,
interventi e studi per la linea ferroviaria Aosta/Pré-Saint-Didier
e sviluppo dell'ICT, per la mobilità stradale, e l'accesso ai
servizi socio-sanitari. Sono stati individuati sia interventi sulla
linea ferroviaria Aosta/Chivasso/Torino, sia interventi
sull'Aosta/Pré-Saint-Didier, i primi tre sostanzialmente a
proseguire l'ammodernamento della tratta già avviato attraverso i
precedenti APQ, con lo Stato, RFI, e nell'ultimo APQ anche con la
Regione Piemonte; i secondi finalizzati a porre la tratta
Aosta/Pré-Saint-Didier in prospettiva in condizioni di efficienza e
naturalmente con collegamento con l'Aosta/Chivasso, al fine di non
vedere vanificati i risultati che si intendono raggiungere nei
collegamenti con il Piemonte. La riduzione dei tempi di
percorrenza, l'aumento della sicurezza, il miglioramento
dell'affidabilità e lo sviluppo dell'intermodalità sono gli
obiettivi che si intendono perseguire attraverso una serie di
operazioni che sono l'ottimizzazione della geometria del binario e
adeguamento delle curve, si tratta di proseguire con fasi di
progettazione definitiva ed esecutiva di realizzazione dei lavori
di ottimizzazione della geometria del binario di rettifica delle
curve nel tratto da Hône Bard a Verrès e da Châtillon ad Aosta, già
oggetto di un APQ interregionale sottoscritto nell'aprile 2008 con
lo Stato RFI e Regione Piemonte. Nell'ambito di questo accordo era
stato dato avvio alle fasi di progettazione preliminare e
definitiva della variante Verrès/Châtillon, oltre alla
progettazione preliminare dei lavori di ottimizzazione della
geometria del binario e rettifica curve nel tratto Hône/Verrès e da
Châtillon ad Aosta; quindi con questo ci sarebbe un'elevazione
della velocità di rango nelle tratte interessate.
Il secondo punto è il completamento dei nodi d'interscambio,
sono previsti interscambi per le stazioni di Châtillon, Verrès,
Pont-Saint-Martin, tese a completare opere già avviate con altri
lotti funzionali previsti nell'ambito dell'accordo di programma
precedente, tant'è che sulle stazioni che ho appena citato ci sono
già stati dei lavori fatti, ci sono già state delle migliorie e
degli interventi che sono già stati realizzati.
Terzo punto: studio di fattibilità per l'adeguamento e
miglioramento del collegamento ferroviario Aosta/Pré-Saint-Didier,
l'intervento è necessario a definire, come ho detto, le opportunità
di adeguare e migliorare l'infrastruttura ferroviaria,
identificando con precisione interventi necessari in relazione alla
compatibilità socio-economica e territoriale, con l'obiettivo di
ridurre i tempi di viaggio, di incrementare la sicurezza sia per
l'utenza, sia per il personale, sia per il traffico stradale e di
aumentare l'attrattività della ferrovia quale alternativa più
efficace ed efficiente al mezzo privato. Nell'ambito di tale linea
di attività è previsto inoltre l'approfondimento degli studi e
l'eventuale progettazione relativa alla riorganizzazione dell'area
della stazione ferroviaria di Aosta, finalizzato a migliorare
l'intermodalità e il collegamento fra zona nord e zona sud della
città (il famoso interramento). Eliminazione di passaggi a livello
nel tratto ferroviario Aosta/Pré-Saint-Didier: l'intervento mira ad
individuare i passaggi a livello in cui l'eliminazione produrrebbe
già in tempi immediati alcuni sensibili miglioramenti sia in
termini di sicurezza, sia in termini di tempo di percorrenza della
tratta. Potenziamento delle stazioni di Morgex e Pré-Saint-Didier
quali nodi di interscambio modale: l'intervento mira ad intervenire
direttamente sulle stazioni ferroviarie di Morgex e
Pré-Saint-Didier con l'obiettivo di realizzare centri polivalenti
di utilizzo delle amministrazioni locali con conseguente
rivalorizzazione degli immobili oggi in stato di relativo
abbandono, nonché di sfruttare le aree limitrofe per il
potenziamento dell'intermodalità. Un impiego efficiente dei più
recenti prodotti e tecnologie nel campo dell'ICT può consentire, da
un lato, di realizzare servizi avanzati finalizzati al
miglioramento della transitabilità di rete viaria regionale e,
dall'altro, di avvicinare il cittadino alle strutture sanitarie
regionali. Il miglioramento della transitabilità della rete viaria
regionale e l'aumento dell'utilizzo del servizio pubblico e il
miglioramento del grado di accesso sono appunto gli obiettivi da
raggiungere attraverso:
- infomobilità nel nord-ovest: l'intervento intende valorizzare
tutte le iniziative parziali o sperimentali finora avviate nel
settore dell'informazione sulla viabilità e la mobilità, al fine di
migliorare i livelli di sicurezza degli utenti sulla rete stradale,
tanto assicurando all'utente il massimo livello di informazione
sulla viabilità e sulle condizioni di traffico a livello regionale
(notizie legate ad eventi critici connessi alla mobilità), quanto
garantendo il controllo e il monitoraggio di spostamenti su gomma
di merci pericolose e il monitoraggio degli spostamenti... di nuove
applicazioni offerte... permetteranno in fondo di ottimizzare
l'informazione sull'offerta del trasporto pubblico e di
massimizzare la facilità di accesso al servizio da parte dei
cittadini;
- servizi di trasmissione a banda larga per l'assistenza
socio-sanitaria: attraverso questo progetto si intende estendere il
sistema informativo sanitario sociale all'intero territorio
regionale, secondo il modello di azienda sanitaria virtuale e si
vogliono migliorare sia l'efficacia, sia l'efficienza degli
interventi in ambito socio-sanitario, ad esempio attraverso la
teleassistenza (assistenza al paziente attraverso il
telemonitoraggio domiciliare), l'accesso alla cartella radiologica,
referti immagine via internet, la refertazione domiciliare,
contribuendo fra l'altro a diminuire la mobilità dei pazienti
all'interno del territorio valdostano e verso altre Regioni.
Naturalmente abbiamo fatto un ordine di priorità nell'ambito delle
possibilità di realizzazione, mettendo la teleassistenza come primo
punto, l'accesso alla cartella radiografica, trasmissione di
immagine... e
refuges
... consistente nel dotare i rifugi
alpini valdostani di un sistema di trasmissione dati e immagini
corredato da una minima dotazione tecnologica sanitaria e
standardizzata in linea, la refertazione domiciliare, la
trasmissione scheda soccorso creando una rete che permetta
l'esecuzione informatizzata della scheda di soccorso redatta
annualmente e consegnata solo al momento dell'arrivo in uso su
ambulanze ed elicotteri, la sua trasmissione in tempo reale al
sistema di accettazione e la sua contemporanea archiviazione.
Questi progetti hanno come somma impegnata totale 28,4 milioni
di euro.
L'asse 2: i centri di eccellenza. La strategia del secondo asse
prioritario viene perseguita mediante la realizzazione di una linea
di azione che riguarda la realizzazione del polo universitario di
Aosta, attraverso la riorganizzazione logistica di cui abbiamo già
parlato in diversi momenti. A tal fine l'Amministrazione ha
commissionato la realizzazione di uno studio di fattibilità per
l'analisi delle esigenze dell'Università e loro soddisfacimento
attraverso il recupero del complesso militare Testafochi, che è
alla base dell'accordo firmato pochi mesi fa. Contestualmente
l'Amministrazione ha stipulato il 30 luglio dopo questo accordo di
programma... la definizione delle modalità di trasferimento della
Caserma Testafochi, attualmente di proprietà del demanio, alla
Regione. L'intervento complessivo prevede il recupero dei
fabbricati esistenti collocati nella zona sud del comprensorio, le
"Palazzine Beltricco, Giordana, Urli e Zerboglio", la realizzazione
di nuovi edifici nella zona a nord: studentato e palestra, nonché
la sistemazione delle aree interne (parcheggio e aree verdi) e, in
prospettiva, di quelle esterne strettamente connesse al
comprensorio (Via Monte Solarolo, Piazza della Repubblica e Piazza
Roncas). Nella zona sud l'intervento prevede la demolizione di due
bassi fabbricati adiacenti ai fronti nord della "Palazzina Urli e
Zerboglio", che unitamente alla "Palazzina Giordana e Beltricco"
saranno recuperate per l'attività didattica e amministrativa
dell'Università. Il contributo al programma della realizzazione
dell'intero polo universitario sarà finalizzato all'elaborazione
delle progettazioni e all'acquisizione dei servizi tecnici
necessari alla realizzazione dell'intero intervento. Il tutto - è
finanziata, come sapete, solo una parte dell'intervento globale
dell'accordo per il trasferimento Testafochi - ammonta a 24,92
milioni di euro.
Il terzo asse, aree protette, riguarda in particolare interventi
su due linee di azione: la prima riguarda il territorio del Parco
nazionale del Gran Paradiso, la seconda il territorio del Parco
regionale del Mont Avic. Per le due diverse linee di azioni alcuni
possibili esempi di intervento per far capire meglio qual è la
definizione che trovate nel progetto nel suo insieme riguardano:
recupero di rifugi prima tappa e locali vendita prodotti tipici,
nella fase preliminare di studio e programmazione si presterà
particolare attenzione all'individuazione delle strutture presenti
sul territorio, in grado di favorire una migliore fruizione del
tracciato escursionistico sia in termini di miglioramento delle
capacità ricettive, posti letto, sia in termini di adeguamento del
percorso ad una fruizione consecutiva su più giorni di cammino.
La riqualificazione delle aree naturali: per alcune aree ad alto
valore naturalistico e culturale è prevista la realizzazione di
interventi di rinaturalizzazione e riqualificazione turistica, al
fine di favorire la corretta fruizione da parte del pubblico.
Laddove è necessario, a completamento dell'itinerario
naturalistico, si provvederà anche alla riqualificazione di
strutture di servizio e la razionalizzazione delle aree di
parcheggio con l'apposizione di adeguata cartellonistica.
Valorizzazione circuiti e tragitti: si vuole valorizzare alcuni
itinerari che presentano un elevato potenziale di frequentazione
estiva ed invernale, anche grazie al valore ambientale legato alla
ricchezza fauna in generale e ornitologica nello specifico. In
questi casi gli interventi sono finalizzati alla manutenzione di
parte dell'itinerario e della sua valorizzazione scientifica,
attraverso un'adeguata informazione del pubblico. In particolare,
scendendo nel dettaglio di questi interventi, nel territorio dei
Comuni dei due Parchi coinvolti interventi sulla sentieristica che
prevedono rifacimento della totalità o di parti di sentieri
attraverso azioni di tracciamento, ripristino, messa in sicurezza e
realizzazione di segnaletica attraverso attività coordinata di
promozione di giro parchi. Nel Comune di Rhêmes-Notre-Dame la messa
in sicurezza e la riqualificazione dell'edificio un tempo adibito a
mulino, nonché la razionalizzazione dell'area di parcheggio con
l'apposizione di adeguata cartellonistica e informazioni agli
escursionisti in località Thumel, interventi per il miglioramento
della strada di accesso al Rifugio Benevolo e interventi di
rinaturalizzazione e riqualificazione turistica nel lago del
Pellaud. Nel Comune di Rhêmes-Saint-Georges sistemazione dell'area
adiacente al punto vendita e commercializzazione di prodotti tipici
mediante arredo urbano e cartellonistica, realizzazione
dell'accesso della strada di raccordo con il parcheggio e raccordo
con il percorso principale. Nel Comune di Valsavarenche, siamo
sempre nel Parco del Gran Paradiso, intervento di recupero del
Rifugio Città di Chivasso, razionalizzazione del sistema di sosta
teso alla diminuzione dell'impatto paesaggistico e della corretta
informazione agli escursionisti e agli utenti del parco in località
Pont. Nel Comune di Cogne valorizzazione del Parco di Sant'Orso,
uno studio di interventi immateriali o la progettazione di eventi,
manutenzione di parte dell'itinerario Sylvenoire, valorizzazione
scientifica attraverso informazione al pubblico, nonché eventuale
intervento di riqualificazione di un alpeggio di proprietà comunale
al fine di adibirlo a prima tappa, valorizzazione di Pra-su-piaz
e creazione di un sentiero natura. Nel Comune di Aymavilles
realizzazione di alcuni cartelli esplicativi e descrittivi da
posizionare in opportuni punti di partenza. Nel Comune di
Champorcher raccordo all'accesso stradale delle strutture collegate
al parco, collegamenti al Tour du Mont Glacier con il percorso
principale e ripristino delle Casermette, del Col Pontonnet e del
Col Fenêtre. Nel Comune di Champdepraz raccordo all'accesso
stradale e strutture collegate al parco e valorizzazione e
allestimento del Museo comunale di Champdepraz. La Fondation Grand
Paradis, in collaborazione con il Parco naturale del Mont Avic, si
occuperà del coordinamento tecnico del progetto seguendo tutti gli
aspetti amministrativi e gestionali, in particolare è suo compito
seguire tutte le fasi progettuali e a progetto ultimato promuovere
il giro parchi. L'importo per questo secondo asse è di 5.322.000
euro, l'investimento complessivo è di 58,9 milioni di euro per
tutti gli
assets
che abbiamo visto.
Concertazione, predisposizione e negoziazione del programma: al
fine di far emergere queste priorità, nel corso del 2008 si sono
svolti incontri con gli Assessorati delle strutture regionali in
modo da concertare le tematiche oggetto del programma e
contestualmente sono poste in essere tutte le procedure relative
alla valutazione ambientale, ai sensi del provvedimento n. 4/2008 e
in data 9 maggio 2008 si è proceduto alla consultazione con le
Autorità competenti, che si è conclusa l'8 luglio 2008. Si è
proceduto intanto ad avviare la fase di consultazione nell'ambito
di procedura del VIA strategico, mediante la procedura che prevede
la pubblicazione sul BUR dell'8 luglio 2008 dell'avviso di deposito
e anche questa ulteriore fase si è conclusa positivamente con la
consegna del parere favorevole dell'Autorità ambientale il 6
ottobre 2008. Il 15 luglio 2008 si è tenuto un primo incontro di
negoziato a Roma con i rappresentanti del Ministero dello sviluppo
economico per una verifica iniziale di coerenza ed efficacia
programmatoria ed attuazione del PAR FAS, quindi l'utilizzo dei
fondi con la programmazione regionale, rispetto dei criteri e delle
regole generali della politica regionale. Nell'arco di questo primo
incontro sono state richieste alcune integrazioni che sono state
puntualmente recepite.
Successivamente sono state promosse altre due riunioni di
negoziato tenutesi a Roma il 23 settembre e il 3 ottobre con i
rappresentanti dei seguenti enti: Presidenza del Consiglio dei
ministri, Dipartimento per la tecnologia e l'innovazione, Ministero
dello sviluppo economico, Dipartimento per le politiche dello
sviluppo, Ministero delle infrastrutture e dei trasporti, Centro
nazionale per l'informatica della pubblica amministrazione (CNIPA)
a cui hanno partecipato, oltre alla Direzione, i rappresentanti
delle strutture regionali competenti che hanno seguito questa
procedura e tutti gli interventi che ho qui menzionato. Entrambi
gli incontri sono stati occasione di approfondimento di alcune
richieste di integrazione, anch'esse recepite nel testo finale.
Atti che oggi sono alla nostra attenzione. Per quanto riguarda reti
e sistemi per la mobilità, gli interventi relativi all'adeguamento
e miglioramento del sistema trasporto ferroviario, i richiami sono
quelli normativi alle leggi, i centri di eccellenza la legge n.
21/2004... e la loro applicazione, per le aree protette la legge n.
30... che quindi sono state richiamate.
Ai sensi dell'articolo 1, lettera h) della legge n. 66/1979,
l'approvazione del programma compete al Consiglio regionale, mentre
i seguenti provvedimenti di attuazione competono alla Giunta ai
sensi dell'articolo 3 della stessa legge. A seguito
dell'approvazione della Giunta e nelle more dell'approvazione del
Consiglio, al fine di accelerare i tempi, il programma verrà
inviato al Dipartimento per le politiche di sviluppo del Ministero
dello sviluppo economico per la formale verifica finale di coerenza
ed efficacia programmatica ed attuativa nel rispetto dei criteri e
delle regole generali della politica regionale. In esito a tali
verifiche verrà autorizzato con provvedimento formale del
Ministero, da assumere entro due mesi dal ricevimento del
programma, l'utilizzo delle risorse FAS per la parte attuata con
strumenti diretti avviati in fase di cooperazione istituzionale per
la parte da attuarsi tramite accordi di programma quadro. Il
programma verrà poi trasmesso al CIPE ai fini degli adempimenti di
competenza nel quadro della deliberazione CIPE n. 166/2007. Con il
provvedimento di approvazione del programma lo Stato assumerà nei
confronti della Regione l'obbligazione per le quote annuali di
risorse finanziarie indicate nel programma.
Voglio ricordare che il programma che oggi ho qui cercato di
riassumere per parti principali e cercando di agevolare la lettura
e anche la comprensione dell'organigramma e l'organizzazione del
progetto che è sicuramente impegnativo... è stato un lavoro molto
importante di cui ringrazio le strutture competenti, perché sono
qui a presentare la parte finale di un progetto che era già stato
predisposto. Credo vi sia da sottolineare la lunga marcia di
avvicinamento a questa giornata che vede oggi informato il
Consiglio per la successiva approvazione, perché ci sono una serie
di procedure che sono molto lunghe e complesse, di rapporto con gli
enti locali interessati e in particolare con i Ministeri
competenti, che di volta in volta entrano nel merito per vedere
l'attinenza con i fondi che potranno essere oggetto di successiva
approvazione e di possibile attuazione dopo l'approvazione del CIPE
e che prevedono degli interventi importanti in tre settori
qualificanti per l'attività dell'Amministrazione regionale, tenendo
conto che sotto questo profilo vanno ad inserirsi in settori
strategici della politica dell'Amministrazione regionale nella sua
più ampia accezione.
Président
- La parole au Conseiller Zucchi.
Zucchi (PdL)
- Grazie. Signor Presidente, lo scorso
giovedì ho avuto modo di esprimere, nel corso della riunione della
I Commissione, il mio disappunto sulle metodologie usate
nell'affrontare questo tipo di provvedimento, lo voglio fare anche
oggi in aula, ma dinanzi a lei, non avendo avuto la possibilità di
farlo nel corso della riunione in questione, perché dopo la sua
relazione lei, correttamente, come prevedono le norme, se ne è
uscito e io ho potuto esprimere la mia contrarietà sul metodo
utilizzato nella fase successiva della riunione. Qui si sta
parlando di un argomento che non può essere definito riduttivo, si
tratta di un argomento molto importante che riguarda soldi e
impegni in più argomenti che lei ha elencato, non sto quindi a
riprenderli. Avrei avuto anche il piacere di poterli verificare con
calma e tranquillità... perché qui si tratta di
assets
di
circa 60 milioni e di argomenti vitali per il futuro della nostra
Regione. Ora io mi rendo conto che si tratta di un atto conclusivo,
giunto alla fine di un iter lungo e laborioso, al quale peraltro
noi non abbiamo potuto mettere mano, né avremmo potuto farlo,
perché i tempi con i quali questo provvedimento ci è stato imposto
hanno reso di fatto indisponibile ogni tipo di intervento anche
solo dal punto di vista conoscitivo da parte di Consiglieri che -
le ricordo - sono rinnovati per 20/35 in questa Assemblea.
Oltretutto tale argomento è stato portato nella Commissione che ho
l'onore di presiedere in via d'urgenza, in una Commissione dove non
erano presenti molti Commissari titolari, perché impegnati in
missione. Mi chiedo quindi, al di là di comprendere le dinamiche
dei tempi che le impongono di portare a termine questo atto, se
tale metodo era l'unico a sua disposizione e se invece non era
possibile configurare un altro tipo di iter, magari che prevedesse
un arco di tempo minimo, pur rendendomi conto delle tempistiche...
ma che ci mettesse in condizioni di poter approfondire quello che
altri hanno potuto fare e che noi oggi però dobbiamo votare senza
conoscerne i presupposti, perché qui si tratta veramente di
argomenti importanti, molto importanti. Non posso quindi entrare
nel contenuto di questa che è una deliberazione che non conosco, ci
sarebbero voluti molti giorni a disposizione per leggere tali
faldoni che sono importanti. Oltretutto, nel corso della
Commissione, non avevo neanche compreso che vi era l'intenzione da
parte del Governo da lei presieduto di portarla in via d'urgenza in
Consiglio, perché ero convinto che questo argomento potesse, per le
premesse che ho fatto, essere dibattuto in una riunione successiva,
anche per permettere ai Commissari - a me interessa in modo
particolare - di poter dibattere ed "entrare" anche se in una parte
marginale... conoscere alcuni aspetti di questi interventi,
interventi che presuppongono da parte dello Stato delle somme di
denaro importanti; così non è stato, ci siamo visti recapitare in
via d'urgenza questo atto e pertanto nel contenuto non entriamo.
Sarà un atto di fiducia da parte della maggioranza che la sostiene,
perché molti Consiglieri sono nuovi, alcuni hanno partecipato alla
stesura di tale deliberazione, ma mi chiedo come possano votare
questo atto non avendovi potuto neanche partecipare...
(interruzione del Presidente della Regione, fuori
microfono)
... ossia non ho ascoltato, io invece ho ascoltato, perché qui
si tratta Signor Presidente... certo hanno seguito, prendono per
buono quello che è stato fatto... prendiamo per buono che lei ha
detto in fase conclusiva che molti hanno potuto intervenire,
emendare, suggerire, correggere nelle fasi precedenti;
certamente... ma non certamente noi! È vero, c'è una continuità di
governo, lo capiamo. Io esprimo peraltro - mi sia consentito,
Presidente - un poco di sconcerto per le metodologie usate, anche e
non ultimo il fatto che lei personalmente poteva usarmi la
cortesia, in qualità di Presidente della Regione, di avvisare me,
che presiedo la Commissione, e non farmi telefonare da un suo pur
autorevole collaboratore per spiegarmi preventivamente quali erano
le ragioni che potevano sottendere questi motivi di urgenza; mi ha
telefonato un suo collaboratore... la stessa sensibilità altri suoi
colleghi di Giunta la stanno usando, l'hanno usata! La prossima
volta pertanto, se lei ha la compiacenza di avvisarmi
preventivamente sulle ragioni che sottendono determinate ragioni
d'urgenza, io le sarò grato.
Président
- La parole au Conseiller Louvin.
Louvin (VdAV-R)
- Grazie, Presidente. Come è stato già
ricordato, siamo a valle di un lungo procedimento ed è difficile
quando ci si colloca alla fine di un percorso così articolato che è
durato più di due anni nella programmazione strategica e
finanziaria di un intervento cofinanziato dall'UE per le aree
sottosviluppate... sottoutilizzate non sottosviluppate... è
singolare che ci collochiamo in questa categoria, perché considero
la Valle d'Aosta già fortemente utilizzata e spremuta dal punto di
vista economico. Mi pare quindi curioso che questa sia la
collocazione, ma è una collocazione che risente di un periodo molto
lungo di interventi dell'UE a favore della "cucitura" delle aree di
confine, del riequilibrio e della coesione, quindi è normale che ci
innestiamo in questo programma. A tale proposito mi preme
sottolineare come sia questa una delle ultime occasioni che abbiamo
di poter fruire di risorse così importanti da parte dell'UE, perché
il ciclo del sostegno che è stato dato attraverso i fondi
strutturali, attraverso le politiche di coesione a beneficio della
nostra Regione, che ha consentito la realizzazione di opere
importanti di riconversione industriale e di recupero di aree di
varia natura, comprese le aree militari, è sicuramente in fase
calante, quindi è bene che queste risorse siano oggi spese con la
dovuta attenzione e cautela.
Condivido in gran parte il disagio che ha manifestato il collega
Zucchi nel dover intervenire... a nome del nostro gruppo... su una
procedura nella quale sia le discussioni preliminari, sia le
decisioni fondamentali sono già avvenute in un'altra legislatura,
senza che avessimo la possibilità di condividere le valutazioni che
forse sono state fatte dalle forze politiche operanti all'epoca.
Certo è che nell'utilizzo dei fondi europei si ripete una
situazione nella quale complessivamente la politica si trova ad
essere spiazzata. La discussione politica è spesso messa
nell'angolo da parte di procedimenti che, per la loro complessità,
lunghezza e anche per il fatto di avere nella componente tecnica la
parte maggiore, risultano essere poco leggibili o poco modificabili
dalla politica. In questo caso direi assolutamente non
modificabili, perché il "pacchetto" è già costituito da una serie
di decisioni avviate nel tempo e siamo qui in funzione
sostanzialmente notarile dal punto di vista del passaggio delle
carte. Questo non ci esime dal fare alcune osservazioni: la prima
di carattere metodologico, un "pacco" come questo non dovrebbe
giungere in tale Consiglio in via d'urgenza, tanto meno nel periodo
in cui esso è impegnato nella discussione preliminare del progetto
di bilancio regionale, della legge finanziaria, ma comprendiamo che
a volte i tempi non dipendono necessariamente dalla volontà...
forse anche qui si poteva altrimenti anticipare la discussione,
comunicare preventivamente quello che sarebbe stato l'arrivo di lì
a poco e permettere alla Commissione di calendarizzare diversamente
i propri lavori, questo ci trova perfettamente d'accordo. L'altra
osservazione che facciamo è il ritardo con il quale però tale atto
amministrativo giunge a noi, il periodo 2007-2013 è già trascorso
per quasi 1/5, perché la programmazione avrebbe dovuto anticipare
il periodo di esercizio, i ritardi non sono imputabili
sostanzialmente a questa Regione, ma è un dato che ci presentiamo
costantemente... le Regioni si presentano costantemente in ritardo
e quindi il rollino di marcia ne risente necessariamente.
Per venire ad alcune considerazioni nel concreto degli assi del
programma che sono stati illustrati - e in questo diamo atto che
c'è stata la necessaria attenzione ed interlocuzione da parte del
Governo regionale con la Commissione -, faccio solo alcuni rilievi:
il primo è che è difficile dirsi contrari ad obiettivi di carattere
generale come quelli che sono illustrati, credo che pochi in
quest'aula e anche fuori sarebbero disposti a dirsi contrari al
miglioramento delle comunicazioni ferroviarie, dell'alta formazione
universitaria, dello sviluppo integrato delle aree protette... Sui
grandi principi e sull'allocazione generale di questi fondi credo
non vi sia molto da dire. Vi è qualcosa da dire sulla complessità
che ormai ha raggiungo l'intervento economico ad esempio in materia
di ferrovia, dove si sommano ad interventi comunitari attraverso
questi programmi interventi dello Stato, anche votati dal
Parlamento l'anno passato, interventi regionali e così via, per cui
sfugge ormai il quadro generale di intervento sulla nostra ferrovia
e cosa riteniamo che potrà essere fatto nei prossimi anni. Sappiamo
che ci sono alcune risorse che sono ancora insufficienti per quanto
riguarda una trasformazione complessiva della linea ferroviaria e
abbiamo ancora in questa materia - lo abbiamo sottolineato durante
la discussione in Commissione - dei punti interrogativi legati al
trasferimento delle funzioni amministrative e al trasferimento
eventuale di alcune linee ferroviarie alla Regione Valle d'Aosta.
Su questo credo che parallelamente all'adozione di atti di
finanziamento sarà necessario sapere quali di queste tratte
ferroviarie saranno trasferite alla Regione e anche se questi
investimenti così cospicui vanno a colpire immobili che saranno
trasferiti effettivamente alla Regione o se saranno di proprietà ed
in gestione di altri soggetti. Per quanto riguarda l'intermodalità,
si interviene su stazioni ferroviarie di cui la proprietà non è più
delle Ferrovie dello Stato, ma è di una loro società: RFI e non
sappiamo ancora quale ne sarà la destinazione futura, quindi
abbiamo sicuramente da coordinare correttamente questo intervento
con altri soggetti.
Per quanto riguarda in particolare il terzo degli assi
individuati, vorremmo fare un'ulteriore sottolineatura - già
espressa dal collega Cerise durante la discussione in Commissione
-, che riguarda un carattere un poco dispersivo degli interventi,
quasi si trattasse di un mosaico di una serie di piccoli o medi
interventi su una pluralità di Comuni, il che è positivo per le
ricadute più allargate, ma non per l'assunzione di un carattere
effettivamente integrato, come richiederebbe il programma. In
particolare sembra mancare - anche qui scontiamo il fatto di non
aver seguito tutta l'evoluzione della discussione - una visione
storica per quanto riguarda l'evoluzione di quella parte del nostro
territorio con gli interventi che dagli inizi del XX secolo furono
messi in atto con i sentieri reali e la cessione poi dei sentieri
al costituito Parco del Gran Paradiso, quindi con un percorso
integrato di cui qui vediamo scarsamente delineata l'effettiva
continuità. Sarebbe stato forse possibile individuare momenti di
collegamento maggiore fra le testate di valle, tra queste aree che
effettivamente dovrebbero, al di là di interventi sulla
cartellonistica o sulla sistemazione di questa o quella area di
parcheggio, poter trovare una forte continuità di intervento e una
grande integrazione. Queste sono delle osservazioni che ci
permettiamo di fare in un contesto nel quale il nostro apporto è in
sede notarile di assoluta marginalità, ce ne rendiamo conto, ma non
vorremmo rimanere marginali nello sviluppo di tali
investimenti.
Ci chiediamo e chiediamo al Presidente della Regione di voler
indicare con precisione quali saranno i momenti - e sicuramente il
Presidente della Commissione se ne farà carico - nei quali si potrà
poi monitorare come questa allocazione di fondi così cospicua si
traduce in azione amministrativa senza che questo passi
direttamente sul versante dell'operatività, senza avere più un
momento di confronto con la sede consiliare.
Président
- La parole au Conseiller Donzel.
Donzel (PD)
- Siamo davanti ad un documento che, come è
stato detto, è piuttosto corposo. Mi interessa precisare alcune
questioni. Siccome ieri ho più volte richiamato la situazione
difficile in cui versa la Valle d'Aosta, è evidente che discende la
necessità che si agisca con urgenza per intervenire su questa
situazione e impedire che vi sia un ulteriore degrado. Certamente
anch'io richiamo al fatto che l'urgenza di trovare delle soluzioni
non deve confondersi con l'urgenza di stringere sempre più il
dibattito e catapultare in aula provvedimenti molto importanti come
questo, che ritengo essere un documento molto importante e anche
fatto molto bene nella parte di analisi di contesto.
Quello che vorrei richiamare all'attenzione di tutti... noi
ovviamente su un documento di questo tipo faremo un'astensione di
vigilanza, non è un'astensione contro... ma vorrei richiamare la
maggioranza che voterà tale documento a tener conto che questa
analisi di contesto non potrà essere utilizzata solo in relazione
al PAR e all'approvazione dei provvedimenti che riguardano questi
tre assi che sono stati richiamati dal Presidente, ossia o ci
riconosciamo sempre, non solo in tale votazione, nell'analisi di
contesto... non è che su un altro provvedimento prendiamo una
strada in cui ci dimentichiamo che abbiamo votato questo "malloppo"
e non ci riconosciamo più nell'analisi di contesto, perché davvero
questo è un documento molto impegnativo, che ci vincola anche su
scelte successive di altra natura, perché qui facciamo un'analisi
della regione, della sua situazione, di alcune cose che poi non
possono essere smentite da altri provvedimenti.
Vengo al merito. Riteniamo estremamente importanti gli
interventi sulla linea ferroviaria, li giudichiamo positivi, siamo
ad una scelta strategica di straordinaria importanza, per questo
vorrei richiamare tutti all'attenzione: non è che facciamo degli
investimenti così importanti sulla tratta Aosta/Chivasso e
Aosta/Pré-Saint-Didier e ci dimentichiamo che ancora manca - anche
se è stata annunciata nel programma della maggioranza - una scelta
strategica sulla stazione di Aosta? Se decidiamo di investire
davvero sulla ferrovia e vogliamo fare una ferrovia che colleghi
Pré-Saint-Didier a Chivasso... vogliamo addirittura - secondo le
intenzioni del Comune di Courmayeur - collegare Courmayeur a
Chivasso... dobbiamo decidere cosa facciamo di questa stazione di
Aosta, se la tagliamo in due, se la interriamo... e quindi queste
sono delle scelte che sono consequenziali, altrimenti investiamo
tanti soldi sulla ferrovia e poi ci manca il piano definitivo.
Sull'Università sarò brevissimo. Condivido pienamente che si
investa su di essa, lo abbiamo detto infinite volte. Lo ritengo un
investimento strategico, perché è un "pezzo" determinante per
favorire lo sviluppo della Valle d'Aosta, perché solo se avremo
forti energie intellettuali, se riusciremo a creare un'università
in sinergia con il territorio valdostano, riusciremo a rispondere
anche a quel bisogno di impresa che manca.
Per quanto riguarda l'ultima parte, al di là che condivido
quello che hanno detto altri: che si tratta di interventi un po'
parcellizzati, vorrei richiamare all'importanza della scelta
strategica di investire su due parchi naturali. Anche qui, siamo
consequenziali con questi forti investimenti, anche se
probabilmente gli interventi sono parcellizzati, "diamo gambe" a
successivi interventi che verranno fatti nella linea di credere
veramente nelle potenzialità ambientali della Valle d'Aosta, di
trasformare queste risorse ambientali in ricchezza per tutta la
Regione. L'atteggiamento che abbiamo di fronte a questo atto quindi
è che questo documento così corposo non sia utilizzato oggi in modo
burocratico per sbrigare una faccenda che porta "quattro quattrini"
in Valle d'Aosta, ma se noi attraverso un'astensione comunque non
rigida crediamo in un documento di questo tipo, dovremo
conseguentemente anche nelle azioni future essere coerenti con
quanto si vota oggi.
Président
- La parole au Conseiller Caveri.
Caveri (UV)
- Credo che il Presidente abbia in maniera
molto dettagliata riassunto l'insieme di temi legati al Fondo per
le aree sottoutilizzate. A beneficio dei colleghi che hanno
espresso alcune perplessità, vorrei dire che siamo - nella logica
della continuità amministrativa, che dovrebbe valere anche nella
logica della continuità politica della presenza dei gruppi in
Consiglio - all'atto conclusivo di una vicenda molto lunga, che è
stata oggetto per la prima volta anche di una discussione
approfondita per avere una piena contezza dell'utilizzo di questi
fondi, ma non solo di essi. Come sapete, i fondi per le aree
sottoutilizzate - noti nel gergo comunitario come FAS - sono fondi
statali che vanno ad integrare i fondi strutturali e per "fondi
strutturali" si intende un insieme molto vasto, che va dal Piano di
sviluppo rurale - che ha delle sue specificità, ma rientra sempre
nei fondi strutturali - ad altri tipi di interventi europei che
sono il Fondo sociale europeo, che è una
enveloppe
molto
importante per la Valle d'Aosta e una serie di altri fondi
transnazionali e di cooperazione territoriale rispetto ai quali la
Regione nel tempo ha dato un'ottima prova.
Una battuta al collega Louvin: ogni tanto sembra "la Bella
addormentata nel bosco" perché, avendo per 15 anni avuto un ruolo
amministrativo, sa perfettamente che i fondi come i fondi FAS hanno
un inizio di discussione e una fine di discussione: questa è la
fine di discussione con l'approvazione di un documento che ha
dovuto fare una serie di passaggi, così come l'insieme del
"pacchetto" riguardante la Valle d'Aosta, non solo
nell'interlocuzione con le Autorità nazionali, ma anche
nell'interlocuzione con le Autorità europee. Oggi quindi sarebbe
impossibile riaprire una discussione che c'è già stata, perché
l'impressione è che oggi il Governo regionale cali sull'aula
qualcosa di nuovo, invece gli ex Sindaci qui presenti e i
Consiglieri presenti nelle scorse legislature sanno bene che
l'operazione di inserimento di questi fondi FAS nella realtà
valdostana è qualcosa che deriva da un inizio di procedura
risalente al 2003, quando - avendo all'epoca la responsabilità sui
fondi comunitari - si è fatta una scelta diversa dal passato.
Questa analisi di contesto, che si riferisce al periodo precedente,
prima delle recenti vicende della crisi, si è accompagnata ad un
lavoro che il Governo regionale aveva fatto di incontro con gli
enti locali del territorio valdostano, in cui si sono espressi -
così come con il cosiddetto "partenariato sociale": associazioni,
sindacati e tutti gli altri - in una sorta di "repertorio delle
problematiche" alle quali si è poi cercato di far corrispondere i
fondi che potevano derivare o dall'insieme dei fondi strutturali, o
dai fondi FAS. Quelle scelte strategiche che il Presidente ha qui
evocato pertanto non sono delle scelte casuali, ma sono il frutto
di un lavoro molto approfondito e devo dire che se una morale ci
viene dai fondi comunitari è un approccio al problema molto serio
che ci è stato imposto in senso positivo dalle Autorità
comunitarie, alle quali bisogna sempre spiegare il perché di un
certo intervento, offrendo nel contempo una documentazione completa
e riassuntiva delle ragioni che portano ad un certo investimento.
Ma non è solo questo, perché l'altro aspetto - e devo dire che le
recenti norme di regolamentazione dei fondi FAS sono diventate
ancora più cogenti - richiede il rispetto dei tempi. Vi è un
meccanismo nelle norme comunitarie noto come "n + 2" che fa sì che,
se non vengono spesi, i fondi vengano tolti a chi non è stato in
grado di spenderli e vengano premiati - la Valle d'Aosta nel tempo
è stata spesso premiata - coloro che hanno dimostrato di avere una
capacità di spesa. Se andiamo a vedere il periodo di programmazione
2000-2006, vediamo che la Valle d'Aosta è stata spesso premiata
proprio per questa capacità di investimento.
Vorrei aggiungere solo due elementi al dibattito che si è svolto
oggi. Il primo elemento è che se c'è qualcosa di specifico nei
fondi FAS, è l'opportunità che è data di adoperare questo denaro
attraverso degli accordi di programma quadro: i cosiddetti "APQ"
(anche questo nel linguaggio burocratizzato dei fondi comunitari).
Gli APQ hanno un grossissimo vantaggio in interventi come alcuni di
quelli che sono stati citati - penso alla ferrovia -, perché
consentono - e lo abbiamo sperimentato anche in interventi
concreti, guardo l'ex Sindaco di Pont-Saint-Martin, Crétaz, - e
penso agli interventi nelle stazioni ferroviarie di
Pont-Saint-Martin, Châtillon e Verrès - di mettere attorno ad un
tavolo tutti quei soggetti diversificati, che raramente si mettono
d'accordo. L'accordo di programma quadro che ha nel Ministero
dell'economia il punto di riferimento fa sì che i soggetti debbano
firmare e, nel momento in cui firmano, questo documento va a
sostituire tutti quegli impedimenti e quelle realtà burocratiche
che talvolta hanno reso difficile il dialogo fra amministrazioni
diverse. Va detto che molto spesso le difficoltà di interazione per
noi sono le amministrazioni statali, che nel sovrapporsi di
competenze e di funzioni talvolta ci impediscono di trovare
l'interlocutore giusto con un'evidente perdita di tempo. I FAS che
si concretizzano negli APQ consentono invece di sveltire e di avere
una dinamicità altrimenti impossibile.
Concludo con un'annotazione più di tipo politico, perché è del
tutto evidente che è stato indicato come ci troviamo oggi di fronte
ad un orizzonte molto cangiante. Il periodo di programmazione
2007-2013 ha permesso alla Valle d'Aosta nell'insieme di fondi, FAS
compreso, di avere un'invarianza di finanziamenti. Malgrado la
fetta di torta si sia fatta più piccola, soprattutto a causa
dell'arrivo dei Paesi dell'allargamento, che sono entrati
prepotentemente con le loro difficoltà nella ripartizione dei
fondi, la Valle d'Aosta in una trattativa con le altre Regioni e
con lo Stato è riuscita a mantenere un'invarianza di fondi. È vero
però che in questo momento si sta giocando una partita decisiva per
quello che capiterà dopo il 2013. Fra l'altro, proprio come i
colori dell'autunno, oggi assistiamo ad una coloritura diversa
della prospettiva del prossimo periodo di programmazione che
comincia nel 2013, perché la crisi economica che sta investendo
anche l'Europa pone oggi degli interrogativi molto grandi rispetto
a delle vicende che venivano considerate come non più applicabili.
Si riteneva che l'Europa non avesse più bisogno di questo insieme
di fondi pubblici e alcuni grandi Paesi - cito Regno Unito,
Germania, Francia - avevano, guardando l'orizzonte 2013,
manifestato un fortissimo scetticismo sulla necessità di riproporre
dei fondi strutturali. Oggi ci rendiamo conto che la crisi
economica ha fatto cambiare colore a questo dibattito e le Autorità
della Commissione europea si sono presentate nelle diverse istanze
che stanno discutendo del futuro della politica di coesione (che è
diventata anche coesione territoriale dopo essere stata coesione
politico-sociale, e io ho l'onore di far parte del Comitato delle
Regioni) manifestando un cambiamento. Mentre prima si diceva: "nel
2013 ci sarà una sorta di
tabula rasa
che forse consentirà
di avere dei fondi per quei Paesi dell'est e del Centro Europa che
sono in gravissimo ritardo", oggi tale atteggiamento è mutato e
questo offre degli spazi anche a noi per dare una continuità
temporale ad una serie di interventi importanti che in questi anni
sono stati effettuati con i fondi comunitari. Naturalmente in
questo momento - e questo è un impegno che spetta principalmente al
Governo regionale - si tratta di negoziare con le Autorità
comunitarie e con le altre Regioni e le Autorità nazionali, perché
l'aspetto importante è che bisogna avere una visione duplice,
esattamente come avviene con gli occhi: da una parte, bisogna poter
guardare ad un'applicazione seria e sempre più difficile dei fondi
comunitari, perché le regole sono sempre più stringenti;
dall'altra, bisogna avere anche un occhio di attenzione allo
svilupparsi del dibattito per evitare che realtà come la Valle
d'Aosta possano essere penalizzate dalla ridistribuzione dei fondi
che avverrà nei prossimi anni.
Président
- S'il n'y a pas d'autres conseillers qui
souhaitent intervenir, je ferme la discussion générale.
La parole au Président de la Région, Rollandin.
Rollandin (UV)
- Ringrazio i colleghi che hanno voluto
intervenire su questo tema, che sicuramente è molto importante ma,
come è stato detto, è stato presentato oggi non certo per scelta.
Teniamo conto che l'ultima riunione con i Ministeri competenti è
avvenuta il 3 ottobre e non si è assolutamente perso tempo
nell'ambito dell'organizzazione prevista con l'analisi dei singoli
punti che oggi sono stati qui riportati, ha avuto una procedura che
ha creato questa esigenza di portare con urgenza. Non è certo
quindi per mancanza di rispetto che non ho telefonato, può darsi
che in quel momento vi fosse l'esigenza di avvisare che c'era
questo... credo non vi sia alcun problema di rapporti, perlomeno me
lo auguro. Non era da intendersi... il fatto di far annunciare come
una sottovalutazione dell'esigenza di avere un contatto diretto...
credo non sia il caso di entrare nel merito. Ritengo piuttosto che
vada detto per correttezza che oggi andiamo ad approvare un
progetto che ha avuto un iter, che come è stato ricordato, che
prevedeva, per la sua stessa natura, una fase molto articolata sia
da un punto di vista tecnico, sia da un punto di vista di contatto
con le amministrazioni, che ha dato degli esiti positivi, perché
qui andiamo ad analizzare dei progetti che sono molto importanti.
Sulla tempistica obiettivamente per questo provvedimento non
c'erano purtroppo altre vie d'uscita. Per il futuro credo che ci
sarà la possibilità di ottimizzare i tempi e quindi di avere un
dibattito anche più articolato a livello di Commissioni
competenti.
Due brevissime osservazioni su alcuni dei punti sollevati dai
colleghi. Per quanto riguarda i fondi, è già stato detto,
evidentemente ci auguriamo che vi siano altre opportunità di avere
questi fondi. I FAS per una serie di Regioni del sud rappresentano
nell'ambito degli investimenti, in questi ultimi tempi, una risorsa
che rappresenta quasi l'80% dei loro programmi di attività, tant'è
che la loro battaglia fatta anche in questi ultimi anni è che il
FAS venga escluso dal Patto di stabilità per evitare che incida
pesantemente su questo tema, perché sappiamo che anche gli
investimenti entrano nel Patto di stabilità.
Per quanto riguarda il discorso dell'urgenza, è già stato detto.
Sulla ferrovia vorrei precisare che sicuramente noi vediamo
interventi che sono fatti a diverso livello e con diversi soggetti
interlocutori, abbiamo avuto nella finanziaria di due anni fa un
intervento previsto sulla tratta Aosta/Chivasso che riguarda in
particolare la zona di Chivasso con il famoso baffo che è ancora da
realizzare, che impegnava più di 20 milioni di euro, il resto era
sulla tratta in particolare nella zona piemontese dove è necessario
ugualmente intervenire, questi sono interventi legati alla tratta
della Regione.
Credo che il discorso di fondo sulla ferrovia, che sicuramente è
di attualità, sia da impostare, per capire in che termini e in che
modi si possa avere una ferrovia che sia degna di questo nome,
perché abbiamo ereditato l'ultima tratta di ferrovia che è ad uso
militare. Sono pochi anni che si è tolto il vincolo che faceva sì
che fosse ancora una tratta militare con tutte le conseguenze di
questa impostazione ed è rimasta così. Al di là degli adeguamenti,
alcune curve raddrizzate, il discorso di fondo è che abbiamo una
ferrovia che ha questi limiti e su cui bisognerà pensare per capire
qual è l'intervento definitivo su tutta la tratta che non può
essere sopportato solo da finanze regionali; pertanto, prima di
passare ad un discorso di eventuale gestione, bisogna capire cosa
si prende in gestione sotto questo profilo.
Per quanto riguarda gli interventi che sono stati fatti a vari
livelli, ad esempio a livello di Parco di Gran Paradiso e Parco del
Mont Avic, vogliamo sottolineare che sono stati fatti sia sul Parco
regionale, sia sul Parco nazionale e sul Parco nazionale sappiamo
che ci sono ulteriori vincoli. Pensiamo che forse riusciremo a
definire i confini solo adesso, dopo anni di difficoltà e di
querelles
con i Comuni. Ci sono, per quanto riguarda il
Parco del Gran Paradiso, anche problemi di programmazione di
interventi non facili, quindi il discorso di avere una serie di
interventi che più che dispersivi sono distribuiti. Il fatto di
aver distribuito un po' sui vari Comuni è comprensibile, non tanto
perché si voglia accontentare tutti, ma perché nell'ambito delle
prerogative di intervento questo si inserisce in un discorso di
giro parchi, perché la logica in cui è stato visto è quella di dare
la possibilità di utilizzare al meglio certi percorsi
ambientalisti, quindi in questo senso credo risolva in modo
sostanziale i problemi.
Per quanto riguarda le osservazioni del collega Donzel, vorrei
dire, per quanto riguarda la stazione di Aosta, che lì le idee sono
abbastanza chiare: credo che si vada ad un progetto di interramento
della ferrovia in modo da accorpare le due parti della stazione e
non solo, ma di Aosta stessa e quindi di utilizzare al meglio
questa disponibilità che con l'interramento della ferrovia poteva
avere un significato.
Come il Consigliere Donzel sa, il limite di questo intervento, e
su cui forse in precedenza non si era intervenuti, era il fatto che
c'è sempre il famoso progetto dell'Aosta/Martigny, che poteva avere
un'incidenza particolare, nello specifico sulla stazione, ma
sapendo che lì i tempi sono molto lunghi e non si può aspettare
quello, si ritiene opportuno un intervento forte e fondamentale
sulla stazione per risolvere il problema dell'interramento, che
darebbe una possibilità di utilizzo di quell'area totalmente
diversa. Su questo le idee sono molto chiare su quello che si vuole
fare nell'intervento e nello studio c'è anche la parte relativa
alla stazione.
Ringrazio tutti gli intervenuti e credo che abbiano posto
l'attenzione su un tema che è di un progetto articolato, ma che
arriva al suo atto di compimento, nell'ambito in cui ci saranno
altri programmi, ci sarà la possibilità di fare chiarimenti nel
tempo dovuto.
Si dà atto che dalle ore 10,09 presiede il Vicepresidente
Lanièce André.
Presidente
- Pongo in votazione l'atto nel suo
complesso:
Consiglieri presenti: 32
Votanti e favorevoli: 21
Astenuti: 11 (Benin, Bertin, Cerise Giuseppe, Chatrian, Donzel,
Fontana Carmela, Louvin, Morelli Patrizia, Rigo, Tibaldi,
Zucchi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK