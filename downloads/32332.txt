Consiglio Regionale della Valle d'Aosta - Oggetto del Consiglio n. 1107 del 24 marzo 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1107 del 24 marzo 2010 - Resoconto
OGGETTO N. 1107/XIII - Interpellanza: "Problematiche connesse
alla realizzazione del quarto lotto della discarica di
Brissogne".
Interpellanza
Preso atto che la discarica di Brissogne sta rapidamente
esaurendo la disponibilità residua di stoccaggio dei
rifiuti;
Constatato che al momento non esiste nessuna determinazione
conclusiva rispetto a soluzioni alternative al conferimento della
raccolta dei rifiuti indifferenziata o dei rifiuti differenziati
non idonei al riciclo;
Rilevato che l'ampliamento della discarica previsto dal IV
lotto comporta più problemi di quanti non ne risolva;
i sottoscritti Consiglieri regionali
Interpellano
l'Assessore competente per conoscere se intenda:
1) risolvere le problematiche connesse alla realizzazione del
IV lotto;
2) trovare soluzioni d'emergenza per bloccare o almeno
ridurre il conferimento dei rifiuti nella discarica di
Brissogne;
3) illustrare la tempistica per la definizione di un piano
per lo smaltimento dei rifiuti che preveda la fine del conferimento
nella discarica di Brissogne della raccolta indifferenziata dei
rifiuti.
F.to: Donzel - Rigo
Président
- La parole au Conseiller Donzel.
Donzel (PD)
- È vero che all'ordine del giorno di questo
Consiglio ci sarà modo di fare un più ampio dibattito su questa
questione, ma l'aver acceso i riflettori sulla questione del quarto
lotto con un'interpellanza ha uno scopo ben preciso. A distanza di
anni da un dibattito molto acceso su quella che deve essere non la
soluzione finale, ma una soluzione che possa consentire alla Valle
d'Aosta di gestire la problematica dei rifiuti almeno per 10-15
anni, siamo di fronte ad un provvedimento che, di fatto, fa
crescere ulteriormente la discarica, cioè fa crescere quel sistema
di gestire i rifiuti categoricamente bocciato dall'Unione europea,
che deve essere completamente superato.
Il fatto quindi che ulteriormente andiamo ad accrescere questa
discarica è estremamente problematico, una discarica che fra
l'altro continua a raccogliere l'umido, quindi puzzerà sempre più,
una discarica che va in controtendenza a tutte le problematiche che
abbiamo sollevato, perché il quarto lotto avvicinerà ulteriormente
la discarica all'autostrada, al sito autostradale, invaderà
parzialmente quel laghetto con le paperette, ma al di là di questo
aspetto si avvicina addirittura ai caselli autostradali, sia pure
di qualche metro, ma si avvicina ulteriormente, e già c'è una
vertenza sindacale in atto, già si parla di lavoratori che dicono:
noi non possiamo lavorare in quelle condizioni ambientali,
eccetera...
(interruzione di un Consigliere, fuori microfono)
...guarda, non sono io che faccio il sindacalista, ho smesso da
due anni e mezzo, con rammarico forse... ma per dire che ci sono
già dei lavoratori che dicono che in quelle condizioni non potranno
più lavorare, bisognerà modificare magari la cabina in cui sono
collocati, perché ci saranno problemi di lavoro, costi aggiuntivi.
Lo so che magari la faccio sorridere, ma questi sono dati oggettivi
di realtà, oltre al fatto più grave che la discarica cresce.
Allora non vorrei che dopo aver vinto tutti insieme, come
Consiglio regionale, una significativa battaglia di civiltà, in
quanto abbiamo detto: basta, non distruggiamo questa discarica, la
lasciamo lì, la bonifichiamo, la mettiamo in condizioni di non
puzzare più, di essere più gradevole alla vista, perché se fosse
ricoperta da un prato verde non sarebbe così terribile come è oggi,
che è grigia, piena di corvi; quindi quando si arriva ad Aosta, una
delle più belle regioni d'Europa, sembra di arrivare in un ambiente
spettrale, grigio, con corvi che svolazzano di qua e di là. Ecco,
non vorrei che appunto il fatto che non prendiamo una decisione, il
fatto che rinviamo... e vedremo poi nel dibattito successivo cosa
succede... comunque, quand'anche prendessimo questa decisione, che
continuassimo ancora per anni ad accumulare rifiuti! Questo è un
fatto grave che vogliamo stigmatizzare, anche perché quel laghetto
lì non è un laghetto che si forma in modo naturale, lì arrivano
delle condotte d'acqua, bisogna controllare che l'acqua di quel
laghetto continui a defluire in modo corretto verso la Dora, perché
ci sono degli impianti tecnologici dell'autostrada che potrebbero
anche essere danneggiati.
La preoccupazione è quindi forte, perché sono tecnologie
estremamente costose, legate all'autostrada; pertanto non è una
soluzione ottimale che la discarica si aggiri in paraggi come
questi e metta addirittura a rischio importanti impianti
tecnologici. Grazie.
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Merci, M. le Président.
L'illustrazione dell'interpellanza porta in una direzione un po'
diversa rispetto ai quesiti propri della stessa, a cui mi preparavo
a rispondere.
Detto questo, è chiaro che la discarica di Brissogne ha un
destino segnato, le direttive europee stabiliscono che la discarica
deve essere individuata solo come destinazione finale del rifiuto
dopo aver fatto azioni di valorizzazione, recupero, riciclo; quindi
è uno strumento di smaltimento residuale a valle di tutti i
trattamenti fatti. Di questo siamo consapevoli e questo sarà il
destino della discarica, cioè prima o poi di chiudere
definitivamente. Nel frattempo però, in attesa che il Consiglio si
esprima - e oggi è chiamato a fare questo - sullo scenario per lo
smaltimento finale dei rifiuti, quello è il sistema che è stato
previsto da anni per gestire questa fase transitoria, in cui i
rifiuti continuano ad essere prodotti.
Vengo quindi comunque alle risposte come lei le aveva poste
nell'interpellanza, per dire, circa il primo punto, e cioè se erano
state risolte
"le problematiche connesse alla realizzazione del
IV lotto"
, che se ci si riferisce alle azioni propedeutiche per
l'esecuzione delle opere di realizzazione del IV lotto, queste
problematiche sono state risolte recentemente, la scorsa settimana.
Infatti, dopo l'approvazione ad agosto 2009 del progetto definitivo
del IV lotto, è stato avviato ad ottobre il procedimento
espropriativo ed è stato redatto il verbale di consistenza dei
luoghi.
Nell'ambito del procedimento espropriativo, durante le fasi di
partecipazione che sono previste dalla legge degli espropri, sono
pervenute delle osservazioni da parte di uno dei proprietari delle
aree, che ha poi ritenuto, in attesa della definizione delle
osservazioni, di presentare ricorso al TAR. Gli uffici hanno
provveduto ad un esame delle osservazioni presentate e sono
pervenuti alla composizione degli interessi; questo ha consentito
alla Giunta di approvare un'intesa con il proprietario, con la
delibera del 12 marzo, superando così le difficoltà. Adesso si sta
procedendo nelle ulteriori fasi di progettazione per realizzare i
lavori e i tempi previsti per l'esecuzione sono compatibili con la
definizione e la realizzazione dei sistemi, che saranno individuati
da questo Consiglio per lo smaltimento finale dei rifiuti. Voglio
precisare che l'accordo sottoscritto ha portato il proprietario a
ritirare il ricorso al TAR.
Circa il secondo punto:
"trovare soluzioni d'emergenza per
bloccare o almeno ridurre il conferimento dei rifiuti in
discarica"
, il Governo ha svolto un lavoro in questi mesi per
affrontare la questione, giungendo alla decisione che oggi è
sottoposta alla discussione del Consiglio; tutto questo è volto
all'individuazione di una soluzione che eviti provvedimenti di
emergenza. Penso che nella situazione attuale non si debba
confondere l'emergenza con la necessità di decidere con
responsabilità ed efficacia in tempi brevi, proprio appunto per
passare dall'attuale sistema che l'Unione europea prevede solo più
come sistema residuale al nuovo scenario. Poi ci sono certo delle
azioni che già si fanno per ridurre complessivamente i quantitativi
di rifiuti, per attuare cioè le due prime azioni che l'Unione
europea pone ai primi posti nella gerarchia delle attività da
svolgere per la gestione dei rifiuti.
Circa
"la tempistica"
, terzo quesito dell'interpellanza,
i tempi per l'adeguamento del piano regionale al nuovo scenario
sono quelli necessari per provvedere ai passaggi che sono previsti
dalla legge regionale n. 31/2007. Il nuovo piano regionale che
emergerà dagli orientamenti che in questo Consiglio verranno
assunti dovrà essere soggetto alla VAS (Valutazione Ambientale
Strategica) previa una verifica di assoggettabilità. Il piano poi
sarà approvato dal Consiglio, su proposta della Giunta, dopo aver
sentito il Consiglio permanente degli enti locali e le autorità di
subATO, secondo le tempistiche che sono previste da tutti questi
procedimenti.
Président
- La parole au Conseiller Donzel.
Donzel (PD)
- Ringrazio l'Assessore per il
chiarimento.
Una precisazione riguardo alle problematiche sollevate. Lei sa
bene che mentre lei e i suoi dirigenti lavorate per redigere una
risposta, visti i tempi tecnici con cui presentiamo le
interpellanze, anche noi si lavora e si acquisiscono informazioni,
informazioni che ulteriormente mi hanno preoccupato rispetto
all'ampliamento della discarica e alla realizzazione del IV lotto;
come a dire che è proprio una scelta in situazione di ultra
emergenza, perché non ci sono gli spazi fisici, si va sempre più al
limite di situazioni che sono - ripeto - la barriera autostradale,
eccetera... questo vuol dire che c'è una situazione di
emergenza.
Volevamo quindi mettere in luce come siamo assolutamente in
ritardo nel fare questo piano, che sono passati due anni
dall'inizio della legislatura e il piano non c'è. Verrà fatto, la
decisione la valuteremo, la prenderemo, però intanto l'atto che ha
fatto la Giunta è l'ampliamento della discarica. Questo è
oggettivo, era inevitabile, non si poteva fare in modo diverso, ma
questo è un dato oggettivo che andava evidenziato per dire che la
situazione resta molto grave e che bisogna trovare una
soluzione...
(interruzione del Presidente della Regione, fuori
microfono)
...Presidente, lei non poteva fare altro. Io dico che i
cittadini valdostani devono sapere che la discarica cresce, che i
tempi di realizzazione di qualsiasi soluzione non sono brevi, che
vedremo crescere ancora la discarica e ci andrà ancora dell'umido
e, inevitabilmente, puzzerà. Questo è oggettivo, bisogna saperlo e
bisogna dirlo ai cittadini.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK