Consiglio Regionale della Valle d'Aosta - Oggetto del Consiglio n. 2139 del 9 luglio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2139 del 9 luglio 1986 - Resoconto
OGGETTO N. 2139/VIII - REINSERIMENTO IN UNA NUOVA ATTIVITÀ
PRODUTTIVA DI LAVORATORI IN CASSA INTEGRAZIONE NELLA ZONA DI ARNAD.
(Interrogazione).
PRESIDENTE
: Do lettura dell'interrogazione in oggetto
presentata dai Consiglieri Cout e Mafrica:
INTERROGAZIONE
VENUTI A CONOSCENZA
di preoccupazioni espresse da ex
dipendenti della Dolciaria di ARNAD rispetto alla possibilità di un
loro reinserimento nell'attività produttiva della ditta che
subentra ai precedenti titolari,
i sottoscritti Consiglieri regionali
INTERROGANO
l'Assessore competente per sapere se e come è stata
rispettata la Convenzione approvata tra la MONT BLANC DOLCIARIA
S.r.l. e Regione per ciò che concerne l'impegno ad assorbire
preferibilmente lavoratori incassa integrazione della zona di
Arnad, in possesso della professionalità richiesta per l'attività
produttiva in questione.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Rispondo agli interroganti riprendendo,
in sintesi, il contenuto delle convenzioni, cioè della prima
convenzione e della successiva modificazione, e prendendo in
considerazione gli ultimi avvenimenti.
La convenzione con la società MONT BLANC DOLCIARIA s.r.l. è
stata stipulata il 23 settembre del 1985 in esecuzione delle
delibere della Giunta regionale n. 4132 del 21 giugno 1985 e n.
5936 del 6 settembre 1985. La società si era impegnata ad assumere
preferibilmente lavoratori in cassa integrazione e guadagni della
zona di Arnad nella misura di 10 unità entro il 31 dicembre del
1986, con un incremento progressivo fino a 25 unità entro il 31
dicembre del 1988. Con deliberazione della Giunta regionale n. 3619
del 16 maggio 1986, in corso di controllo da parte della
Commissione di Coordinamento e già ratificata dal Consiglio
regionale il 10 giugno 1986, è stata modificata la convenzione in
atto, prevedendo l'occupazione stabile ed immediata di 10 unità,
oltre ad un'occupazione stagionale di altre 15 unità entro il 10
agosto del corrente anno.
In attesa della stipulazione della modifica della convenzione la
società ha provveduto in questi ultimissimi giorni ad assumere 8
persone tra le 15 in disoccupazione speciale, già dipendenti dalla
DOLCIARIA VALDOSTANA. In questo momento quindi non esistono
cassintegrati, ma persone in disoccupazione speciale e, delle 15
persone interessate, l'azienda ha provveduto ad interpellarne 14,
perché una è in vacanza, ed in questi ultimissimi giorni ne ha
assunte 8.
PRESIDENTE
: Ha chiesto la parola il Consigliere Cout; ne
ha facoltà.
COUT (P.C.I.):
Anche a noi è giunta notizia del fatto che
l'altro ieri hanno cominciato a lavorare 7 (come risulta a noi) o 8
dipendenti dell'ex DOLCIARIA e per questo ci dichiariamo
soddisfatti della notizia che ci è stata comunicata dall'Assessore,
specie se l'interpellanza che abbiamo presentato può essere servita
a risolvere il problema che era piuttosto urgente. Le lavoratrici,
infatti, che dovrebbero essere in disoccupazione speciale non
avrebbero avuto, e quelle che non saranno assunte non avranno, la
prospettiva di poter ancora godere dei benefici della
disoccupazione speciale, visto che non si sa che cosa potrà
capitare in futuro. È urgente, quindi, che anche le altre operaie
vengano assunte in base alla convenzione che è stata firmata tra la
Regione ed il nuovo gruppo Rissone di Torino che ha rilevato
l'azienda dal gruppo che la gestiva in precedenza.
Dico questo per vari motivi che non starò certamente ad
elencare, ma fra di essi c'è quello che, con la nuova convenzione,
la s.n.c. Rissone di Torino dovrebbe diventare una s.p.a. con la
partecipazione della Regione alle quote sociali per 100 milioni su
un ammontare di 300 milioni. Dovrà quindi essere cura dei
rappresentanti della Regione provvedere affinché all'interno di
questa nuova società tutto funzioni correttamente e meglio di come
è avvenuto dal 1977 in poi, da quando cioè si sono succedute delle
gestioni incompetenti od incapaci. Se ne sono viste di tutti i
colori ed io mi ero anche premurato di raccogliere tutti gli eventi
occorsi dal 1977 in poi, dalla prima crisi della DOLFRA, che aveva
cominciato a produrre dei panettoni avariati, alle successive
gestioni Giachetto, Ferri, Giacone e Cuco, quando, dopo che i
lavoratori erano scesi in sciopero perché non venivano pagati, sono
stati pagati con soldi provenienti da un riscatto. È seguita poi
tutta una serie di gestioni che, se non erano del tenore delle
precedenti, si avvicinavano molto ad esse: tentativi di
autogestione da parte dei lavoratori che in qualche modo sono stati
bloccati, atteggiamenti ricattatori da parte di nuovi
imprenditori...
Non staremo quest'oggi a ripercorrere tutta questa vicenda, ma
ci ripromettiamo di ritornare sull'argomento perché pensiamo che
questa lunga storia, contornata dalle numerose ombre che si
distendono sulla DOLFRA, sia un altro esempio di gestione
industriale in Valle d'Aosta sul quale è opportuno meditare,
proprio perché certe cose non si dovranno più ripetere con la nuova
gestione anche perché noi, come Regione, entriamo a far parte della
nuova società con il 30% del capitale azionario.
Noi siamo convinti che i problemi occupazionali in Valle
d'Aosta, soprattutto per ciò che riguarda la disoccupazione
femminile della zona di Verrès, devono essere affrontati in modo
serio senza voler scaricare le responsabilità per delle scelte
sbagliate. Una di queste è legata alla mancata approvazione di un
progetto di formazione per 5 persone, che è stato presentato dalla
nuova ditta Rissone alla Commissione regionale per l'impiego. Forse
l'avvio di questa nuova società non è dei migliori, perché alcuni
giorni fa è stato presentato ed esaminato un progetto per la
formazione di 5 persone, mentre la ditta aveva già assunto 10
persone proprio in base agli impegni relativi all'ultima
deliberazione di Giunta (questo è avvenuto pochi giorni fa). Il
progetto è stato bloccato in Commissione perché queste 10 persone,
che erano state dichiarate assunte, in realtà non lo erano e non lo
sono ancora
oggi.
Il progetto verrà discusso in una prossima
riunione e per i nuovi proprietari dell'azienda sembra che la
responsabilità dell'accaduto sia della Commissione regionale per
l'impiego.
Le lavoratrici che avrebbero dovuto essere assunte, oltre alle 7
più anziane che lo sono già, e che potrebbero rientrare nel
progetto di formazione, si sono sentite dire che non erano state
assunte per colpa della Commissione regionale per l'impiego che non
aveva approvato il progetto presentato. La responsabilità non è
certamente della Commissione regionale per l'impiego, ma è di
questi nuovi imprenditori che, probabilmente e ancora una volta,
non sono partiti con il piede giusto. Questo dovrà essere
sottolineato e fatto ben presente ai rappresentanti della Regione
in seno al Consiglio di amministrazione di questa nuova società ed
anche per questo motivo noi chiediamo all'Assessore di seguire con
particolare attenzione questa nuova vicenda. Del resto ci preoccupa
molto il futuro di questa nuova azienda ed il futuro occupazionale,
specie della mano d'opera femminile, nella zona di Verrès.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK