Consiglio Regionale della Valle d'Aosta - Oggetto del Consiglio n. 997 del 23 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 997 del 23 ottobre 2019 - Resoconto
OGGETTO N. 997/XV - Interrogazione: "Motivi della mancata
convocazione del Consiglio territoriale per l'immigrazione della
Valle d'Aosta".
Distort (Presidente) -
Punto n. 22 dell'ordine del
giorno. La parola al presidente Fosson.
Fosson (PNV-AC-FV) -
Il Consiglio territoriale per
l'immigrazione è un organismo previsto dall'articolo 3, comma 6,
del Testo unico in materia di immigrazione, con funzioni di analisi
delle esigenze e di promozione di interventi da attuare a livello
locale e in particolare è preposto al monitoraggio della presenza
dei cittadini stranieri immigrati nel territorio e della capacità
di quest'ultimo di assorbire questi flussi. In Valle d'Aosta il CTI
è stato istituito con decreto del Presidente n. 293 del 3 giugno
2005, più volte modificato, è composto da circa 40 componenti ed è
stato riunito in composizione plenaria solo cinque volte, l'ultima
nel 2012. Il funzionamento è stato anche garantito attraverso la
costituzione di gruppi di lavoro tematici, tenuto conto delle
difficoltà di riunire periodicamente tutto il Consiglio
territoriale. Il coordinamento dei diversi gruppi di lavoro è stato
assegnato a diverse strutture dell'Amministrazione che si occupano
del fenomeno migratorio in relazione alla materia trattata. Dal
2012, come dicevo, il Consiglio territoriale non si è più riunito
in composizione plenaria per motivi diversi: da un lato non vi sono
più stati interventi legislativi significativi in materia di
immigrazione, soprattutto dopo l'ultima regolarizzazione risalente
proprio al 2012, non sono stati più emanati dal Presidente del
Consiglio dei ministri i cosiddetti "decreti flussi", che
stabilivano annualmente i contingenti dei cittadini extracomunitari
autorizzati all'ingresso in Italia. Ciò ha portato negli ultimi
anni a un'inversione di tendenza in Valle d'Aosta per quanto
riguarda le presenze degli immigrati, se fino all'anno 2013 infatti
il fenomeno migratorio era in costante aumento, a partire dall'anno
2014 si è registrata una costante contrazione delle presenze,
passando dalle 9333 del 31 dicembre 2013 alle 8294 del 31 dicembre
2018. Inoltre, a partire dall'anno 2014, come tutti sappiamo, si è
assistito alla cosiddetta "emergenza sbarchi" e alla conseguente
necessità di garantire i servizi di accoglienza su tutto il
territorio italiano, attività che ha finito per essere assorbente
rispetto alle restanti tematiche riguardanti la materia
migratoria.
Premesso che nessuno dei componenti del consiglio ha richiesto
negli ultimi anni la sua convocazione, la struttura regionale
Affari di Prefettura ha comunque continuato ad assicurare le
ordinarie attività di monitoraggio, sentendo le diverse componenti
del consiglio e la trasmissione al Ministero dell'interno dei dati
raccolti sul territorio regionale. Ad ogni modo la informo che ho
chiesto alla struttura Affari di Prefettura di convocare non appena
possibile una riunione plenaria del Consiglio territoriale per
l'immigrazione al fine - mi sembra giusto dopo tanti anni - di fare
il punto della situazione in merito alla presenza dei cittadini
stranieri regolarmente presenti sul nostro territorio e di
eventuali problematiche di integrazione e per questo la ringrazio
di questa iniziativa.
Presidente -
Per la replica, la parola alla collega
Pulz.
Pulz (ADU VDA)
- Grazie Presidente con funzioni
prefettizie. Noi vorremmo ribadire che l'immigrazione non è un
problema, perché gli esseri umani si spostano naturalmente da una
zona all'altra del pianeta da quando lo abitano. L'immigrazione
invece è una questione che la politica ha il dovere di affrontare
per fare in modo che la società sia in grado di gestirla e di
armonizzarla con le esigenze di tutti e di tutte. Le cittadine e i
cittadini stranieri che, non dimentichiamolo, cooperano alla
ricchezza del nostro sistema Italia, con le tasse che pagano e con
i contributi previdenziali che versano e che sono indispensabili
per l'attuale sistema pensionistico, come costantemente hanno
dimostrato le relazioni dell'INPS e di altri istituti di ricerca di
spessore, hanno diritto di essere coinvolti, ascoltati e di
manifestare le proprie istanze. Il compito dei consigli
territoriali è proprio quello di elaborare delle progettualità, di
creare
governance
multilivello relative al processo di
integrazione, di monitorare, informare e formare e soprattutto di
elaborare strategie di utilizzo e gestione delle risorse
comunitarie, sempre più indispensabili nell'ambito dell'inclusione
di bambini, ragazzi e adulti. Pare assurdo che, di fronte a un
fenomeno quale quello dell'immigrazione, che sembra irrazionalmente
terrorizzare - e che anche in Valle d'Aosta si sta caricando di
problematiche, quelle sì estremamente preoccupanti e urgenti, come
il caporalato e lo sfruttamento lavorativo -, l'allora Prefetto non
abbia più ritenuto fondamentale convocare il consiglio territoriale
dal 2012, privando così la Regione Valle d'Aosta e quindi la
cittadinanza tutta di uno strumento istituzionale previsto dalla
legge, che avrebbe potuto accompagnare con più consapevolezza e
capacità di pianificazione i cambiamenti che sono strutturali della
nostra società e quindi sicuramente non contrastabili, a meno di
non infrangere una quantità di leggi nazionali e internazionali
inimmaginabile. Coinvolgere tutti gli attori che operano nel
settore dell'immigrazione parrebbe, mi permetta, la scelta più
logica e opportuna da fare prima e ora. Soprattutto in un momento
come questo nel quale evidentemente l'interesse non è occuparsi di
serie politiche migratorie, ma è trasformare i normali flussi
migratori, di cui peraltro non dimentichiamo che la maggior parte
di noi è figlia, in false informazioni, è becera e insopportabile
propaganda, pure a fronte in Valle d'Aosta di un 6,6 percento della
popolazione che risulta essere di stranieri, perché la Valle
d'Aosta risulta essere sempre meno attrattiva per gli stranieri e
questo ce lo dice la recentissima ricerca IRES appena presentata
dalla CGIL. Poiché ormai si tende a pensare che gli stranieri siano
solo i richiedenti asilo, precisiamo che il consiglio territoriale
non riguarda nello specifico quella categoria, ma tutti i cittadini
stranieri ed è responsabilità del Prefetto assicurare la formazione
e il funzionamento dei consigli territoriali dell'immigrazione e
quindi accogliamo con grande soddisfazione questa notizia che ci ha
appena dato e cioè che ci sarà di nuovo questa convocazione,
considerando anche che il Consiglio territoriale per l'immigrazione
in Valle d'Aosta era stato istituito con 11 anni di ritardo. Ci
felicitiamo quindi e la ringraziamo per questa buona notizia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK