Consiglio Regionale della Valle d'Aosta - Oggetto del Consiglio n. 814 del 21 ottobre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 814 del 21 ottobre 2009 - Resoconto
OGGETTO N. 814/XIII - Interpellanza: "Realizzazione di lavori
presso il canile regionale e problematiche relative alla gestione
dell'anagrafe canina".
Interpellanza
Nell'anno 2007 sono stati deliberati dalla Giunta regionale
alcuni interventi urgenti presso il canile regionale di
Saint-Christophe, tra cui la realizzazione di nuovi locali da
adibire a deposito, rifugio dei cani randagi ecc.;
Da un sopralluogo effettuato nelle scorse settimane risulta
che tali lavori non sono ancora stati completati, mentre l'enorme
aumento dei casi di intervento e accoglienza richiesti ne fa
ritenere indispensabile l'ultimazione in tempi brevissimi;
Nella circostanza si è inoltre rilevato anche che vi sarebbe
una frequente inosservanza delle disposizioni sull'anagrafe canina,
in base alle quale i proprietari o detentori di un cane, residenti
o dimoranti nella Regione devono provvedere all'iscrizione
all'anagrafe regionale canina entro novanta giorni dalla nascita o
dall'acquisizione del possesso dell'animale, con successiva
assegnazione di un codice di identificazione alfanumerico che
contraddistingue in modo specifico e senza possibilità di
duplicazione ciascun cane;
Accanto ad un'accresciuta necessità d'intervento sul versante
sanitario, l'elevato numero di animali di affezione in Valle pone
anche sempre più complessi problemi etici e civili riguardo al loro
trattamento, problemi che negli ultimi anni molte amministrazioni
locali e regionali hanno affrontato attraverso l'istituzione di
appositi uffici per la tutela dei diritti degli animali e mediante
progetti di varia natura in ambito scolastico, sanitario e sociale,
soprattutto nei confronti degli anziani e dei disabili;
il sottoscritto Consigliere regionale
Interpella
la Giunta regionale per sapere:
1) entro quanto tempo saranno ultimati i lavori intrapresi
con carattere d'urgenza presso il canile regionale di
Saint-Christophe;
2) quale percentuale di cani si stima attualmente essere
correttamente iscritta all'anagrafe canina, con conseguente
apposizione del microchip;
3) quanti comuni siano dotati di lettori di microchip per
l'identificazione alfanumerica e siano concretamente operativi
nell'effettuazione di tale operazione;
4) se la Giunta regionale intenda promuovere anche in Valle
d'Aosta la costituzione di un apposito ufficio per la tutela dei
diritti degli animali.
F.to: Louvin
Président -
La parole au Conseiller Louvin.
Louvin (VdAV-R) -
Grazie. Brevemente, ho avuto modo in
queste ultime settimane di conoscere più da vicino la realtà del
nostro canile regionale e di toccare con mano una situazione di
profonda difficoltà che sta attraversando questa struttura, molto
sollecitata. Una struttura che ha avuto delle traversie notevoli,
che ha avuto un'evoluzione complessa e all'interno della quale
erano stati deliberati nel 2007 dal Governo regionale dei lavori
ritenuti urgenti, soprattutto per quanto riguarda la creazione di
nuovi locali da adibire a deposito, a rifugio dei cani randagi,
eccetera. L'Assessore sa bene di cosa si tratti e credo che abbia
contezza del fatto che, a fronte di questa grande sollecitazione,
di questa enorme mole di interventi che sono affidati in
convenzione all'Associazione valdostana per la protezione degli
animali, abbiamo qui una struttura in parte degradata, in parte
oggetto di una continua trasformazione, che peraltro da qualche
mese si era fermata. Questa è la motivazione prima per la quale
abbiamo sollecitato con tale interpellanza l'intervento della
Giunta e dell'Amministrazione. Accanto a questo abbiamo voluto
allargare il campo della discussione anche a due altri aspetti che
non ci sembrano privi di interesse: il primo riguarda l'anagrafe
canina e la sua applicazione; proprio alcuni aspetti apparentemente
carenti nel rispetto della legge regionale in questa materia sembra
siano all'origine di necessità di interventi ulteriori
nell'identificazione degli animali rintracciati e in ogni caso
creano situazioni di forte incertezza. In particolare ci riferiamo,
Assessore (in questo caso alla sanità naturalmente) alla
problematica dei
microchip
e della loro lettura, per la
quale è necessario che siano predisposti gli apparecchi necessari
sia a livello comunale, sia a livello delle stazioni forestali. Su
questo abbiamo qualche dubbio che tutti siano attrezzati
correttamente e abbiano la funzionalità necessaria per intervenire
nei tempi dovuti; in caso contrario tutto defluisce poi
regolarmente sulle strutture di appoggio, in particolare di nuovo
sul canile regionale. È quindi importante che diversi meccanismi
siano opportunamente funzionanti e anche la collaborazione degli
enti locali possa avere luogo.
Da ultimo abbiamo sollevato un problema che ci sembra stia
emergendo molto diffusamente anche in altre realtà: è di questi
ultimi giorni l'adozione di una legge molto innovativa da parte
della Regione Toscana, ma molte Regioni si stanno attrezzando
attraverso la costituzione di appositi uffici per la tutela dei
diritti degli animali. È nostro desiderio sapere se il Governo
regionale ha in animo di provvedere all'istituzione di un ufficio
di questa natura, perché ci pare che alcune problematiche abbiano
avuto un'evoluzione importante in questi ultimi anni. Ci sono
aspetti legati agli animali da affezione che hanno un'importanza
sociale rilevante, di compagnia, di aiuto alle persone in
difficoltà, di aiuto all'handicap; siamo consapevoli che si tratta,
oltre che di un salto di civiltà, di un problema di benessere
generale nostro e anche dei quadrupedi nostri amici o amici di
molti nostri concittadini. Questo è il senso di un'iniziativa che
punta in tre direzioni, ma intorno ad una stessa questione: abbiamo
una struttura funzionale, siamo in grado di darle il supporto
necessario, guardiamo o non guardiamo al miglioramento anche di
questo settore o lo consideriamo semplicemente marginale, un
tampone per far fronte a delle situazioni di emergenza? Grazie.
Président -
La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA) -
Diciamo che l'interpellante ha
delle ragioni, c'è del ritardo in questa procedura. Con riferimento
quindi al punto n. 1 voglio essere preciso, richiamando il 2007,
cosa che ha già fatto l'interpellante. Questi sono lavori che sono
denominati lavori di manutenzione straordinaria all'interno della
struttura denominata canile regionale in comune di
Saint-Christophe, non sono lavori urgenti, ma sono lavori
straordinari.
I lavori di cui trattatisi sono affidati a seguito di gara
informale alla ditta Borre S.n.c. di Aosta con contratto di cottimo
fiduciario n. 5 del 21 gennaio 2009 per un importo di 150.007,60
euro, i lavori sono stati consegnati all'impresa a gennaio 2009 e i
lavori eseguiti ad oggi consistono precisamente nella rimozione e
sostituzione di 18 porte interne in pannelli di acciaio grigliato
di accesso alle cucce ubicate all'interno del canile; rimozione e
sostituzione dei pannelli di lamiera pre-verniciata di separazione
delle aree esterne delle cucce dei cani; rimozione e sostituzione
delle lamiere pre-verniciate dei cancelli esterne di tutte le cucce
dei cani; parziale rimozione e stesura di vernice epossidica
bicomponente per il rivestimento antiacido della pavimentazione dei
locali del gattile regionale. Questi sono i lavori eseguiti ad
oggi. Per l'intervento del gattile, sono stati utilizzati materiali
della ditta MAPIA, che dopo alcuni giorni dal loro impiego hanno
manifestato distaccamenti dovuti principalmente all'umidità
capillare proveniente dal sottofondo. In relazione alla
problematica, la direzione lavori ha sospeso i lavori e
interpellato una ditta specializzata. Attualmente è in corso la
predisposizione di una perizia di variante tecnica, senza aumento
di spesa, con oneri a carico dell'impresa che ha eseguito i lavori,
che ponga rimedio a quanto sopra evidenziato.
Altro aspetto è quello legato alla realizzazione di un
fabbricato da adibire a deposito, e a custodia dei cani randagi,
citato dall'interpellante, per il quale è già stata attivata la
procedura per il rilascio della concessione edilizia, presso il
Comune di Saint-Christophe.
In relazione all'espletamento delle sopracitate procedure e in
considerazione del fatto che lo stato di avanzamento dei lavori
oggi ammonta a circa il 50 per cento, il restante 50 per cento è
rappresentato dal fabbricato oggetto di concessione, si ipotizza la
fine dei lavori entro la fine della prossima primavera o all'inizio
dell'estate.
Président -
La parole à l'Assesseur à la santé, au
bien-être et aux politiques sociales, Albert Lanièce.
Lanièce A. -
Grazie, Presidente, per darmi la possibilità
di completare gli aspetti legati al canile: gli aspetti
sanitari.
Seconda domanda:
"quale percentuale di cani risulta
attualmente essere correttamente iscritta all'anagrafe canina, con
conseguente apposizione del microchip"
. Attualmente i cani
regolarmente iscritti all'anagrafe canina sono 18.290, di cui
16.568 con microchip, quindi in percentuale è pari al 90,59 per
cento.
Per quanto riguarda i Comuni dotati di lettori di microchip, il
quesito è stato posto al CELVA che ci ha risposto che dei 74
Comuni, dei quali 71 interpellati hanno risposto, solo 7 risultano
dotati di lettore di microchip, mentre coloro che non sono dotati
fanno riferimento alla forestale o ai comuni limitrofi o
direttamente al canile.
Per quanto riguarda l'ultimo punto, ossia l'eventuale
costituzione di un ufficio per la tutela dei diritti degli
animali... È un ufficio che si occupa di coordinare tutte le
funzioni per la tutela dei diritti degli animali, favorire le
condizioni di coesistenza fra le diverse specie con il compito di
fronteggiare qualsiasi emergenza legata all'aumento del numero
degli animali domestici liberi, randagismo e migliorare l'approccio
dei cittadini verso gli animali. Nella nostra regione esiste il
cosiddetto "tavolo di concertazione", istituito tre anni fa tra
Assessorato, CELVA, USL e il canile con l'ottica proprio di
discutere e risolvere le varie problematiche di tale settore. Nella
pratica quindi, gli smarrimenti, i ritrovamenti e le adozioni sono
tutte azioni delle quali si occupa già il nostro canile attraverso
il sito internet. Vi è l'idea oltretutto, sempre nell'ambito di
questo tavolo di concertazione, di costituire un ufficio apposito
presso il canile con personale che lavora per dare informazioni e
recepire eventuali problematiche da passare al tavolo di
concertazione. Vi è da sottolineare, come siamo in attesa a livello
nazionale di una modifica della legge sugli animali domestici e,
proprio in attesa di questa legge, c'è intenzione di apporre delle
modifiche alla nostra normativa regionale, la legge regionale n.
14, proprio perché ci si è resi conto che alcuni elementi... la
normativa è vecchia e quindi c'è necessità di applicare una
normativa che con questa legge nazionale andrà a modificare in
senso positivo.
Per concludere, voglio solo ricordare che c'è una convenzione
triennale con l'AVAPA per la gestione del canile che comporta la
somma di 1.218.000 Euro per il triennio, per la gestione non
sanitaria del canile, mentre, per quanto riguarda la gestione
sanitaria, naturalmente viene fatta dall'Azienda USL e sono messi a
disposizione circa 50.000 Euro annui più un veterinario dedicato.
Grazie.
Président -
La parole au Conseiller Louvin.
Louvin (VdAV-R) -
Intanto diamo atto all'Assessore di
avere risposto prontamente alla sollecitazione, sappiamo che si
sono finalmente un po' rimessi in moto i meccanismi per interventi
che lei, Assessore, ricorda essere straordinari, ma non urgenti. È
vero, non era scritto nella delibera che fossero urgenti,
conveniamo. Mi permetta di dubitare sul carattere non urgente di
tali interventi, in ogni caso non credo che questo giustifichi il
fatto che da questa estate siano lasciati a metà i muri. È una
curiosissima struttura: c'è una pila di mattoni che finisce ad un
certo punto e mi si dice che è già da parecchi mesi in tale
situazione, con dei disagi che non le dico, ma questo è un aspetto
di dettaglio.
Vi è stata una variante al piano regolatore generale di
Saint-Christophe, non capisco bene quale attinenza questo abbia
comunque con la questione; lei ci assicura fine primavera, inizio
estate. Sarà un inverno difficile nella struttura, ci si muove con
grande difficoltà e con problemi sanitari non indifferenti,
speriamo per le questioni idriche, le pompe che devono essere
sostituite. Ci sono state delle bollette quasi milionarie che sono
state pagate dall'associazione che gestisce questa struttura
proprio per l'inadeguatezza degli strumenti tecnici, comunque
grazie per quello che ha fatto, ci auguriamo che vada a buon fine
l'intervento nei tempi necessari.
All'Assessore Lanièce due piccole sottolineature: la prima,
Assessore, capisco bene il rapporto fra microchip e cani iscritti.
Per la verità, ci interesserebbe sapere quanti sono anche i cani
non iscritti, perché l'incidenza dell'anagrafe pare non toccare
tutta la popolazione animale interessata, molte persone non li
registrano, soprattutto negli alpeggi - vedo che l'Assessore
Isabellon è assente... -, perché conosciamo tutti la situazione.
Bisogna prestare la massima attenzione anche da questo punto di
vista. Il dato che lei ci fornisce sulle dotazioni dei Comuni
conferma quello che noi le facevamo rilevare, ossia che si continua
a portare un cane da La Thuile ad Aosta - dico La Thuile per caso -
perché non si è in grado di identificare il microchip, magari è di
una persona di lassù che abita a poche centinaia di metri e allora
si chiama il canile apposta per far identificare l'animale, è un
problema tecnico.
Se solo 7 Comuni su 71 che hanno risposto sono dotati di un
apparecchietto che è una sciocchezza, mi risulta che costi un
centinaio di euro... si può provvedere; sia gentile, Assessore, dia
una sollecitazione utile in questo senso e faccia magari verificare
che funzionino, perché pare che molto spesso quei 7 che ci sono non
hanno neanche del personale in grado di farli funzionare. È una
cosa, pare, molto semplice, ma si può risolvere e si evitano degli
aggravi di lavoro.
Sull'ufficio che ho capito bene vorreste istituire presso il
canile... è questo ufficio di cui stiamo parlando o è un'altra
struttura? Perché io le ho chiesto, Assessore, se c'era
l'intenzione di istituire un ufficio per i cosiddetti "diritti
degli animali", ma comunque un ufficio sul benessere degli animali
da affezione, stiamo parlando della stessa cosa, perché lì bisogna
metterli a strati ormai! È talmente compressa la struttura del
canile che mi chiedo come possa un servizio, che deve occuparsi di
didattica, che deve occuparsi di relazionamento con
l'associazionismo, con le persone, eccetera, operare in una
struttura che assolutamente oggi è allo stremo, è al collasso
quasi.
Da ultimo, non aspetti, Assessore, la legge sugli animali
domestici, perché l'articolo 117 non riserva allo Stato la
competenza sugli animali domestici; la possiamo fare noi. Ci dia
una mano, Assessore, la facciamo qui, ci mettiamo a lavorare, noi
studieremo nel nostro piccolo questa cosa, ma non aspettiamo che lo
Stato faccia le leggi nelle materie che possono essere
tranquillamente di competenza della Regione.
Ringrazio comunque entrambi gli Assessori per l'attenzione che
hanno prestato all'argomento e ci auguriamo che possa anche servire
questa sottolineatura. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK