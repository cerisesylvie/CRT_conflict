Consiglio Regionale della Valle d'Aosta - Oggetto del Consiglio n. 1732 del 20 dicembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1732 del 20 dicembre 2000 - Resoconto
OGGETTO N. 1732/XI Problemi concernenti
l’organizzazione produttiva della Cogne Acciai
Speciali. (Interrogazione)
Interrogazione Premesso:
- che la Cogne Acciai Speciali avrebbe in programma,
dall’inizio del prossimo anno, uno scorporo
dell’organizzazione produttiva nello stabilimento
siderurgico aostano;
- che tale smembramento si articolerebbe in tre "tronconi", ai
quali farebbero capo altrettante società, con una propria
configurazione organizzativa e con una propria dimensione
occupazionale;
- che i dettagli di questa operazione sono ancora
indefiniti;
- che nel corso di questi ultimi anni abbiamo assistito ad
analoghe operazioni di smembramento;
tutto ciò premesso i sottoscritti Consiglieri regionali
Interrogano
l’Assessore competente per sapere:
1) quali conoscenze possiede relativamente a quanto esposto in
Premessa e quali valutazioni esprime in merito;
2) se non ritenga che tale smembramento accentui una situazione
aziendale già piuttosto caotica, con prevedibili riflessi anche di
carattere occupazionale;
3) se non ritiene che tale operazione possa configurare
un’ipotesi elusiva dell’intesa
siglata nel 1993 all’atto della privatizzazione.
F.to: Tibaldi - Lattanzi - Frassy
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Sulla questione dello scorporo, che
prevede il conferimento di rami aziendali a decorrere dal 1°
gennaio 2001 a due distinte società, sono state sentite sia
l’azienda che le organizzazioni sindacali.
Sulla base di questi incontri è emerso che si tratta di
un'operazione che concerne due settori diversi ed è finalizzata al
perseguimento di due distinti obiettivi: da un lato la CAS intende
trasferire a Ecofast, che entro la fine dell’anno
prenderà la denominazione sociale di Cogne Service S.r.l., i
servizi di manutenzione, i servizi logistici, le reti di
distribuzione e le telecomunicazioni, i sistemi informativi, i
servizi tecnologici, le attrezzerie e i servizi generali.
L’obiettivo dichiarato di tale operazione è
quello di consentire alla CAS di concentrarsi maggiormente sulla
produzione sempre più tecnologicamente importante
dell’acciaio, delegando ad altra società tutti quei
servizi ausiliari che non sono direttamente connessi con la
produzione del prodotto.
D’altro canto nelle intenzioni dell'operazione è
dichiarato l’obiettivo di consentire una gestione
unitaria attraverso la Cogne Service dei servizi comuni a tutte le
aziende del gruppo, con vantaggi sia in termini di costi, sia in
termini di qualità dei servizi, sia nell’ambito di
una più efficace ricerca e adozione delle opportunità offerte dal
mercato nei settori oggetto di trasferimento.
Invero tale operazione è comune in molti casi a gruppi
industriali di medie o grandi dimensioni.
Più attinente alla produzione in sé, perciò più rivolta alle
dinamiche di mercato, appare ad una prima analisi
l’operazione di scorporo che prevede il
trasferimento a Cogne Technologies del ramo di azienda che
comprende la produzione dei pezzi speciali, trattamenti termici, la
fucina e gli impianti del condizionamento degli acciai.
L’obiettivo dichiarato è quello di consentire a
due società (CAS e Cogne Technologies), in una logica più
funzionale, di concentrare maggiore attenzione a due diversi tipi
di produzione.
La parte conferita concerne la realizzazione di prodotti più
particolari rispetto al core business de la CAS, vergelle, barre e
rettificati per valvole; tali prodotti sono i lingotti inossidabili
e in acciaio da costruzione, semilavorati fucinati e laminati,
tondi ed utensili.
L’obiettivo dell'operazione è quello,
nell’ambito delle due diverse categorie di prodotto,
di consentire un'attenzione maggiore alle dinamiche di mercato, il
perseguimento di un migliore rapporto fatturato/addetto, una
gestione dei cicli produttivi più agevole, una maggiore reattività
agli stimoli di un mercato in continua evoluzione.
Operazioni di ristrutturazione aziendale sono assai frequenti e
devono sempre essere seguite con la giusta attenzione così come è
necessario un doveroso rispetto delle scelte strategiche di
un'azienda privata.
L’attenzione dell’Amministrazione
regionale è in primo luogo posta alla certezza che gli scorpori in
questione non creino riduzioni complessive di personale. In tal
senso le comunicazioni effettuate da parte
dell’azienda alle organizzazioni sindacali,
confermatemi dalle stesse, offrono assicurazioni che al momento non
inducono allarmismi. In ogni caso la questione non è affatto
sottovalutata: l’azienda vive una fase importante e
delicata segnata anche da episodi negativi, alluvione e recente
incendio, che impongono la ricerca e l’adozione di
strategie di mercato sempre più competitive.
La Giunta vuole interpretare in questo senso il progetto di
riorganizzazione aziendale, in ogni caso ribadisco che non vi è
alcuna intenzione di sottovalutare l’importanza e la
delicatezza dell'operazione. Per questo motivo, con riferimento
alla salvaguardia degli accordi siglati nel 1993,
l’Amministrazione regionale ha chiesto al gruppo
Marzorati, relativamente sia all’ipotesi di scorporo
che all’acquisto della società Nuova Acciai, di
poter valutare congiuntamente i riflessi che tali operazioni
possono avere sugli accordi in essere e quindi giungere a un
aggiornamento del protocollo di intesa raggiunto con
l’azienda nel 1993.
Président
La parole au Conseiller Tibaldi.
Tibaldi (FI)
La risposta dell’Assessore non
è che ci dia grandi elementi in più rispetto a quelli che già
conosciamo e che sono stati pubblicati sui giornali riguardanti
questa operazione di ristrutturazione industriale avviata da CAS
che prevede lo smembramento in tre società.
Prendiamo atto che questa operazione porta alla fine della
gestione unitaria dell’impianto siderurgico aostano,
non ci sarà più una sola società come in passato ad organizzare,
coordinare e ad essere titolare della gestione, bensì ci saranno
più società.
Benché, come ha detto l’Assessore, la strategia
aziendale sia comunque di competenza del privato, la notizia che ci
lascia qualche dubbio proprio perché indefinita riguarda
l’acquisto della Novacciai, azienda al di fuori
della Valle d’Aosta, dove si presume potrebbe
crearsi la cosiddetta "verticalizzazione della produzione" o
comunque una certa verticalizzazione aziendale, la quale, proprio
perché esterna, potrebbe portare a una diminuzione di importanza
degli altri tre noccioli societari che invece verranno creati dal
1° gennaio in Valle d’Aosta.
Sono dubbi che permangono anche perché non è che vengano fornite
assicurazioni tranquillizzanti dalle parole
dell’Assessore.
L'operazione di smembramento, peraltro, si unisce a un contesto
piuttosto critico che ha riguardato l’industria
siderurgica valdostana nell’anno in corso; un
contesto critico che è stato senz’altro creato anche
da eventi straordinari come l’alluvione o dal
recente incendio che ha coinvolto un reparto produttivo, ma che
deriva anche da una gestione piuttosto tesa nei rapporti con le
parti sociali e da una gestione che, come abbiamo evidenziato anche
in precedenti interpellanze, lascia delle perplessità non
indifferenti sotto il profilo della gestione
economico-finanziaria.
Prendiamo atto della risposta che ci ha fornito
l’Assessore, una risposta che però conferma le
nostre perplessità.
Chiederei all’Assessore di fare un
approfondimento di questa tematica, in sede di IV Commissione,
affinché possiamo prendere una maggiore cognizione di certi dati
che riguardano sia le intenzioni dell’azienda, sia
quelle che sono le possibilità di espansione e occupazionali che
riguardano i singoli tronconi che verranno costituiti.
Sul fatto che questa operazione possa o non possa configurare
un'ipotesi elusiva del protocollo di accordo del 1993, mi è parso
di capire anche dalla risposta dell’Assessore che
non ci sia certezza; c’è solo speranza,
c’è un'assicurazione informale fornita
dall’azienda e nulla di più. Mi auguro che la Giunta
effettui il necessario controllo che le compete e ribadisco
l’invito all’Assessore di riferire in
IV Commissione, in maniera più dettagliata e concreta, affinché
tutti i componenti o i consiglieri che vorranno partecipare possano
avere le cognizioni del caso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK