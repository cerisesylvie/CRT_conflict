Consiglio Regionale della Valle d'Aosta - Oggetto del Consiglio n. 2763 del 9 gennaio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Invalidi civili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2763 del 9 gennaio 2013 - Resoconto
OGGETTO N. 2763/XIII - Interpellanza: "Attivazione di
interventi a tutela dei lavoratori esposti o ex esposti alle fibre
di amianto".
Président -
La parole au collègue Louvin.
Louvin (ALPE) -
Grazie Presidente.
Alcune settimane fa si è tenuta la Conferenza Nazionale sulle
Patologie Asbesto-correlate, problematiche che colpiscono le
vittime dell'amianto, un tema quanto mai delicato e sul quale con
l'Assessore siamo già tornati più volte in quest'aula. Ci è parso
utile riprendere, Assessore Lanièce, il filo del discorso, al di là
del fatto che a volte questi grandi eventi possono essere o delle
passerelle mediatiche o degli incontri soltanto di pura apparenza,
ma mi pare che ci siano stati degli elementi positivi nella spinta
che viene per un maggior coinvolgimento delle strutture regionali e
delle Aziende USL. La Regione Veneto, in particolare, mi pare si
sia messa un po' alla testa del corteo, corteo in senso positivo
naturalmente, di insieme di organismi che dovrebbero essere ben
coordinati nella sorveglianza sanitaria dei lavoratori esposti ed
ex esposti all'amianto.
Abbiamo rilevato come sia in corso e come sia anche stato
fortemente valorizzato l'impegno di sviluppare un progetto CCM,
cioè uno dei progetti del Centro nazionale per la prevenzione, del
controllo delle malattie; se non capiamo male, in qualche modo
vedrebbe articolato l'intervento delle singole Regioni su un
canovaccio comune, in modo da evitare dispersioni o sbandamenti,
ecco. Mi pare che sia una procedura interessante da seguire.
Ciò di cui le chiediamo informazione, per conoscere l'azione del
governo regionale, sono essenzialmente poche cose, ma per noi
importanti. Se in relazione a questi protocolli del Centro
nazionale per la prevenzione del controllo delle malattie vi siate
attivati e se ci sia l'intento di attivare determinati meccanismi
di controllo sanitario. Una questione che lei ha già trattato con
noi alcuni mesi fa, dicendo quali erano a suo modo di vedere le
possibilità. Sappiamo che sono interventi anche onerosi se
applicati su una scala larga, ma crediamo che sia importante che
non ci si faccia neanche scudo della crisi economica per mettere da
parte queste problematiche. Se ci siano delle convenzioni già
attive con enti che operano in materia, con quali tempi s'intende
procedere e, da ultimo, Assessore, lei avrà visto nella nostra
richiesta, di fare un po' il punto sull'andamento statistico, ma è
una statistica che deve servirci per avere sempre molta, molta
attenzione sul problema, sul numero dei casi di mesotelioma che
sono emersi nell'ultimo biennio, sostanzialmente dopo che abbiamo
accertato, anche in seguito ad una nostra iniziativa, le modalità
di funzionamento del Registro tumori in Valle d'Aosta e
dell'incidenza in particolare del mesotelioma in questa regione.
Grazie.
Président -
Merci. La parole à l'Assesseur Lanièce.
Lanièce A. -
Grazie Presidente.
Sono grato al Consigliere Louvin per aver proposto nuovamente
questo argomento importante, delicato, proprio perché in questi
mesi abbiamo fatto dei passi avanti nell'ambito di questa
problematica della ricaduta dell'esposizione all'amianto sulla
salute pubblica. Com'è già stato ricordato in premessa, la Regione
Valle d'Aosta ha aderito al programma CCM 2012 presentato dalla
Regione Veneto, che è appunto capofila; sperimentazione e
validazione di un protocollo di sorveglianza sanitaria dei
lavoratori ex esposti ad amianto ai sensi dell'articolo 258 del
decreto legislativo n. 81 del 2008, che prevede, appunto,
l'assegnazione alla nostra Regione del compito di analisi delle
esperienze di sviluppo di tale protocollo e che ha visto l'adesione
di tutte le Regioni. Il programma citato prevede la raccolta delle
varie esperienze condotte dalle Regioni nell'ambito di programmi di
sorveglianza sanitaria dei lavoratori ex esposti ad amianto,
l'analisi dei risultati ottenuti e la valutazione...
Presidente -
Colleghi, scusate, ma non si riesce a
sentire niente!
Lanièce A. - ...
la valutazione
degli stessi, alla
luce dell'evidenza scientifica e del rapporto costo-benefici.
Questo era un po' il punto che mi aveva interessato, proprio perché
c'era una disparità nelle varie Regioni com'era già stato
sottolineato in altre occasioni per quanto riguarda l'approccio
agli ex esposti, quindi c'era e c'è con questo studio la
possibilità di affrontare in modo molto scientifico quella che è la
reale ricaduta dell'esposizione sugli ex esposti. Quindi, bene ha
fatto il Ministero sulla base dell'esperienza che ha fatto con il
Veneto negli anni passati, di portare avanti questo programma di
sorveglianza.
Oltre a questi fondamenti metodologici si prenderanno in esame
anche altri aspetti, tra cui variabili di ordine ambientale e
sociale. Lo studio così condotto permetterà di elaborare una
proposta di protocollo di sorveglianza sanitaria di primo livello
in grado di offrire un livello di assistenza ai lavoratori ex
esposti, secondo criteri di evidenza clinica, di convenienza
economica e di soddisfazione sociale. Il protocollo permetterà alle
Regioni ed ai servizi territoriali delle Aziende USL di rispondere
alle domande avanzate dai lavoratori ex esposti secondo un
protocollo allineato con le indicazioni della normativa "I principi
dell'evidenza", la sorveglianza sanitaria dei lavoratori
attualmente esposti ad amianto ed effettuata dal medico competente
dell'azienda che collabora con il datore di lavoro ai fini della
valutazione dei rischi. Rispetto ai rischi da esposizione ad
amianto della popolazione si ritiene che al momento non ce ne siano
di particolari e sia sufficiente l'intervento puntuale su ogni
specifica segnalazione.
Sulla seconda domanda:
"se siano state stipulate
convenzioni..."
, confermo tra l'altro che la Regione Valle
d'Aosta è una delle prime che ha aderito a questo studio e per la
parte operativa del programma ci si avvarrà della struttura di
Medicina del lavoro, che fa parte della struttura complessa di
igiene di sanità pubblica del Dipartimento di prevenzione, sarà
quindi la parte operativa. È terminata la fase dell'adesione di
tutte le Regioni e, con il nuovo anno 2013, inizia quindi la fase
operativa vera e propria del progetto.
Per quanto riguarda la quarta domanda:
"a quanto ammontano i
casi..."
, il Registro per le rilevazioni di casi di
mesotelioma, e l'accertamento della pregressa esposizione ad
amianto è istituito da parte dell'Assessorato sanità in data 17
maggio 2005. Referenti di tale Registro: l'Azienda USL che ha
affidato alla struttura semplice di Medicina del lavoro, struttura
afferente come ho detto prima alla struttura complessa di igiene e
sanità pubblica, la responsabilità della rilevazione dei casi. Il
Registro è attualmente attivo, annota con regolarità tutti i casi
di patologia asbesto-correlata rilevati sul territorio regionale.
Il Registro regionale s'interfaccia regolarmente con il ReNaM,
Registro nazionale dei mesoteliomi.
I casi che sono stati segnalati dal 2000: nel 2000, un caso, dal
2001 al 2004 quattro casi, nel 2005 tre casi, nel 2006 cinque casi;
poi ci sono stati sostanzialmente tre casi all'anno fino al 2011,
nel 2012 cinque casi, quindi in media ci sono circa 3,8 casi
all'anno. I casi dal 2000 ad oggi presentati nel ReNaM, Registro
nazionale, sono quindi 43 in Valle d'Aosta. Dal 2000 al 2008 sono
stati registrati 29 casi e nell'ultimo rapporto sono invece stati
dichiarati...c'era stata una discrepanza rispetto al Registro
nazionale, risultavano meno casi, invece sono 29 casi dal 2000 al
2012. Per quanto riguarda l'incidenza, quindi, se rapportata agli
ultimi dieci anni, si attesta - come ho detto prima - a tre-quattro
casi/anno, quindi 3,8 per la precisione. Tale incidenza è similare
a quella nazionale che attualmente risulta essere 3,84 per 100 mila
abitanti negli uomini e 1,45 per 100 mila abitanti nelle donne.
Eventuali variazioni sono da mettere in relazione con le dimensioni
della popolazione di riferimento, per cui possiamo avere delle
puntate/anno non significative essendo rapportate ad una
popolazione di 130 mila abitanti. Io, questa estate, ho incontrato
un paio di volte l'Associazione dei lavoratori, coi quali abbiamo
condiviso anche l'adesione a questo protocollo, quindi anche con
loro c'è un accordo di tenerli informati su questo percorso che
abbiamo intrapreso. Grazie.
Président -
Merci. Pour la réplique, la parole au
collègue Louvin.
Louvin (ALPE)
- Apprezziamo che ci sia stata iniziativa e
che non si sia perso il treno del collegamento con la locomotiva
veneta, in questo caso, per quanto riguarda il progetto che è stato
attivato. Contento di sapere che la Valle abbia anche un ruolo
attivo all'interno di questo progetto e che metta a disposizione le
sue competenze in un quadro molto più vasto. Al di là dei principi
che lei gentilmente ci ha esposto, di evidenza, criteri a cui dovrà
rispondere questa azione, non mi è ancora molto chiaro quando ci
saranno le prime ricadute concrete...abbia pazienza, Assessore,
scendo un po' sul terreno pratico, ecco, quando ci saranno degli
screening
o delle attività...dura 24 mesi, quindi sarà già
attivo...inizia adesso. Quindi queste sono informazioni importanti,
credo che poi lei le comunicherà giustamente alle associazioni
competenti, ma non siamo estranei alla vicenda. Ci fa piacere
sapere che inizia fin da subito quest'applicazione a cui noi siamo
molto, molto attenti, crediamo che non la si debba assolutamente
trascurare.
Credo, anche se molto sommariamente poi leggerò con attenzione
il dato statistico, che quello che lei ci ha segnalato, cioè un
dato oltretutto sopra media, per quanto...per quanto i numeri sono
sempre bassi nella nostra regione, statisticamente, per cui come
lei ricordava le puntate ci possono essere, ma cinque mesoteliomi
nel 2012 sono già un dato piuttosto inquietante, voglio dire! Già
oltre la media e, se non ho capito male, mettendo insieme la media
della popolazione maschile e femminile, abbiamo qui un'incidenza
nettamente superiore alla media nazionale. Non è per fare
dell'allarmismo, siamo su un terreno delicato, però credo che non
vada assolutamente sottovalutato questo.
Se posso permettermi, suggerirei di dare maggiore evidenza,
maggiore informazione pubblica a quest'attività; non so se ce ne
sia già stata, a me è sfuggita, ma sicuramente nei limiti del
possibile che si sappia cosa si sta facendo per gli esposti di
oggi, che in realtà poi non comprendono neanche una parte
significativa della popolazione lavorativa, perché sappiamo che
solo determinate categorie, cavatori, eccetera, vengono a
rientrare, ma soprattutto per gli ex esposti, che sono anche una
categoria molto dispersa; non essendo più oggetto di visita medica
all'interno delle aziende, poi si finisce per perderli un po' di
vista. Ma il fenomeno nel complesso va costantemente monitorato e
credo che un'assistenza puntuale, una diagnosi attenta anche dal
punto di vista sanitario sia più che opportuna a fronte di questo
rischio. Grazie.
Président
- Merci. Point 10 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK