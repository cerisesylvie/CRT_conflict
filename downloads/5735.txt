Consiglio Regionale della Valle d'Aosta - Oggetto del Consiglio n. 158 del 24 novembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 158 del 24 novembre 1983 - Resoconto
OGGETTO N. 158/VIII - ISCRIZIONE ALL'ORDINE DEL GIORNO DI
MOZIONI RECANTI INIZIATIVE PER L'ESAME DELLA SITUAZIONE VENUTASI A
CREARE PRESSO LA CASA DA GIOCO DI SAINT-VINCENT.
PRESIDENTE
: Do lettura della mozione presentata dal
Consigliere Baldassarre e iscritta al n. 62 dell'ordine del giorno
concernente: "Nomina di una Commissione di inchiesta sulla gestione
del Casinò di Saint-Vincent".
MOZIONE
In riferimento al dibattito svoltosi in Consiglio regionale
il giorno 7 novembre c.a. sulle interrogazioni, interpellanze e
mozioni concernenti le dichiarazioni del Ministro Scalfaro, e
l'indagine conoscitiva sulla gestione del Casinò di
Saint-Vincent;
Il Consiglio regionale della
Valle d'Aosta
DELIBERA
di nominare una Commissione di inchiesta formata dai
rappresentanti di tutti i gruppi consiliari per svolgere opportuni
ed approfonditi accertamenti in modo da creare una immagine
corretta della nostra Regione, sia sotto il profilo morale che
quello turistico.
PRESIDENTE
: Do lettura della mozione iscritta al n. 64
dell'ordine del giorno, presentata dai Consiglieri Riccarand e
Mafrica e concernente: "Acquisizione di dati, notizie ed
informazioni per una valutazione della situazione relativa alla
gestione del Casinò di Saint-Vincent".
MOZIONE
Constatato che la discussione svoltasi in Consiglio regionale
il 7 novembre scorso sulla gestione del Casinò di Saint-Vincent non
ha certo permesso di dissipare i pesanti sospetti di illeciti ed
irregolarità formulate anche da autorevoli organi di stampa e
confermati da recenti interventi della Magistratura e degli organi
di polizia;
Ribadita la necessità che il Consiglio regionale acquisisca
tutti i dati, le informazioni e le notizie per poter operare una
adeguata valutazione della situazione;
Ritenendo opportuno partire dalle informazioni in possesso
del Commissario e dell'Ispettore regionali presso la Casa da Gioco
e dai chiarimenti che potranno essere forniti dagli amministratori
della SITAV e della SAISET;
Il Consiglio regionale della
Valle d'Aosta
DELIBERA
di impegnare la Commissione Affari Generali, allargata ai
rappresentanti dei gruppi non presenti in detta Commissione, a
promuovere tutti gli opportuni incontri con il Commissario e
l'Ispettore regionali presso la Casa da Gioco con gli
amministratori della SITAV e della SAISET e con quanti altri si
rendesse necessario.
PRESIDENTE
: Do lettura della mozione iscritta al n. 66
dell'ordine del giorno, presentata dai Consiglieri Pascale,
Torrione e Breuvé e concernente: "Nomina di una Commissione
speciale per accertamenti in merito delle notizie concernenti la
possibilità di riciclaggio di denaro presso la Casa da Gioco di
Saint-Vincent".
MOZIONE
Visto l'esito della discussione consiliare nella seduta del 7
novembre scorso in merito alle notizie di stampa concernenti la
possibilità di riciclaggio di denaro sporco presso la Casa da Gioco
di Saint-Vincent;
Rilevato che a soli tre giorni di distanza dal dibattito,
nonostante le dichiarazioni rassicuranti fornite dalla Giunta e
dalla maggioranza, un intervento della Magistratura e degli Organi
di Polizia presso il Casinò, con risvolti tuttora in corso ed
imprevedibili, ha confermato la necessità di fare chiarezza su
tutti gli aspetti della vicenda in atto, anche per le implicazioni
che ne possono derivare circa i rapporti tra l'Ente Regione e le
Società che attualmente gestiscono la Casa da Gioco;
Considerato che è indispensabile usare tutti gli strumenti
atti ad eliminare eventuali "zone d'ombra" che possono determinare
ripercussioni negative sul buon nome della nostra Regione e sul
prestigio del nostro sistema di autogoverno;
Il Consiglio regionale della
Valle d'Aosta
DELIBERA
a)
di nominare, ai sensi dell'art. 18 del vigente
Regolamento consiliare, una Commissione Speciale, rappresentativa
di tutte le forze politiche presenti in Consiglio regionale, che
compia tutti gli accertamenti necessari per fare chiarezza sulla
vicenda tuttora in corso, in modo da rassicurare l'opinione
pubblica valdostana ed eliminare in maniera radicale qualsiasi
clima di sospetto;
b)
di delegare il Presidente del Consiglio ad attuare
la nomina di tale Commissione con apposito decreto, su designazione
di tutti i gruppi consiliari.
PRESIDENTE
: Ai sensi del 2° comma dell'art. 50 del
Regolamento interno, propongo di procedere all'iscrizione
all'ordine del giorno dell'adunanza odierna delle mozioni iscritte
ai punti 62, 64 e 66 dell'ordine del giorno dell'adunanza del 25 e
28 novembre.
La parola al Consigliere Mafrica, ne ha facoltà.
MAFRICA - (P.C.I.):
Sull'iscrizione sono d'accordo.
PRESIDENTE
: Se nessun altro chiede la parola, metto in
votazione la proposta di questa Presidenza sull'anticipazione ad
oggi dei punti nn. 62, 64 e 66 dell'ordine del giorno previsto per
domani e per il 28.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK