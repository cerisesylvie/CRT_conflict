Consiglio Regionale della Valle d'Aosta - Oggetto del Consiglio n. 1903 del 19 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1903 del 19 ottobre 2022 - Resoconto
OGGETTO N. 1903/XVI - P.L. n. 51: "Indennità sanitaria una
tantum per i lavoratori della Casa di riposo G.B. Festaz/Maison de
repos J.B. Festaz e per gli specialisti ambulatoriali, medici
veterinari e altre professionalità sanitarie (biologi, chimici e
psicologi) convenzionati con l'Azienda USL della Valle d'Aosta
coinvolti nell'emergenza COVID-19 e altre disposizioni urgenti nel
settore sanitario".
Marguerettaz (Presidente) -
Alla presenza di 27
Consiglieri, possiamo iniziare i lavori.
Punto n. 7.01 all'ordine del giorno. Relatore il consigliere
Aggravi, ha chiesto la parola, ne ha facoltà.
Aggravi (LEGA VDA) -
Il disegno di legge n. 60 del giugno
2020, inerente all'assestamento di bilancio di previsione della
Regione, prevedeva all'articolo 20 l'erogazione di un'indennità una
tantum per i lavoratori delle Unités des Communes Valdôtaines e del
Comune di Aosta coinvolti nell'emergenza Covid-19.
Tale previsione è stata poi recepita nell'approvazione del
disegno di legge all'articolo 22 della legge regionale 8 del 13
luglio 2020.
Le travagliate vicende che hanno caratterizzato la scrittura,
nonché l'approvazione del nuovo articolato di legge, hanno tuttavia
determinato l'esclusione tra i beneficiari di un'importante realtà
quale quella rappresentata dal personale in forza alla Casa di
riposo G.B. Festaz.
Inoltre, nel settembre 2020, lo Stato centrale ha promosso una
serie di questioni di illegittimità costituzionale proprio in
merito ai contenuti della già citata legge 8/2020, tra cui quelle
relativi all'articolo 22.
In sostanza, il ricorso promosso dallo Stato riguardava il fatto
che alcuni articoli del testo di legge avrebbero travalicato i
limiti statutari e invaso la competenza legislativa esclusiva dello
Stato in materia di ordinamento civile, nonché violato gli articoli
3 e 97 della Costituzione, per contrasto con le finalità
perequative di omogeneizzazione dei trattamenti tra operatori del
settore sanitario operanti in ambito nazionale ed esposti al
medesimo rischio. Infine ha anche leso l'articolo 117 terzo comma
della Costituzione con riguardo alla competenza legislativa
concorrente nel dettare principi fondamentali in materia di
coordinamento della finanza pubblica.
Tra i principi che hanno guidato la difesa della Regione
autonoma, va specificato il fatto che questa ha precisato come le
disposizioni impugnate, tra qui quelle oggetto d'interesse,
assicurano il massimo grado di partecipazione della contrattazione
collettiva, prevedendo che siano oggetto di concertazione sindacale
con l'Azienda USL tanto l'individuazione dei soggetti destinatari
dell'indennità, quanto la determinazione del relativo ammontare
delle modalità di erogazione.
La consulta, con sentenza n. 5 depositata nel gennaio 2022, ha
confermato che la censura promossa nei confronti dell'articolo 22
della legge regionale impugnata non è fondata.
Sulla scorta di questi principi, e del fatto che le disposizioni
di cui all'articolo 22 della già citata legge 8 hanno escluso una
rappresentanza di fondamentale importanza del sistema di assistenza
socio-sanitaria a servizio della comunità valdostana, qual è il
personale in servizio presso la Casa di riposo Festaz, nella
gestione dell'emergenza generata da Covid-19, questa proposta di
legge si prefigge di erogare, anche a favore di questa realtà,
un'indennità che ne valorizzi il ruolo e ne riconosca il contributo
dato nel corso dell'evolversi dell'emergenza.
Al contempo, la già citata legge 8, all'articolo 14, al fine di
mantenere e rafforzare l'offerta sanitaria necessaria a
fronteggiare l'emergenza del Covid e le sue conseguenze, ha
previsto un riconoscimento economico al personale della dirigenza
medica sanitaria veterinaria con contratto di lavoro subordinato a
tempo indeterminato e determinato, ai medici di medicina generale e
ai pediatri di libera scelta convenzionati con l'Azienda USL.
Tale indennità, denominata indennità sanitaria valdostana - come
espressamente previsto dalla norma in questione e dalla relazione
alla legge stessa - aveva lo scopo di riconoscere a tutti i medici
impegnati a lavorare in condizioni di disagio a causa della
pandemia un'indennità economica ed è rivolta sia alla dirigenza
medica dipendente che alle categorie mediche convenzionate, tanto
che nella relazione al disegno di legge si legge testualmente: "La
misura riguarda tutto il personale dipendente con qualsiasi profilo
professionale e tipologia contrattuale e convenzionato dall'Azienda
USL impegnato nelle strutture e nei servizi operanti per
l'emergenza sanitaria".
Il legislatore regionale, in sede di redazione definitiva della
norma de qua, nel fare riferimento anziché genericamente al
personale convenzionato, specificatamente ai medici di medicina
generale e ai pediatri di libera scelta, non si è avveduto che, ai
sensi del Decreto Balduzzi, convertito poi in legge 189/2012, il
personale convenzionato dall'Azienda Sanitari è costituito non solo
dai medici di medicina generale e dai pediatri di libera scelta, ma
altresì da specialisti ambulatoriali.
Considerato quindi che la ratio della norma esplicitata anche
dalla relazione al disegno di legge era quella di riconoscere
l'indennità sia al personale dipendente che ai soggetti
convenzionati e che nessun motivo logico giustifica l'esclusione
degli specialisti ambulatoriali. i quali si trovano in posizione
giuridica identica a quella dei medici di medicina generale e dei
pediatri di libera scelta e, anzi, che i primi rispetto ai secondi
addirittura operano all'interno delle strutture della stessa USL e
quindi hanno a maggior ragione lavorato nelle condizioni di disagio
ambientale sul luogo di lavoro generato dalla pandemia.
Non ultimo si considera che appare necessario evitare
l'insorgenza di eventuali contenziosi fondati sulla disparità di
trattamento che si è venuta a creare all'interno della medesima
categoria dei medici convenzionati a causa dell'applicazione della
norma in questione.
Con riferimento alle determinazioni espresse dalla già citata
sentenza n. 5 del gennaio 2022 della Corte costituzionale, è bene
considerare che la censura sollevata nei confronti dell'articolo
22, in riferimento al principio di coordinamento della finanza
pubblica di cui all'articolo 117 della Costituzione, dispone
espressamente che la Regione autonoma provveda al finanziamento del
Servizio Sanitario Nazionale nel proprio territorio senza alcun
apporto a carico del bilancio dello Stato, utilizzando
prioritariamente le entrate derivanti dai contributi sanitari a
essa attribuiti e, a integrazione, le risorse dei propri
bilanci.
Per questa motivazione, inter alia, è principio consolidato
della giurisprudenza costituzionale quello per cui quando lo Stato
non concorre al finanziamento del servizio sanitario delle Regioni
a Statuto speciale e delle Province autonome non ha titolo per
dettare norme di coordinamento finanziario che definiscano le
modalità di contenimento di una spesa sanitaria che è interamente
sostenuta da questi soggetti.
Il percorso legislativo di questa proposta di legge d'iniziativa
consiliare è iniziato l'8 marzo scorso, con la presentazione di un
testo sottoscritto da sedici Consiglieri facenti parte dei gruppi
Lega Vallée d'Aoste, Pour l'Autonomie, Progetto Civico Progressista
e Forza Italia.
Sin dal principio i proponenti firmatari si sono detti
disponibili a trovare la più ampia convergenza su di un testo di
legge finale che potesse porre rimedio alle criticità descritte in
precedenza.
A tal riguardo, nel corso dell'esame della proposta di legge
sono state condotte una serie di utili audizioni nelle Commissioni
consiliari competenti nonché fattive interlocuzioni con l'Assessore
responsabile.
Tutte queste attività hanno così portato all'elaborazione di una
serie di emendamenti al testo originale poi recepiti in V
Commissione che si concretizzano nei contenuti di seguito
rappresentati.
Il corpo del testo della legge è composto da sei articoli e vado
a esporre i principali di questi, le altre descrizioni le potrete
trovare nella relazione distribuita.
In particolare l'articolo 2 ampia la platea dei beneficiari
degli effetti della norma di cui all'articolo 14 della legge 8, più
precisamente il comma 1 prevede che l'indennità di cui trattasi sia
dovuta anche agli specialisti ambulatoriali, ai medici veterinari e
alle altre professionalità sanitarie, biologi, chimici e psicologi
convenzionati con la USL, che hanno prestato servizio nell'anno
2020 nell'ambito delle attività connesse all'emergenza sanitaria da
Covid-19.
Il comma 2 stabilisce che l'individuazione puntuale dei
destinatari delle indennità e la sua quantificazione è demandata
all'Azienda USL, previa concertazione con le organizzazioni
sindacali.
Il comma 3 introduce quale vincolo per l'erogazione
dell'indennità di cui trattasi la sottoscrizione d'impegno a
prestare servizio presso l'Azienda USL per un periodo minimo dalla
data di sottoscrizione dell'impegno medesimo.
La durata di tale periodo minimo sarà definita in sede di
concertazione sindacale; la penale, nel caso in cui il suddetto
impegno non sia rispettato, è fissata nella misura non inferiore
del 30% di quanto complessivamente percepito.
L'articolo 3 comma 1, in analogia con quanto stabilito
dall'articolo 22 della legge 8/2020, prevede l'erogazione di
un'indennità Covid-19 una tantum a tutto il personale di qualsiasi
profilo professionale e tipologia contrattuale che abbia prestato
servizio in presenza per l'emergenza epidemiologica da Covid-19 nei
mesi di marzo, aprile e maggio 2020 presso l'Azienda pubblica di
servizi alla persona ""Casa di riposo J.B. Festaz.
Il comma 2 precisa che, ai fini della determinazione
dell'indennità di cui trattasi, l'assenza per infortunio da
Covid-19 è equiparata all'aver prestato attività lavorativa.
Il comma 3 stabilisce che alla ripartizione di tali fondi
provveda la citata Azienda pubblica di servizi, secondo le modalità
definite in apposita intesa tra questa, l'Amministrazione regionale
e le competenti organizzazioni sindacali.
In ultimo, permettetemi di ringraziare per il lavoro svolto
tutti gli uffici di volta in volta coinvolti, nonché le segreterie
delle Commissioni II e IV, i colleghi Commissari coinvolti, così
come tutti quelli che si sono adoperati al fine di portare tale
testo di legge al vaglio del Consiglio regionale di oggi.
Presidente -
Possiamo aprire la discussione generale.
Ricordo ai colleghi che la V Commissione ha predisposto un nuovo
testo, quindi si voterà sulla proposta di nuovo testo della
Commissione. Non vedo nessuna prenotazione, la discussione generale
è chiusa. Da parte del Governo, ha chiesto la parola l'assessore
Barmasse.
Barmasse (UV) -
Intervengo a nome del Governo
innanzitutto per ringraziare i Consiglieri proponenti e i membri
della II e V Commissione consiliare, il consigliere Aggravi che ha
anche fatto un riferimento - e la ringrazio - a quello che è stato
il lavoro dell'Assessorato, quindi ringraziare tutti i Consiglieri
che hanno lavorato a questa Proposta di legge negli scorsi mesi in
Commissione.
Senza addentrarmi troppo nel merito della proposta di legge
illustrata molto bene dal relatore, consigliere Aggravi, di cui
condividiamo le finalità di allargamento della platea
dell'indennità, che fu istituita ai sensi della legge 8/2020,
vorrei sottolineare, con quest'intervento, un aspetto di metodo.
Questo Governo regionale già molti mesi fa aveva manifestato a più
riprese, con dichiarazioni rilasciate in quest'aula nel corso di
riunioni con i sindacati, l'impegno a verificare la possibilità di
reperire nelle pieghe del bilancio le risorse economiche per
finanziare adeguatamente la norma da noi condivisa negli
obiettivi.
La maggioranza regionale ha scelto di non fare di questa
proposta di legge occasione di uno scontro politico, finalizzato a
mettere una bandierina su un disegno di legge -che, al contrario,
condividiamo pienamente - e ha lavorato con le strutture
dell'Assessorato della Sanità, Salute e Politiche sociali e
dell'Assessorato del bilancio, che ringrazio; abbiamo lavorato per
rendere, per quanto possibile, applicabile e forse più efficace
questa proposta di legge, rivedendone il testo e proponendo
sostanziali emendamenti in Commissione consiliare.
Tutto ciò al fine di giungere al testo che votiamo oggi con
adeguate coperture economiche e anche con una più corretta
definizione delle figure professionali a cui la norma intende
rivolgersi.
Presidente -
A questo punto possiamo procedere alla
votazione. Metto in votazione l'articolo 1. La votazione è
aperta.
Appello nominale del Consigliere presente in remoto sulla
piattaforma zoom.
Padovani
(
FP-PD
) - Favorevole.
La votazione è chiusa.
Presenti, votanti e favorevoli: 33
L'articolo n. 1 è approvato all'unanimità.
Stesso risultato sull'articolo 2, 3, 4, 5 e 6.
Se non ci sono dichiarazioni di voto, procederei alla votazione
della legge nel suo complesso. La votazione è aperta.
Appello nominale del Consigliere presente in remoto sulla
piattaforma zoom.
Padovani
(
FP-PD
) - Favorevole.
La votazione è chiusa.
Presenti, votanti e favorevoli: 33
La legge è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK