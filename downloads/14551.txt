Consiglio Regionale della Valle d'Aosta - Oggetto del Consiglio n. 3007 del 11 marzo 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula
Oggetto del Consiglio n. 3007 del 11 marzo 1998 - Resoconto
SEDUTA ANTIMERIDIANA DELL'11 MARZO 1998
OGGETTO N. 3007/X Disegno di legge: "Istituzione della
Fondazione Gran Paradiso - Grand Paradis".
Articolo 1 (Denominazione e scopo)
1. La Regione autonoma Valle d'Aosta promuove, in accordo con la
Comunità montana Grand Paradis, sentiti l'ente Parco nazionale del
Gran Paradiso e i comuni valdostani territorialmente interessati
dal Parco, la costituzione, ai sensi degli articoli 12 e 14 del
codice civile, della Fondazione Gran Paradiso - Grand Paradis, di
seguito denominata fondazione, con sede nell'ambito della comunità
montana Grand Paradis.
2. L'attività della fondazione si coordina con le analoghe
iniziative promosse dalla Regione Piemonte, dalla Provincia di
Torino, dalla Comunità montana Orco e Soana e dai comuni piemontesi
territorialmente interessati dal Parco nazionale del Gran
Paradiso.
Articolo 2 (Finalità e compiti)
1. La fondazione persegue, nei comuni valdostani
territorialmente interessati dal Parco nazionale del Gran Paradiso,
le seguenti finalità:
a) promozione del turismo naturalistico;
b) promozione, sviluppo, coordinamento e gestione dell'insieme
dei centri visitatori del Parco nazionale del Gran Paradiso;
c) promozione, sviluppo, coordinamento e gestione di giardini
alpini, di arboreti, di musei locali, di esposizioni temporanee e
di quant'altro ritenuto opportuno al fine della valorizzazione del
territorio interessato;
d) informazione, offerta di servizi, diffusione di materiali e
di pubblicazioni a carattere turistico;
e) coordinamento e gestione di centri di educazione
ambientale.
Articolo 3 (Atto costitutivo e statuto)
1. La Giunta regionale è autorizzata ad assumere gli accordi e a
compiere gli atti necessari per la costituzione della
fondazione.
2. Le norme sulla struttura, sull'organizzazione e sul
funzionamento della fondazione sono stabilite dallo statuto di cui
all'allegato A.
Articolo 4 (Patrimonio)
1. La Regione concorre alla formazione del patrimonio iniziale
della fondazione attraverso il conferimento in comodato, per la
durata della fondazione, degli immobili o delle parti di immobili
di proprietà regionale siti nell'area del villaggio dei minatori in
comune di Cogne, interessati dall'attività della fondazione
medesima, con le relative pertinenze, gli arredi e gli
allestimenti.
Articolo 5 (Contributi)
1. La Regione eroga, a favore della fondazione, un contributo
annuo a titolo di concorso per il finanziamento delle attività
della fondazione medesima, per le finalità ed i compiti di cui
all'articolo 2 e comunque in modo paritario ai conferimenti
effettuati complessivamente dagli altri soggetti aderenti.
2. Il contributo di cui al comma 1 è stabilito, per l'anno 1998,
in lire 150 milioni e, a decorrere dall'anno 1999, in lire 100
milioni annue.
3. La Giunta regionale, nell'ambito dei fondi assegnati per
interventi nelle aree naturali protette, su proposta dell'assessore
regionale competente in materia di ambiente, può deliberare
assegnazioni straordinarie per iniziative specifiche e non
ripetitive.
Articolo 6 (Disposizioni finanziarie)
1. Per l'applicazione della presente legge è autorizzata la
spesa di lire 150 milioni per l'anno 1998 e di lire 100 milioni a
decorrere dall'anno 1999, che graverà sull'apposito capitolo da
istituire nella parte spesa del bilancio di previsione della
Regione per l'anno 1998 e successivi, con la seguente denominazione
"Contributo per il funzionamento della fondazione Gran Paradiso -
Grand Paradis".
2. Alla copertura degli oneri di cui al comma 1 si provvede
mediante utilizzo, per il corrispondente importo annuo, dello
specifico accantonamento, sul capitolo 69020 (Fondo globale per il
finanziamento di spese di investimento), previsto al punto C.1.
(Attuazione del piano territoriale paesistico) dell'allegato 1 del
bilancio pluriennale 1998/2000 della Regione.
3. All'eventuale rideterminazione dell'ammontare complessivo
dell'onere di cui al comma 1 si provvede con legge finanziaria.
Articolo 7 (Variazioni di bilancio)
1. Al bilancio pluriennale della Regione per gli anni 1998/2000
sono apportate, per ciascuno degli anni 1998, 1999 e 2000, le
seguenti variazioni:
a) in diminuzione:
cap. 69020 "Fondo globale per il finanziamento di spese di
investimento"
anno 1998: lire 150 milioni
anno 1999: lire 100 milioni
anno 2000: lire 100 milioni;
b) in aumento:
programma regionale 2.2.1.08
codificazione 1.1.1.6.2.2.10.29
cap. 39620 (di nuova istituzione)
"Contributo per il funzionamento della fondazione Gran Paradiso
- Grand Paradis"
anno 1998: lire 150 milioni
anno 1999: lire 100 milioni
anno 2000: lire 100 milioni.
Allegato A Statuto della Fondazione Gran Paradiso - Grand
Paradis (Articolo 3)
Articolo 1 (Denominazione)
1. È costituita la Fondazione Gran Paradiso - Grand Paradis, di
seguito denominata fondazione.
Articolo 2 (Sede)
1. La fondazione ha sede presso il villaggio dei minatori di
Cogne, di proprietà della Regione autonoma Valle d'Aosta.
2. L'eventuale trasferimento in altra sede, purché nell'ambito
della comunità montana Grand Paradis, può essere deliberato dal
consiglio di amministrazione senza obbligo di modifica
statutaria.
Articolo 3 (Finalità)
1. La fondazione persegue, nei comuni valdostani
territorialmente interessati dal Parco nazionale del Gran Paradiso,
le seguenti finalità:
a) promozione del turismo naturalistico;
b) promozione, sviluppo, coordinamento e gestione dell'insieme
dei centri visitatori del Parco nazionale del Gran Paradiso;
c) promozione, sviluppo, coordinamento e gestione di giardini
alpini, di arboreti, di musei locali, di esposizioni temporanee e
di quant'altro ritenuto opportuno al fine della valorizzazione
delle caratteristiche naturalistiche e culturali del territorio
interessato;
d) informazione, offerta di servizi, diffusione di materiali e
di pubblicazioni a carattere turistico;
e) coordinamento e gestione di centri di educazione
ambientale.
2. La fondazione può gestire in proprio, o tramite personale
dell'ente Parco nazionale del Gran Paradiso, o affidare in gestione
controllata le strutture di proprietà, o ricevute in comodato, per
il conseguimento degli obiettivi di cui al comma 1, perseguendo
finalità di qualità ed efficienza gestionale.
3. La fondazione non ha scopo di lucro.
Articolo 4 (Soci)
1. Sono soci gli enti che partecipano all'atto costitutivo della
fondazione oppure aderiscono alla fondazione successivamente alla
sua costituzione.
2. Possono essere soci della fondazione, oltre alla Regione
autonoma Valle d'Aosta e alla Comunità montana Grand Paradis, i
comuni di Aymavilles, Cogne, Introd, Rhêmes-Saint-Georges,
Rhêmes-Notre-Dame, Valsavarenche, Villeneuve e l'ente Parco
nazionale del Gran Paradiso.
Articolo 5 (Patrimonio)
1. Il patrimonio della fondazione è costituito dal contributo
annuo versato dai soci della fondazione, nonché dai conferimenti in
comodato di immobili regionali o di altri enti locali o di privati,
ritenuti opportuni per lo svolgimento delle sue finalità e dei suoi
compiti.
2. Il patrimonio può essere alimentato, oltre che con i proventi
della propria attività, con elargizioni, donazioni, eredità, legati
mobiliari e immobiliari di quanti, approvando i fini e l'operato
della fondazione, abbiano la volontà di contribuire alla sua
attività.
3. La fondazione può stipulare contratti e convenzioni e
compiere quanto necessario per il raggiungimento degli scopi
sociali.
Articolo 6 (Organi)
1. Sono organi della fondazione:
a) il consiglio di amministrazione;
b) il direttore;
c) il comitato esecutivo;
d) il collegio dei revisori dei conti.
Articolo 7 (Consiglio di amministrazione)
1. Il consiglio di amministrazione è così composto:
a) dall'assessore regionale competente in materia di ambiente, o
suo delegato, con funzioni di presidente;
b) dal dirigente della struttura regionale competente in materia
di ambiente, o suo delegato;
c) dal coordinatore delle risorse naturali dell'assessorato
regionale competente in materia di agricoltura e risorse naturali,
o suo delegato;
d) dal presidente della Comunità montana Grand Paradis, o suo
delegato;
e) dai Sindaci dei comuni che hanno dato la loro adesione, o
loro delegati;
f) dal presidente e dal direttore dell'ente Parco nazionale Gran
Paradiso, qualora questo abbia dato la sua adesione, o loro
delegati.
2. I membri del consiglio sono nominati con decreto del
presidente della Giunta regionale.
3. Al consiglio compete l'approvazione del bilancio di
previsione e del bilancio consuntivo della fondazione.
4. Al consiglio spetta altresì un compito di orientamento
generale e di raccordo tra la fondazione ed i soci fondatori.
5. Al consiglio spetta il compito di proporre modificazioni
dello statuto e di nominare il direttore e fissare il suo
trattamento economico.
6. Il consiglio si riunisce in seduta ordinaria due volte
all'anno; esso si riunisce, inoltre, in seduta straordinaria ogni
qualvolta il presidente lo ritenga opportuno o gliene sia fatta
richiesta da almeno due consiglieri o dal collegio dei revisori dei
conti.
7. Il consiglio si riunisce di norma presso la sede della
fondazione.
8. Il consiglio è convocato dal presidente, con lettera
raccomandata inviata ai componenti almeno dieci giorni prima
dell'adunanza.
Le riunioni del consiglio sono valide se risulta presente la
maggioranza dei consiglieri.
Le deliberazioni sono prese a maggioranza; in caso di parità
prevale il voto del presidente. Le deliberazioni riguardanti il
bilancio preventivo, il bilancio consuntivo, le proposte di
variazione dello statuto e le spese che vincolano il bilancio della
fondazione per oltre un triennio sono approvate a maggioranza
assoluta dei componenti del consiglio.
11. Nell'avviso di convocazione è indicato l'elenco degli
argomenti all'ordine del giorno, il luogo, la data e l'ora della
convocazione ed è inoltre specificato se la seduta è ordinaria o
straordinaria.
12. Delle sedute del consiglio è redatto un verbale cui si
affiancano gli atti deliberativi propriamente detti; i verbali e
gli atti deliberativi devono essere sottoscritti dal presidente e
dal segretario della seduta.
Articolo 8 (Direttore)
1. Il direttore dirige gli uffici della fondazione e adotta le
decisioni necessarie per il loro migliore funzionamento; è
incaricato della trattazione degli affari di ordinaria
amministrazione; attua le deliberazioni del comitato esecutivo.
2. Il direttore può adottare, in caso di urgenza, ogni
provvedimento necessario per la gestione della fondazione, salvo
ratifica da parte del comitato esecutivo nella prima riunione
successiva.
3. La legale rappresentanza della fondazione di fronte a terzi o
in giudizio spetta al direttore.
4. Il direttore dura in carica cinque anni e può essere
riconfermato.
Articolo 9 (Comitato esecutivo)
1. Il comitato esecutivo è composto:
a) dal direttore della fondazione, con funzioni di
presidente;
b) dal dirigente della struttura regionale competente in materia
di ambiente, o suo delegato, che presiede il comitato finché non
sia nominato il direttore della fondazione o in caso di sua
assenza;
c) dal presidente della Comunità montana Grand Paradis, o suo
delegato;
d) dal presidente del consiglio di amministrazione dell'ente
Parco nazionale del Gran Paradiso e dal direttore dell'ente Parco
nazionale del Gran Paradiso, qualora il parco abbia aderito alla
fondazione, o loro delegati.
2. Al comitato esecutivo spettano i seguenti compiti:
a) predisposizione del bilancio preventivo e del conto
consuntivo;
b) gestione ordinaria e straordinaria della fondazione;
c) autorizzazione al direttore ad effettuare spese di importo
complessivo superiore a lire 5.000.000; nel caso di spese inferiori
a tale cifra vi è l'obbligo di rendicontazione da parte del
direttore in occasione della successiva riunione del comitato.
3. Il comitato esecutivo si riunisce di norma una volta ogni due
mesi; esso si riunisce inoltre ogni qualvolta il direttore lo
ritenga opportuno o ne sia fatta richiesta da almeno due membri del
comitato stesso.
4. Il comitato esecutivo è convocato dal direttore, con lettera
raccomandata inviata ai componenti almeno tre giorni prima
dell'adunanza o, in caso d'urgenza, con telegramma o fax inviato
almeno ventiquattro ore prima.
5. Le riunioni del comitato esecutivo sono valide se risulta
presente la maggioranza dei membri.
6. Nell'avviso di convocazione sono indicati l'elenco degli
argomenti all'ordine del giorno e il luogo, la data e l'ora della
convocazione.
7. Delle sedute del comitato è redatto un verbale cui si
affiancano le delibere del comitato esecutivo propriamente dette; i
verbali e gli atti deliberativi devono essere sottoscritti dal
direttore e dal segretario della seduta.
Articolo 10 (Collegio dei revisori dei conti)
1. La gestione della fondazione è controllata da un collegio di
tre revisori dei conti di cui due nominati dalla Giunta regionale
ai sensi della legge regionale 10 aprile 1997, n. 11 (Disciplina
delle nomine e delle designazioni di competenza regionale), e uno
dalla Comunità montana. I revisori durano in carica per cinque
anni.
2. Al parere del collegio devono essere preventivamente
sottoposti il bilancio preventivo e consuntivo della
fondazione.
3. I membri del collegio partecipano di diritto al consiglio di
amministrazione della fondazione senza diritto di voto.
4. Il collegio nomina nel proprio seno un presidente con
funzione di coordinatore dell'attività.
Articolo 11 (Emolumenti)
1. Ai revisori dei conti spetta per ogni giornata di seduta un
gettone di presenza che non può superare la diaria giornaliera dei
consiglieri regionali.
Articolo 12 (Personale della fondazione)
1. L'organico del personale della fondazione destinato ad
operare nei settori museale, della didattica ambientale,
dell'informazione e della promozione turistica viene definito con
deliberazione del consiglio di amministrazione, sulla base delle
necessità e compatibilmente con l'entrata in funzione delle diverse
attività.
Articolo 13 (Bilancio ed esercizio finanziario)
1. Il bilancio preventivo della fondazione deve essere approvato
dal consiglio di amministrazione entro il mese di ottobre di ogni
anno per l'anno successivo.
2. Il bilancio consuntivo deve essere approvato entro il mese di
maggio dell'anno seguente all'esercizio finanziario cui si
riferisce.
3. L'esercizio finanziario inizia il 1° gennaio e termina il 31
dicembre di ogni anno.
4. Il primo esercizio finanziario ha termine il 31 dicembre
dell'anno di costituzione della fondazione.
Articolo 14 (Estinzione e devoluzione del patrimonio)
1. Qualora le finalità di cui all'articolo 3 non potessero più
essere conseguite o divenissero di scarsa utilità, il patrimonio
non fosse più sufficiente, ovvero i fondatori deliberassero lo
scioglimento, la fondazione si estingue.
2. La devoluzione del patrimonio avviene in conformità a quanto
disposto dall'articolo 31 del codice civile.
3. Per quanto non previsto dal presente statuto, si richiamano i
principi generali del diritto a norma del codice civile.
Président La parole au rapporteur, Conseiller Rini.
Rini (UV) Al fine di favorire la promozione del turismo
naturalistico e la divulgazione didattica, scientifica e culturale
nell'area interessata dal Parco, la Regione, d'intesa con la
Comunità montana Grand Paradis, i comuni interessati e il Parco
nazionale, ha cercato di favorire il recupero e la costruzione di
strutture idonee per l'allestimento di punti di informazione,
divulgazione e centri visita.
Negli ultimi anni sono stati resi operativi il punto informativo
ed espositivo di Degioz in Valsavarenche e il Centro visitatori di
Rhêmes-Notre-Dame, mentre sono in fase di realizzazione il Centro
visitatori di Valsavarenche e Cogne, il Centro di educazione
ambientale e la definitiva sistemazione del museo minerario di
Cogne oltre alla mostra tematica dedicata a "L'uomo nel Parco" ad
Introd.
Per coordinare, gestire e far funzionare l'insieme di queste
strutture e di altre che nel tempo potranno essere realizzate, è
indispensabile dotarsi di una struttura quale la Fondazione,
prevista dalla presente legge. L'attività della Fondazione Grand
Paradis si coordinerà con analoghe iniziative promosse dalla
Regione Piemonte, dalla Provincia di Torino, dalla Comunità montana
Orco e Soana e dai comuni piemontesi territorialmente interessati
al Parco nazionale del Gran Paradiso.
La Regione concorrerà alla formazione del patrimonio iniziale
della Fondazione conferendo in comodato gli immobili di proprietà
siti nel villaggio minatori in Comune di Cogne con i relativi
arredi e allestimenti ed erogherà un contributo annuale in misura
uguale ai conferimenti effettuati complessivamente dagli altri
soggetti aderenti.
Per il ?98 è previsto un contributo di 150 milioni che per gli
anni successivi sarà ridotto a 100.
L'allegato A alla presente legge contiene lo Statuto che
disciplina in dettaglio ogni aspetto della Fondazione e ne
definisce le finalità che sono: la promozione del turismo
naturalistico, la promozione, lo sviluppo, il coordinamento e la
gestione dell'insieme dei centri visitatori del Parco, dei giardini
alpini, di arboreti, di musei locali, di esposizioni temporanee e
di quanto è ritenuto opportuno per la valorizzazione del territorio
interessato oltre all'informazione, l'offerta di servizi, la
diffusione di materiale e pubblicazioni a carattere turistico, il
coordinamento e la gestione di centri di educazione ambientale. In
particolare, fissa la sede della stessa presso il villaggio dei
minatori di Cogne, sede che potrà eventualmente essere trasferita
nell'ambito della Comunità montana del Grand Paradis con delibera
del Consiglio di amministrazione.
I soci della Fondazione saranno gli enti che parteciperanno
all'atto costitutivo o che aderiranno successivamente. Potranno
essere soci della Fondazione, oltre che la Regione autonoma Valle
d'Aosta e la Comunità montana del Grand Paradis, i Comuni di
Aymavilles, Cogne, Introd, Rhêmes-Saint-Georges, Rhêmes-Notre-Dame,
Valsavarenche, Villeneuve e il Parco nazionale del Gran Paradiso.
La Fondazione avrà un proprio consiglio di amministrazione, un
direttore, un comitato esecutivo e un consiglio dei revisori dei
conti. L'organico del personale della Fondazione, che opererà nei
settori museale, della didattica ambientale, dell'informazione e
della promozione turistica, verrà definito con delibera del
consiglio di amministrazione in base alle necessità.
È da sottolineare che per questo disegno di legge si sono
espressi favorevolmente la Comunità montana del Grand Paradis e
tutte le amministrazioni comunali interessate dal Parco.
Si dà atto che, dalle ore 12.07, presiede il Presidente
Stévenin.
Président La discussion générale est ouverte. La parole au
rapporteur, le Conseiller Borre.
Borre (UV) Non intervengo per fare la seconda relazione, ma solo
per dire che forse abbiamo perso l'occasione - non per colpa nostra
senz'altro da quello mi è risultato dalle dichiarazioni sia
dell'Assessore che di altri componenti della Giunta - di modificare
il compito che svolge il l'Ente Parco all'interno di questo
territorio perché credo che, avvicinandoci al duemila, debba anche
finire quel momento di controllo del Parco come unica visione di
repressione anziché - come già succede in altri parchi non solo in
Italia, ma anche in Francia - occupare il personale anche per
valorizzare il territorio, quindi con una maggiore professionalità
a tutto vantaggio degli operatori.
Ringrazio l'Assessore che ha accettato il mio emendamento che
cerca di dare l'opportunità al Parco di agganciarsi con il
personale alla gestione di queste strutture.
Altra cosa che dispiace nel discutere la legge è di apprendere
che la parte del Piemonte poco si è attivata per dare risposta
anche nell'altro versante, quindi equilibrare la crescita dell'Ente
Parco e dare delle risposte concrete su queste strutture.
Président La parole au Conseiller Parisi.
Parisi (Aut) In Commissione mi ero astenuto e mi fa piacere che
il Consigliere Borre abbia sollevato alcuni degli aspetti per i
quali il sottoscritto si era astenuto anche perché appare evidente
che ancora una volta si va ad approvare un provvedimento che ha
sicuramente degli obiettivi e delle finalità positive ma che, forse
per la fretta, nasce monco.
In occasione di un'audizione che avevamo avuto sia con il
Direttore che con il Commissario del Parco era venuta fuori la
necessità che questo discorso coinvolgesse anche l'altra parte che
è interessata dal Parco del Gran Paradiso ovvero il Piemonte.
Adesso, come diceva il Consigliere Borre, è stata inserita la
possibilità che l'Ente Parco in una fase successiva possa entrare
in quest'organismo, ma a mio avviso quest'organismo doveva nascere
già con la presenza principale dell'Ente Parco, altrimenti nasce
monco.
Un altro aspetto che aveva sollevato qualche dubbio non solo a
me, ma anche a qualche altro commissario riguardava la presenza del
Direttore che ha una serie di funzioni e che quindi oltre a
dirigere, oltre a svolgere determinati compiti, si trova anche nel
Comitato esecutivo. Si riteneva che la presenza di questo Direttore
all'interno del Comitato esecutivo potesse incidere sulle
competenze spettanti al Comitato esecutivo.
Poi c'era la questione del personale. Qui non si capisce bene
come verrà reperito il personale, come verranno coinvolte tutte
quelle associazioni che già oggi operano sul territorio; penso alle
guide della natura, alle guide turistiche e ad una serie di altre
figure che già attualmente operano nel Parco. Non ho capito se
queste figure verranno coinvolte in quel tipo di problematica
oppure se rimangono al margine della Fondazione.
Président S'il n'y a pas d'autres conseillers qui demandent la
parole, je déclare close la discussion générale. La parole à
l'Assesseur à l'environnement, à l'urbanisme et aux transports,
Riccarand.
Riccarand (PVA-cU) La proposta della Fondazione Grand Paradis è
stata definita con i comuni e le comunità montane e con l'Ente
Parco due anni fa; è stato un lavoro accuratamente portato avanti
di concertazione e poi si è cercato di coinvolgere la Regione
Piemonte in modo che si attivasse parallelamente alla Valle d'Aosta
un'iniziativa legislativa anche da parte loro. Però la Regione
Piemonte ha altri problemi, altre priorità, quindi non è riuscita
ad avviare la stessa cosa. Dopo aver aspettato circa un anno, ci è
sembrato opportuno non attendere oltre e quindi avviare - quanto
meno per la parte valdostana - questa Fondazione per coordinare le
varie iniziative tenendo presente che l'Ente Parco è stato
coinvolto fin dall'inizio per cui se lo decide il Consiglio di
amministrazione dell'Ente Parco, può partecipare fin dall'inizio
alla Fondazione di cui è parte non solo integrante, ma
importante.
Questa è l'impostazione che abbiamo dato, quindi non è che si è
operato con fretta; si è dato tutto il tempo necessario però, se la
Regione Piemonte non ritiene di essere pronta a procedere in questo
senso, non possiamo aspettare ulteriormente anche perché sul
versante valdostano si stanno aprendo queste strutture, quindi è
necessario avere un organismo di coordinamento.
In questo senso l'organismo che si è cercato di prevedere è un
organismo molto snello in modo che non ci sia un appesantimento
burocratico per cui anche il personale proprio dell'Ente sarà
limitato allo stretto necessario, mentre per tutte le attività che
sono più di animazione sul territorio ci si avvarrà delle guide
della natura, delle cooperative, di tutti coloro che già operano
sul territorio e che con l'apertura dei centri visitatori e il
coordinamento di queste sedi espositive avranno sicuramente delle
opportunità molto interessanti.
Devo segnalare che l'apertura del Centro visitatori di
Rhêmes-Notre-Dame, avvenuta la scorsa estate, ha avuto un grosso
successo ed ha visto una grossa partecipazione, tenendo presente
che fra l'altro si paga un biglietto di ingresso per visitare il
Centro espositivo e questo conferma la validità di queste
iniziative. Quindi la Fondazione potrà anche avere una quota
significativa di autofinanziamento attraverso i biglietti di
ingresso alle strutture coordinate che creeranno una rete di punti
visitatori all'interno del Parco e nei territori che sono ai
confini del Parco Gran Paradiso.
Président On passe à l'examen de la loi dans le texte de la
IIIème Commission. On vote l'article 1er:
Présents, votants et favorables: 24
Président On vote l'article 2:
Présents, votants et favorables: 24
Président On vote l'article 3:
Présents, votants et favorables: 24
Président On vote l'article 4:
Présents, votants et favorables: 24
Président On vote l'article 5:
Présents, votants et favorables: 24
Président On vote l'article 6:
Présents, votants et favorables: 24
Président On vote l'article 7:
Présents, votants et favorables: 24
Président On vote l'annexe A:
Présents, votants et favorables: 24
Président On vote la loi dans son ensemble:
Présents, votants et favorables: 25
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK