Consiglio Regionale della Valle d'Aosta - Oggetto del Consiglio n. 2507 del 11 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2507 del 11 luglio 2012 - Resoconto
OGGETTO N. 2507/XIII - Interpellanza: "Cessione da parte
dell'Amministrazione regionale di una struttura destinata a
casa-vacanza degli scouts al comune di Ollomont".
Interpellanza
Richiamata la deliberazione di giunta regionale n. 1315 del
12 maggio 2006 che autorizzava la cessione, a titolo gratuito da
parte della Regione al Comune di Ollomont, di un fabbricato e di
alcuni terreni di proprietà regionale, destinati a turismo di tipo
sociale e a miglioramento piste di fondo e mountain bike;
Visto l'atto notarile del 24 febbraio 2010 con cui
l'Amministrazione regionale ha ceduto al Comune di Ollomont la
struttura destinata a casa-vacanza degli
scouts
;
Constatato che l'atto notarile prevedeva che "il
trasferimento è subordinato all'accettazione da parte del Comune di
Ollomont di tutti i vincoli e le condizioni contenuti negli artt. 3
e 5 della legge regionale 68/94, nonché nel riconoscimento da parte
dell'Amministrazione comunale di Ollomont dell'esistente rapporto
giuridico di comodato con l'Associazione Scout Aosta 1 riguardante
il fabbricato e i terreni circostanti contrassegnati al foglio
17";
Appreso che il Comune di Ollomont ha, invece, proposto un
nuovo contratto di comodato che prevede delle condizioni
peggiorative per l'Associazione Scout Aosta 1 e che, di
conseguenza, le trattative tra l'Associazione e il Comune sono
interrotte da quasi un anno;
i sottoscritti Consiglieri regionali
Interpellano
l'Assessore competente per conoscere:
- quali sono le intenzioni del governo regionale affinché il
riconoscimento da parte dell'Amministrazione comunale di Ollomont
dell'esistente rapporto giuridico di comodato con l'Associazione
Scout Aosta 1 riguardante il fabbricato e i terreni circostanti
contrassegnati al foglio 17, previsto dall'atto notarile, ed il
relativo utilizzo della struttura da parte degli
scouts
siano garantiti.
F.to: Chatrian - Giuseppe Cerise
Presidente
- Ora procediamo alla modifica dell'ordine del
giorno per gli impegni istituzionali del Presidente; passiamo al
punto n. 11 all'ordine del giorno e poi procediamo alla sospensione
dei lavori del Consiglio per permettere l'incontro con i lavoratori
dell'Olivetti I-Jet di Arnad.
La parola al Vicepresidente Chatrian.
Chatrian (ALPE)
- Grazie Presidente.
Negli anni '70 gli scouts valdostani hanno ottenuto dalla Cogne
la disponibilità di una struttura situata a Ollomont, in quei
decenni hanno utilizzato la struttura e hanno anche reso
utilizzabile l'attività di questa struttura; in seguito l'immobile
è stato acquisito a livello patrimoniale dall'Amministrazione
regionale. In sintesi nel 2001 l'Amministrazione regionale ha
aderito ad una richiesta dell'associazione, riconoscendo
l'importanza dello scoutismo, della sua finalità educativa ed il
suo radicamento sul territorio e ha deciso di stipulare un
contratto a tempo indeterminato. Successivamente l'Amministrazione
regionale ha realizzato interventi di rilievo sulla struttura per
rifare il tetto, la casa vacanza, adeguare la normativa
igienico-sanitaria e le risorse sono state ingenti.
L'Amministrazione comunale di Ollomont più volte ha richiesto
all'Amministrazione regionale la possibilità di cessione della casa
colonia e nel prosieguo del confronto si è deciso nel 2006 di dare
corso a questa richiesta. Nell'aprile 2006 c'è stata la conferenza
dei servizi, che ha istruito la pratica dando parere favorevole ai
sensi della legge n. 68/1994, secondo cui la Regione può cedere a
titolo gratuito con una certa finalità i beni di sua proprietà, nel
2010 è stato fatto il rogito. Nel rogito si è inserita la
condizione secondo cui l'Amministrazione comunale di Ollomont deve
tener conto del rapporto giuridico di comodato con l'Associazione
Scouts di Aosta. Nel deliberato si stabilisce che il trasferimento
è subordinato all'accettazione da parte del Comune di Ollomont e
del riconoscimento da parte dello stesso dell'esistente rapporto
giuridico di comodato. Vado al dunque: dopo due anni questo
rapporto giuridico non è ancora stato stipulato, il cerchio non si
è chiuso e quindi chiediamo quali sono le intenzioni del Governo
regionale affinché questa volontà che l'Amministrazione aveva
deliberato sia garantita.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Il collega Chatrian ha già ricordato il percorso del passaggio
dell'immobile al Comune con determinati vincoli e non sto a
ripetere quello che è stato detto. Preciso invece che, in sede di
trasferimento del fabbricato e dei terreni circostanti, la Regione
aveva chiesto al Comune il riconoscimento dell'esistente rapporto
giuridico di comodato con l'Associazione Scouts di Aosta, che ha
tutta una serie di meriti e credo che non ci siano sotto questo
profilo delle differenze di valutazione. Sappiamo cosa fanno per i
giovani ed è in questo senso che si è pensato di mantenere tale
vincolo rispetto al Comune. La cessione a titolo gratuito al Comune
dell'immobile e dei terreni è stata vincolata dalla Regione a
destinazione turistica di tipo sociale e al miglioramento delle
piste di fondo e di mountain bike con delibera del 2006; per
raggiungere queste finalità che sono compatibili con l'attività
svolta dagli scouts, il Comune ha fatto una serie di tentativi per
raggiungere un accordo con gli scouts. Ad oggi la differenza di
valutazione è minima, la proposta fatta dal Comune è otto più otto,
la richiesta è nove più nove, la proposta del Comune è
giugno-agosto e la richiesta è aprile-agosto, cioè sono delle
differenze che con qualche sforzo possono essere colmate. Ho
sentito il Sindaco, è disponibile ad un incontro, mi farò promotore
di un incontro con le parti per vedere se si può chiudere al più
presto, perché è importante che l'immobile possa essere utilizzato.
Credo che le differenze non siano tali da pregiudicare un accordo
in fieri, poi darò riscontro della soluzione che auspico sia
positiva.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Non ripeto le premesse che ho appena fatto, perché penso che le
condividiamo, ma ogni tanto bisogna che chi ha delle responsabilità
se le prenda e chiuda il cerchio, per addivenire ad un accordo
quando l'Amministrazione regionale e la collettività hanno fatto
degli sforzi importanti dal punto di vista finanziario. Utilizzare
delle proprietà in questo momento penso sia la cosa principale e
poi abbiamo tutti delle nostre responsabilità. Il Presidente sa che
l'associazione ha dovuto attivare il Difensore civico e non solo,
quindi auspico che si chiuda il cerchio al più presto. Viste le
importanti risorse messe in campo, visti i decenni di utilizzo di
questa struttura, lo spirito di tale iniziativa era chiudere il
cerchio al più presto e dare corso non solo ai rapporti giuridici,
ma allo spirito che è alla base di questo dossier. Grazie.
Presidente
- Come concordato, i lavori del Consiglio sono
sospesi per una mezz'ora per permettere l'incontro con i lavoratori
dell'Olivetti I-Jet di Arnad nella saletta delle commissioni, alla
presenza del Presidente, dell'Assessore, dell'Ufficio di
Presidenza, dei Capigruppo e dei consiglieri che vorranno
partecipare.
Si dà atto che la seduta è sospesa dalle ore 9,56 alle ore
10,36.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK