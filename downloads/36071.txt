Consiglio Regionale della Valle d'Aosta - Oggetto del Consiglio n. 355 del 16 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 355 del 16 gennaio 2014 - Resoconto
OGGETTO N. 355/XIV - Interpellanza: "Iniziative per rivedere
il Piano dei trasporti pubblici".
Presidente -
La parola alla collega Fontana.
Fontana (PD-SIN.VDA) -
Grazie Presidente.
Considerati i numerosi tagli sui trasporti pubblici che questa
Giunta regionale ha attuato nel bilancio triennale, ad esempio: la
riduzione delle corse giornaliere che collegano i paesi limitrofi
al capoluogo, la soppressione di quelle festive, provocando
considerevoli disagi alla popolazione valdostana già in difficoltà
economica, non potendosi permettere di usare giornalmente
l'automobile per i costi elevati dei carburanti e i pedaggi
autostradali, e la totale impossibilità di muoversi per le numerose
persone anziane che non sono in grado più di guidare e soprattutto
per gli studenti...queste riduzioni provocheranno la non conferma
di molti contratti a tempo determinato degli autisti di linea,
senza considerare l'aumento di smog causato dal ritorno massiccio
dell'uso delle autovetture che, immancabilmente, si concentreranno
all'interno del capoluogo, mentre bisogna incentivare il trasporto
pubblico.
Chiediamo all'Assessore di rivedere il Piano trasporti nel più
celere tempo possibile per consentire alla popolazione l'utilizzo
dei mezzi pubblici, e di promuovere un incontro tra la commissione
consiliare competente e le Associazioni dei cittadini, le
Amministrazioni comunali, le parti sociali e le organizzazioni
sindacali per trovare delle soluzioni adeguate ai problemi dei
cittadini. Grazie.
Presidente
- La parola all'Assessore Marguerettaz.
Marguerettaz (UV) -
Grazie Presidente.
La collega Fontana mette all'attenzione del Consiglio il
problema dei trasporti, che è sicuramente un servizio che ha
riflessi su migliaia di persone: è quanto mai opportuno, e quindi
anticipo nella risposta che sono assolutamente favorevole.
Invertirei i fattori, nel senso che credo sia opportuno un
incontro in Commissione, prima di mettere in piedi revisioni, per
analizzare la situazione perché, sicuramente quando abbiamo dovuto
fare dei tagli, sia l'Amministrazione, ma soprattutto il gestore
hanno cercato di limitare il più possibile le conseguenze
sull'utenza e questo anche per una questione meramente economica,
perché il biglietto - il corrispettivo del trasporto - è incassato
direttamente dai concessionari, e quindi è ovvio che questi cercano
di minimizzare le eventuali perdite di trasporto, perché sono
corrispettivi che entrano nelle loro casse. Allora è chiaro che in
questo tipo di scelta sono stati soppressi servizi festivi perché,
dal punto di vista teorico, anche il Piano di bacino di traffico
voleva dare un segnale. Poi, alla resa dei conti, le corse festive
- e tanti di voi me l'hanno detto - non hanno avuto questo
successo, i pullman erano quasi sempre vuoti. Sicuramente c'erano
delle persone, quindi la soppressione a qualcuno ha creato dei
disagi, ma dal punto di vista delle corse no.
Allora, dato che il nostro sistema comunque dà la possibilità di
avere una rendicontazione puntuale, ho anche piacere di andare in
Commissione a far vedere quelli che sono i numeri e quelle che
possono essere le soluzioni; così come - lo sapete - le
organizzazioni sindacali hanno chiesto una serie di incontri con le
società, ovviamente per affrontare il tema, e quindi, se del caso,
andare poi a rivedere il Piano o comunque, se non rivedere il
Piano, prendere dei provvedimenti, perché il Piano dei trasporti è
una cosa, l'appalto è ancora un altro; perché noi abbiamo approvato
il Piano dei trasporti e poi abbiamo approvato l'appalto, che è una
conseguenza del Piano di trasporti e che ha una durata decennale.
Tuttavia sono totalmente favorevole, anzi, direi che si potrebbe
calendarizzare un'attività in Commissione prima...diciamo per dare
alla Commissione tutti gli elementi e, in una fase successiva, fare
una riunione allargata con consumatori, pendolari e
associazioni.
Presidente
- Per la replica, la parola alla collega
Fontana.
Fontana (PD-SIN.VDA) -
Ringrazio l'Assessore per la
disponibilità. Mi sembra un problema molto importante, che va
affrontato abbastanza in fretta.
Non sono d'accordo sulla questione che si continua a dire che
diamo i servizi e che i pullman sono vuoti. Perché non si può
rivedere, invece di mettere dei pullman così grandi, magari con le
società, di mettere dei pulmini? Noi comunque dobbiamo garantire un
servizio, sennò allora io voglio capire, in Italia, se si fanno dei
servizi...non sempre i pullman e i treni sono pieni, però un
servizio comunque va dato! Noi siamo una regione molto piccola,
sappiamo che siamo una regione di montagna e abbiamo ancora più
difficoltà delle città grandi. Noi questo servizio lo dobbiamo
dare...però non è il caso di fare una discussione qui, perché è
molto complessa, la faremo in commissione.
Un'altra cosa che mi preme dire è che c'è chi ci rimette anche
di posto di lavoro...siamo in un momento così difficile, dove non
riusciamo a trovare soluzioni per incentivare le assunzioni, e
noi...cosa facciamo? Facciamo perdere dei posti di lavoro! Questa è
anche una cosa gravissima, perché sono persone che hanno famiglia,
secondo me bisogna fare il possibile ed evitare questo. So che
avete un incontro con le organizzazioni sindacali e mi auguro che
questi licenziamenti non vengano fatti. Comunque sarà un incontro
molto interessante, cerchiamo di vedere tra tutti cosa si può fare
per risolvere questo grave problema, che veramente sta a cuore ai
cittadini. Grazie.
Presidente -
Grazie. Punto 28 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK