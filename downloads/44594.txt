Consiglio Regionale della Valle d'Aosta - Oggetto del Consiglio n. 1567 del 26 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1567 del 26 maggio 2022 - Resoconto
OGGETTO N. 1567/XVI - Interpellanza: "Interventi volti ad
evitare il ripetersi delle criticità che hanno interessato la
procedura di gara per l'affidamento del progetto
"Valatypical"".
Bertin (Presidente) -
Punto n. 48. Illustra il
consigliere Manfrin.
Manfrin (LEGA VDA) -
Sono stato preceduto in
quest'iniziativa, ma in realtà diciamo che l'iniziativa ispettiva
del collega che ha preceduto non riguardava questo progetto ma già
una prima parte è stata messa sul tavolo, il che facilita
ovviamente l'esposizione di quest'iniziativa, perché parliamo del
progetto "Valatypical" , com'è stato giustamente riassunto nel
titolo, che è una proposta che intende declinare il tema della
qualità di vita riferendosi a una specifica destinazione, ovvero
giovani persone con disturbi dello spettro autistico nella fascia
di età compresa fra i 16 e i 25 anni ad alto funzionamento, una
proposta e un progetto che vale 56.695 euro. Che cosa accade in
questa gara e in questo progetto? Accade una cosa abbastanza
curiosa, abbiamo parlato già di quelle che sono state le criticità
che hanno coinvolto l'ambulatorio dell'autismo, credo che anche a
seguito di questo molto probabilmente, ma non mi sentirei di
confermarlo, spero che l'Assessore ce lo possa dire durante la sua
esposizione, il direttore del Dipartimento di salute mentale esegue
le procedure in capo al RUP per la predisposizione del capitolato
di gara e l'esecuzione delle procedure. La stessa però, e qui sta
il problema, viene anche nominata quale Presidente della
Commissione, si dice nel documento istruttorio preparato dallo
stesso Direttore di Dipartimento: "scelta obbligata dalle procedure
previste dalla piattaforma effettuata tra le poche persone
registrate sul sistema telematico "PlaCe.VdA"".
Il punto è che le direttive che l'ANAC impartisce, e nello
specifico la 760 del 4 settembre 2019, sono orientate a una rigida
distinzione dei ruoli, il RUP e il Presidente di Commissione, per
evitare che queste due funzioni possano essere cumulate e qui
accade una cosa curiosa, cioè il RUP, che fa anche il Presidente,
nominato in questa Commissione, sostanzialmente si esclude dalla
partecipazione dei lavori della Commissione, quindi presiede la
Commissione ma non partecipa ai lavori, prende atto delle
valutazioni delle offerte tecniche esaminate dalla Commissione con
relativi punteggi e le valutazioni delle offerte economiche
risultanti da procedure automatizzate dal sistema telematico e -
questo lo scrive lo stesso responsabile - la sua funzione è stata
relegata come controllore della cronologia delle operazioni di
certificazione dei risultati emersi, senza contribuire in nessun
modo nelle valutazioni e aggiudicazioni. Qui chiaramente c'è un
problema, perché un Presidente di Commissione che non procede a
fare le valutazioni chiaramente apre una serie di criticità. Su
queste criticità viene aperta una valutazione dai dirigenti e dal
Coordinatore della parte sanitaria che evidenziano le problematiche
e indirizzano un interpello per avere un supporto giuridico.
Scrivono in quest'interrogazione: "nell'ipotesi in cui dovesse
accogliersi l'interpretazione giurisprudenziale sulla disposizione
dell'articolo 77, comma 4, del decreto legislativo n. 50/2016, in
base alla quale l'incompatibilità tra il ruolo di RUP e quello di
Presidente della Commissione giudicatrice deve essere valutata in
concreto, desta comunque perplessità l'esclusione del Presidente
della Commissione dall'attività di valutazione posta in capo alla
Commissione medesima". Abbiamo un Presidente di Commissione che
deve valutare ma che non valuta perché è incompatibile o risulta
essere incompatibile con la valutazione che deve effettuare.
"Inoltre - scrivono sempre il Coordinatore e il Dirigente - il
principio di cui all'articolo 77, comma 1, decreto legislativo n.
50/2016, secondo il quale la Commissione è costituita da un numero
dispari di Commissari pare doversi riferire, per ragioni logiche
prima ancora che giuridiche, alla composizione in astratto che, nel
caso di specie, risulta essere di quattro membri", quindi la
Commissione che doveva giudicare era composta da cinque membri. Se
il Presidente, che ha svolto le funzioni di RUP, si esclude dalle
valutazioni, è evidente che la Commissione è composta di quattro
membri e quindi non rispetta le disposizioni previste dal nuovo
Codice degli appalti. I dirigenti chiedono, alla luce di quanto
sopra, di verificare nel complesso la legittimità della procedura
di gara. Ne consegue un approfondimento, secondo me, molto
interessante, spero di non tediarvi, ma credo che sia opportuno
anche comprenderlo, viene confermato appunto, in questo parere -
che scorcio di molto ma prendo le parti essenziali - che la
Commissione è costituita da un numero dispari di Commissari non
superiore a cinque individuato dalla stazione appaltante. Questo è
l'articolo 77 del decreto legislativo n. 50/2016, quindi è di tutta
evidenza che questo non viene rispettato. Dice appunto
l'approfondimento giuridico: "premesso che nessun dubbio
interpretativo pone la formulazione del comma 2 dell'articolo 77
con la conseguenza che una Commissione composta da quattro membri è
in astratto in contrasto con la norma, occorre tuttavia nel
concreto verificare quali siano stati i compiti dei quattro
Commissari, come debba essere quindi valutata la presenza di un
numero pari di componenti e se la presenza del RUP quale Presidente
della Commissione sia ammissibile alla luce della giurisprudenza e
degli interventi di ANAC".
Qui c'è, secondo me, un interessante approfondimento sulla
questione che coinvolge sia alcune sentenze del TAR che alcune
sentenze del Consiglio di Stato rispetto agli orientamenti della
giurisprudenza rispetto alla composizione, soprattutto quella che
vede quattro membri e soprattutto quella che vede eventualmente
coincidere le figure di RUP e di Presidente di Commissione, che
vede direi spesso soccombente questa sovrapposizione di funzioni,
che vede il fatto che questo Presidente non abbia partecipato alle
valutazioni sicuramente come una criticità. Qui ci sono un paio di
paragrafi che vi leggo perché ritengo sia importante: "il
fondamento ultimo di razionalità della disposizione dell'articolo
77, comma 4 - siamo sempre nel Codice degli appalti - è dunque
quello per cui chi ha redatto la
lex specialis
non può
essere componente della Commissione costituendo il principio di
separazione tra chi predisponga il regolamento di gara e chi è
chiamato concretamente ad applicarlo, una regola generale posta a
tutela della trasparenza della procedura e dunque a garanzia del
diritto delle parti a una decisione adottata da un organo terzo e
imparziale mediante valutazioni il più possibile oggettive, cioè
non influenzate dalle scelte che l'hanno preceduta. Sulla scorta di
siffatte premesse argomentative, nella valutazione del Consiglio di
Stato risulta integrata la fattispecie di incompatibilità
dell'articolo 77, comma 4, sempre della 50/2016, stante la
concentrazione in capo alla medesima persona delle attività di
preparazione della documentazione di gara, implicante la
definizione delle regole applicabili per la selezione del
contraente migliore e delle attività di valutazione delle offerte
da svolgere in applicazione delle regole procedurali all'uopo
definite".
C'è quindi una conclusione che scorcio anche qui per non
tediarvi eccessivamente ma che ritengo sia importante, in
conclusione dicono: "la giurisprudenza offre una visione meno
rigorosa che ha riconosciuto la legittimità della coincidenza
soggettiva dei ruoli di un componente della Commissione
giudicatrice del responsabile del procedimento non sussistendo
ipotesi di incompatibilità automatica e ciò anche per effetto delle
modifiche apportate all'articolo 77, comma 4, del Codice degli
appalti che modifica l'attenuazione", e qui portano attenuazione al
rigido principio di incompatibilità previsto dall'articolo 77 nella
sua originaria formulazione, ma anche che "a questa visione fa da
contraltare - quello che dicevo prima rispetto all'orientamento
delle sentenze - un orientamento giurisprudenziale che invece è
favorevole all'interpretazione restrittiva delle disposizioni
vigenti, laddove si evidenzia come quando nel disciplinare di gara
sono fissati i criteri di valutazione delle offerte e i criteri di
ammissione dei concorrenti, con riguardo a tali atti della
procedura sussiste effettivamente il rischio che il funzionario che
li ha formati possa, laddove sia chiamato anche a valutare le
offerte - e credo che sia questo il caso - essere seppur
inconsciamente condizionato dal proprio pregresso convincimento
circa le caratteristiche che deve possedere un'offerta per essere
favorevolmente valutata".
Tuttavia, nel caso che ci riguarda, il RUP, il Presidente di
Commissione, e la coincidenza come sopra evidenziato si presta alle
diverse interpretazioni giurisprudenziali, si è astenuto dal
partecipare alle valutazioni. Se questa astensione è irrituale da
un punto di vista formale, da un punto di vista sostanziale fa sì
che non si integri l'ipotesi di un possibile condizionamento insito
nella coincidenza fra colui che predispone gli atti e colui che
deve giudicare.
Conclude il responsabile del servizio di controllo interno che
"alla luce dell'esame di quanto sopra, non si è in grado di
formulare ipotesi certe in quanto, in caso di impugnazione, la
procedura e la regolarità della stessa non potrà che essere
valutata dal giudice". Sicuramente quindi una grave ipotesi di
potenziale ricorso e ricorso vinto su questo tipo di gara.
Io non voglio tornare - e ho esaurito il mio tempo - sulle
questioni e sui dissidi che hanno portato alle dimissioni del
responsabile dell'ambulatorio dell'autismo, ma io credo che quanto
accaduto in questi atti di gara probabilmente c'entri in parte con
quel tipo di dimissioni. Chiedo alla luce di quanto ho esposto
quali siano state queste criticità che hanno portato a questa
scelta che si intende e traspare dai documenti quasi obbligata, ma
obbligata non avrebbe dovuto essere e se sia intenzione attivarsi
affinché tale situazione non debba ripetersi.
Presidente -
Risponde l'assessore Barmasse.
Barmasse (UV) -
Grazie consigliere Manfrin. Con
riferimento al primo quesito, cioè "quali siano state le criticità
che hanno portato tali incertezze", informo che le criticità che
hanno portato a sollevare incertezze nel merito della procedura di
gara adottata dall'Azienda USL relativamente al progetto per il
sostegno e l'accompagnamento delle persone affette da sindrome
dello sviluppo autistico "Valatypical" , sono state rilevate in una
nota trasmessa all'Assessorato sanità, salute e politiche sociali a
firma del Direttore del Dipartimento di salute mentale in data 7
marzo 2022, nota inviata dall'Azienda all'Assessorato senza che vi
fosse a monte alcuna richiesta per cui venisse domandato un
riscontro da parte dell'Assessorato medesimo. La nota evidenziava i
seguenti elementi di criticità collegati alla procedura di gara
espletata: la nomina del Direttore del Dipartimento di salute
mentale quale RUP per la predisposizione del capitolato di gara e
dell'esecuzione delle procedure e al contempo, quale Presidente
della Commissione, la composizione in numero pari anziché dispari
della Commissione giudicatrice, la dichiarazione di esclusione
dalla partecipazione ai lavori della Commissione giudicatrice da
parte del Presidente della Commissione medesima.
Stante le suddette criticità, la competente struttura
dell'Assessorato ha intrattenuto in materia dei confronti con
l'Avvocatura regionale, i quali, nell'ambito delle attività di
monitoraggio di cui alla legge regionale 5/2000, hanno portato una
richiesta all'Azienda USL di voler verificare nel suo complesso la
legittimità della procedura di gara di cui trattasi. L'Azienda USL
ha svolto un approfondimento sulla questione e ha trasmesso
all'Assessorato una nota della struttura semplice Servizio
controllo interno portante data del 30 marzo ultimo scorso. A
seguito di tale parere interno l'Azienda USL, in data 20 aprile, ha
adottato la determinazione dirigenziale n. 376 con la quale ha
provveduto all'approvazione e affidamento della gara espletata
definita progetto "Valatypical".
Ora, se da una parte il parere del controllo interno
dell'Azienda sanitaria lasciava non pienamente risolti i dubbi di
legittimità sollevati dall'Assessorato, soprattutto in ordine al
fatto che la Commissione di gara non ha operato come collegio
perfetto, ovverosia nella pienezza della sua composizione, e non
era altresì costituita da un numero dispari di componenti, per cui
si evidenziava che in sostanza e in conclusione, alla luce
dell'esame di quanto sopra, non sia in grado di formulare ipotesi
certe in quanto, in caso di impugnazione della procedura, la
regolarità della stessa non potrà che essere appunto valutata dal
giudice; dall'altra parte l'Azienda USL, con l'adozione della
determinazione n. 376/2022 poc'anzi citata ha dato evidenza di aver
ritenuto sufficientemente esaustivo l'approfondimento svolto dai
propri uffici e di aver pertanto risolto positivamente i dubbi di
legittimità sollevati dall'Assessorato. Alla luce di tale
circostanza, l'Assessorato ha domandato all'Avvocatura regionale se
nell'ambito delle attività di controllo sull'Azienda USL, ai sensi
della legge regionale 5/2000, ritenesse che dovessero essere
intraprese ulteriori azioni da parte dell'Assessorato medesimo o
se, tenuto conto dell'autonomia gestionale posta in capo
all'Azienda USL, le azioni intraprese dall'Azienda medesima fossero
tali per cui su questa specifica questione potesse ritenersi
conclusa l'azione di monitoraggio. L'Avvocatura regionale, avendo
esaminato con attenzione la questione, ha risposto che considerata
la valutazione di legittimità della procedura svolta dall'Azienda
USL che ha portato all'assunzione della determinazione aziendale n.
376/2022, prendendo atto che le criticità sollevate non hanno
trovato una piena soluzione nel parere degli uffici competenti
dell'Azienda sanitaria, considerato che le opinioni di
giurisprudenza in materia non sono univoche e che l'eventuale vizio
pare perdere di rilevanza a fronte di una decisione unanime della
Commissione giudicatrice, considerato che la Regione non ha un
potere di annullamento degli atti dell'Azienda USL che
sull'aggiudicazione allo stato non pende alcun ricorso, ha ritenuto
che la Regione abbia correttamente operato nei confini delle
proprie competenze, chiedendo all'Azienda USL di relazionare in
merito alla vicenda, richiesta accolta con la produzione di un
approfondimento, pertanto allo stato ha ritenuto non necessario
ulteriori atti di impulso regionali nei confronti dell'Azienda
USL.
Parlando, comunque, del progetto "Valatypical", sicuramente una
delle criticità che sono state riscontrate, e qui mi rifaccio un
po' all'interpellanza del consigliere Baccega, era che il dottor D.
M. era il responsabile scientifico del progetto e aveva indicato
come figura principale e necessaria la presenza di un
neuropsicologo. Questa figura non è stata riportata nel bando e
questa è stata forse una delle principali... se non il fattore
scatenante, per cui poi ci sono state delle criticità di rapporti
tra il Direttore del Dipartimento di salute mentale e lo
psichiatra.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Assessore, io la ringrazio
infinitamente, anche perché credo che abbiamo trovato la
smoking
gun
alla fine dell'interpellanza e quindi abbiamo capito quali
sono le motivazioni per le quali questi dissidi si siano aperti e
credo che molto probabilmente un annullamento di quella procedura
che lei ci assicura non essere in capo alla Regione, e di questo ne
prendiamo atto e deve essere l'USL che con un atto proprio revoca
questo tipo di procedura... prendiamo atto che abbiamo finalmente
approfondito, siamo arrivati al nocciolo della questione e quindi
le motivazioni per le quali un professionista di cui lei ha fatto
il nome - e mi permetto di farlo anch'io: il dottor D. M., a cui va
il mio ringraziamento per l'immenso lavoro svolto in questi anni
nel settore dell'autismo - sia stato messo alla porta e sia stato
messo nelle condizioni di doversene andare perché veniva mal
sopportato e non coinvolto in quelli che erano i progetti relativi
all'autismo. A fronte di questo credo sia opportuno aprire tutta
una serie di riflessioni,
in primis
rispetto a chi ha deciso
di adottare questo tipo di procedure facendo il RUP, facendo il
Presidente di Commissione... sospendendo il Presidente di
Commissione, non partecipando alle scelte per cercare di aggirare
le norme e quant'altro e comprendere se chi ha prodotto questo tipo
di comportamenti e ha fatto in modo che un professionista come il
dottor D. M. si allontanasse dal settore dell'autismo lasciando
orfani delle proprie competenze una serie immensa di utenti sia una
persona sulla quale far riferimento per la nuova gestione
dell'ambulatorio sull'autismo, perché non dimentichiamoci - lo
abbiamo trattato nell'interpellanza la volta scorsa - che a
sostituire il dottor D. M. è andato il Direttore del Dipartimento e
questo dottore peraltro nel progetto con il quale diceva di
prendere in carico questo servizio, oltre a ridurre di un'ora il
servizio rispetto al supporto dell'ambulatorio, addirittura ha
dichiarato che sarebbe stato affiancato da un professionista che
risulta essere in servizio nella Città della salute di Torino, che,
per motivazioni contrattuali, non può prestare la propria opera al
di fuori della regione. Il professionista che viene indicato nel
progetto relativo quindi è un professionista che si limiterà, come
sappiamo, a fare attività di formazione, il che non significa fare
attività di affiancamento rispetto all'attività ambulatoriale.
Tutti questi bei giochi di potere, simpatia e antipatia, possono
sicuramente essere importanti per comprendere le interazioni umane
anche l'interno dei servizi pubblici che vengono gestiti dalla
nostra Amministrazione ma non dobbiamo dimenticarci un dato
fondamentale: che tutto questo si scarica addosso alle persone che
colpe non hanno, ovvero ai soggetti in questo caso che hanno
disturbi dello spettro autistico. Questi dissidi, queste
problematiche, queste criticità dovrebbero essere risolte a monte
per evitare che persone che hanno già una vita molto difficile: da
una parte, per i problemi che vivono, dall'altra parte per le
limitazioni che a volte la Pubblica Amministrazione mette in campo
nel supportarli e dovremmo fare in modo che tutti questi problemi
non si scarichino su di loro perché loro, purtroppo, sono la parte
debole e la parte debole difficilmente riesce a reagire in queste
situazioni.
Presidente
- Sospendiamo brevemente i lavori per
arieggiare i locali. Il Consiglio è sospeso.
La seduta è sospesa dalle ore 17:06 alle ore 17:33.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK