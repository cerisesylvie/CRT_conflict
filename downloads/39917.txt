Consiglio Regionale della Valle d'Aosta - Oggetto del Consiglio n. 2925 del 20 settembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2925 del 20 settembre 2017 - Resoconto
OGGETTO N. 2925/XIV - Interpellanza: "Interventi per
sopperire ai disservizi e ritardi nella tratta ferroviaria
Pont-Saint-Martin/Aosta".
Rosset (Presidente) -
Punto n. 14 dell'ordine del giorno.
Per l'illustrazione, ha chiesto la parola il consigliere Cretier,
ne ha facoltà.
Cretier (PD-SIN.VDA) -
Il problema del trasporto pubblico
è stato dibattuto molto in quest'aula consiliare, in particolare i
suoi possibili sviluppi futuri: l'elettrificazione e l'affidamento
del nuovo servizio del trasporto ferroviario della Regione autonoma
Valle d'Aosta per i cinque anni, che scadrà il 21 dicembre 2017,
come stabilito dalla legge regionale n. 22.
Per noi e per lei, Assessore, leggo parte del comunicato stampa:
"È una sfida sia in termini di concreto miglioramento dell'offerta,
ma anche per una maggiore efficienza che risponda alle esigenze
valdostane". Aggiungerei: anche per l'aspetto turistico, per la
clientela che sceglie puntualmente di spostarsi con la rete
ferroviaria e che ha un occhio di riguardo agli aspetti ambientali,
in un'ottica di viaggio poco stressante e per gustare il panorama
variegato offerto dalla Valle d'Aosta.
Ora la richiesta è molto semplice e banale: si chiede un
intervento per sollecitare chi gestisce il servizio di trasporto
pubblico ferroviario attuale. Poi, se il bilancio lo permetterà,
passeremo alla fase operativa futura.
Ho presentato un'interpellanza per una serie di segnalazioni
dirette di alcuni utenti che percorrono giornalmente la tratta
ferroviaria Pont-Saint-Martin/Aosta e viceversa. Sono dei
lavoratori e degli studenti che utilizzano la ferrovia per
spostarsi, due categorie, per fare un esempio, per le quali la
puntualità è un aspetto molto importante. Allo stesso tempo, ho
avuto occasione di leggere le note pubblicate da Trenitalia per le
percentuali di corse cancellate, esse sono la fotografia della
mobilità ferroviaria in Valle d'Aosta nei primi otto mesi del 2017.
Questo documento riporta che un solo treno su cento è stato
cancellato e il vanto è che a luglio l'84,1 percento dei
viaggiatori era soddisfatto del viaggio. Bene, ma il margine di
miglioramento se non sulle cancellazioni, almeno sulle
soddisfazioni potrebbe essere aumentato, magari giustificando le
fermate, in modo inusuale e senza annunci ai microfoni, del treno
tra Montjovet e Chambave, perlomeno per comunicare puntualmente ai
viaggiatori che pagano un biglietto, o che hanno in tasca un
abbonamento, le motivazioni di queste fermate. Dopo alcune
verifiche, sembra che, ciclicamente, in Piemonte ? e quindi nel
vicino Canavese ? vi siano dei problemi ai passaggi a livello,
quindi, di riflesso, il ritardo accumulato si ripercuote sul
territorio valdostano e regolarmente cresce prima di giungere ad
Aosta; magari di soli venti minuti, ma per chi ha orari poco
flessibili, ad esempio docenze o lezioni, le timbrature in entrata
al posto di lavoro e la puntualità sono molto importanti. Lo
studente magari perde solo l'inizio della lezione, ma non lo è per
il lavoratore, che deve giustificare al datore di lavoro le
situazioni, soprattutto quando sono recidive. Per non parlare degli
appuntamenti di carattere sanitario, dove la distanza dei plessi
sanitari è proporzionale all'ansia di arrivare in orario, magari
con il rischio di saltare la visita. Le alternative sono poche, sia
per i costi insostenibili dall'autostrada, sia per l'aumento del
traffico (ormai incontrollato) in statale, poiché basta un bel
cantiere localizzato in un punto nevralgico della Valle (vedasi
Montjovet), dove incalzano molti mezzi e si accumulano notevoli
ritardi, che quelli che vogliono essere puntuali, che procedono
troppo velocemente, rischiano sanzioni e incidenti (le zone di
sorpasso possibile sulla statale sono molto poche, malgrado i
cinquanta chilometri).
Ora è chiaro che non imputiamo a lei, Assessore, le
problematiche sopra enunciate, ma le chiediamo - come previsto
nell'interpellanza - se è a conoscenza della situazione dei ritardi
e delle motivazioni, e soprattutto se vi è intenzione d'intervenire
presso Trenitalia o Rete Ferroviaria Italiana per sollecitare
un'azione nel rispetto dei diritti dei viaggiatori, siano essi
lavoratori o studenti, residenti o turisti.
Se il problema permane in Piemonte, malgrado i possibili
miglioramenti tecnologici futuri, ci troveremo ancora a discutere
di ritardi ciclicamente tangibili e regolari e, come spesso viene
citato, del fatto che l'unica cosa che arriva puntuale nelle
ferrovie è il ritardo.
Presidente -
Per la risposta, ha chiesto la parola
l'assessore Restano, ne ha facoltà.
Restano (AC-SA-PNV) -
Effettivamente la Regione è a
conoscenza di alcuni disservizi, o ritardi, che si sono verificati
nel periodo tra il 31 luglio e il 12 agosto lungo la tratta
Montjovet/Châtillon. Riguardano soprattutto problemi con le
coincidenze, l'aumento dei tempi di percorrenza dei treni e la
soppressione di alcuni treni. Per la precisione, nel periodo tra
gennaio e agosto 2017 non sono pervenuti da parte degli utenti
reclami o segnalazioni particolari relativamente al servizio della
tratta Pont-Saint-Martin-Aosta. In generale, secondo i dati che ci
ha fornito Trenitalia, trasmessi puntualmente dalla stessa, per i
mesi da gennaio a luglio 2017 si è riscontrata una media del 94,44
percento dei treni con ritardo inferiore ai cinque minuti e del
98,48 percento con ritardo inferiore ai quindici minuti. I dati
risultano sostanzialmente un poco migliori rispetto a quelli degli
anni precedenti, dove per gli stessi ritardi si avevano delle
percentuali del 92,82 e del 97,82 e per l'anno ancora precedente
(2015) del 91,35 e del 97,51.
Come detto prima, i problemi di cui la Regione è a conoscenza
riguardano soprattutto il periodo da fine luglio al 12 agosto e
sono riconducibili ai lavori infrastrutturali effettuati da Rete
Ferroviaria Italiana lungo la tratta. Trenitalia ha cercato di
risolvere il problema, facendo circolare dei bus sostitutivi lungo
il tratto autostradale, evitando così che questi dovessero
percorrere la strada statale con tempi superiori, a causa dei
lavori in corso sull'arteria stradale. A dirla tutta, il primo
giorno di sostituzione i bus hanno percorso la strada statale e ci
sono stati effettivamente dei disservizi. Siamo intervenuti
telefonicamente e dal giorno successivo si è utilizzata la tratta
autostradale. Il direttore della Direzione regionale ci ha
precisato che i bus in partenza da Aosta alle 18:45, 19:45 e 20:45
dal secondo giorno di inizio lavori hanno effettuato il percorso in
autostrada sulla tratta Aosta-Ivrea con entrata a Nus, Châtillon,
Verrès e Pont-Saint-Martin. Mentre le altre corse da Aosta (per la
precisione quella delle 18,30) hanno continuato a circolare lungo
la statale 26 per assicurare le fermate aggiuntive previste a
Hône-Bard, Donnas e Borgofranco.
La Regione non ha ricevuto ulteriori lamentele riguardo al
servizio o a disagi particolari rispetto a questa soluzione
applicata da Trenitalia.
Relativamente all'intenzione d'intervenire in futuro per
preservare i diritti dei pendolari, dei lavoratori che utilizzano
il servizio di trasporto e con quali modalità, la Regione in questo
momento è vincolata al contratto di servizio 2004/05, sottoscritto
a suo tempo dal Ministero delle infrastrutture e dei trasporti con
Trenitalia, laddove rispetto ai ritardi sono state applicate le
penali previste pari a euro 34.800 nel 2015, 18.240 per il
2016.
Per quanto riguarda il futuro, considerato che la Regione ha
avviato la procedura di gara per l'affidamento del servizio
ferroviario regionale a partire dal dicembre 2018, il contratto di
gara prevede delle maggiori penalizzazioni in caso di ritardi e
degli standard di qualità più elevati per quanto riguarda le
dotazioni tecnologiche, prevede che i rotabili dovranno possedere,
quando il servizio sarà a regime, dei servizi di
wifi
,
validatrice di biglietti a bordo treno, lettore di
smart
card
, biglietti elettronici e sistemi per la diffusione di
informazioni audiovisive. Prevede delle specifiche per la tutela
ambientale, maggiore possibilità di controllo da parte della
Regione e una serie di misure orientate verso i viaggiatori, tra
cui una più efficace gestione dei reclami e un maggior
coinvolgimento da parte delle organizzazioni sindacali e delle
associazioni dei consumatori; prevede inoltre l'abbonamento unico,
nonché un potenziamento dei servizi per le persone con disabilità o
ridotta mobilità.
Presidente -
Per la replica, ha chiesto la parola il
consigliere Cretier, ne ha facoltà.
Cretier (PD-SIN.VDA) -
Grazie Assessore per la risposta e
per gli impegni presi per il futuro con Trenitalia nel nuovo
contratto, sperando che, oltre al servizio, anche le statistiche
abbiano un notevole miglioramento.
Colgo l'occasione per sollecitare nuovamente il Governo
regionale, o chi per esso, per fare una riflessione generale sui
trasporti e sulle autostrade. Ho avuto occasione di fare un viaggio
in Francia e ho semplicemente paragonato i costi dell'autostrada
che ci sono nel vicino Paese, e mi rendo conto che quelli in Valle
sono tre volte tanto, malgrado ci siano di là costi superiori per
la gestione del verde e dell'autostrada.
Chiaramente i problemi della Valle d'Aosta sono altri, di
carattere di bilancio, ma per chi si sposta, sarebbe veramente il
caso di pensare di poter incidere o di poter proporre e di
sostenere (come in Svizzera) le
vignettes
per i residenti, o
qualche beneficio per chi svolge attività commerciale e si sposta
regolarmente, giornalmente in autostrada. Di questa iniziativa se
ne parla ciclicamente. Molto se ne è parlato in passato, ma nulla
di concreto si è prodotto. Forse non c'è la volontà politica, o chi
gestisce l'autostrada non ne vuole sapere. Sarebbe comunque il caso
di pensarci, piuttosto che acquistare le quote della RAV
(iniziativa dell'ultimo Consiglio), che, riprendendo il punto n. 5
delle linee d'urgenza del programma della maggioranza, pare,
secondo noi, una politica degli annunci.
Per tornare all'obiettivo dell'interpellanza e per non
dilungarmi troppo, la richiesta era solo per attivare una
segnalazione a chi di competenza, poiché spesso la voce dei
comitati, di chi scrive sui giornali passa nel dimenticatoio.
Le segnalazioni comunque io le ho avute, anche se nessuno ha
segnalato il caso direttamente a Trenitalia. Quindi molto spesso
l'azione diretta di chi ha un incarico credo abbia un alto valore e
credo possa dettare delle condizioni precise nei contratti,
prendendo in considerazione queste piccole segnalazioni di cui ci
facciamo carico noi Consiglieri. Cosa a cui mi ha gentilmente
risposto lei, Assessore, e che ha messo all'attenzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK