Consiglio Regionale della Valle d'Aosta - Oggetto del Consiglio n. 2917 del 25 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2917 del 25 luglio 2007 - Resoconto
OGGETTO N. 2917/XII - Regolamentazione dell'attività di
reclutamento di clienti della Casa da gioco di Saint-Vincent.
(Interpellanza)
Interpellanza
Premesso che le risposte alla nostra interpellanza del 24
maggio ci hanno lasciato alcune perplessità ed incertezze qui di
seguito elencate e precisamente al numero:
1) il fatto che la Casa da gioco abbia stipulato contratti
con i segnalatori o porteur che non prevedono garanzie personali
sulle posizioni debitorie dei propri clienti appare al di fuori di
ogni logica. Il compenso, anche se modificato nel sistema, ci
risulta prevedere una percentuale sul cambiato e non sul perso (dal
cliente). Ci pare, invece, richiamare la dovuta attenzione sul
fatto che non siano richieste garanzie reali e personali al porteur
il quale presenta il cliente, si prende la percentuale stabilita
contrattualmente e non risponde di eventuali insoluti;
2) il totale degli assegni insoluti dal gennaio 2006 al 30
maggio 2007 è di 1,239 milioni di euro. Non rileva il fatto che
l'azienda abbia concordato un piano di rientro in quanto, a fronte
di mancati pagamenti (di rientro), la stessa azienda non usufruisce
di alcuna azione legale di recupero (art. 1933 cod. civ.). Pur
ammettendo il rientro dell'importo specificato resterebbe una buona
parte a carico di Regione poiché l'importo passato a perdite nel
conto economico si risolve in un carico economico per l'ente
pubblico. Certamente, ammesso e non concesso che il compenso
stabilito contrattualmente sia del 5% e il totale del cambio si
riferisca a quanto prodotto dai clienti dei porteur, la percentuale
pagata ammonterebbe a ben 5 milioni di euro circa. Ne deriva che il
20% circa di detta percentuale equivale alle perdite per assegni
insoluti. Il che non è di poco momento come, invece, si intende
prospettare. Se l'importo del cambio assegni fosse esclusivamente
quello concesso alla totalità dei clienti procacciati, la cosa
sarebbe ben più grave;
3) che il recupero delle somme non pagate sia a carico
dell'azienda è ovvio ma, stante l'articolo 6 del Disciplinare
citato, l'ovvietà non dovrebbe riversarsi sull'Amministrazione
regionale. Sicuramente, e lo speriamo, gli importi degli insoluti
saranno passati a perdite nel conto economico e, pur prevedendo il
recupero in tempi più o meno lunghi e la relativa iscrizione tra le
sopravvenienze attive, lo ripetiamo non devono essere a carico di
Regione. Non si può continuare a gestire la casa da gioco, in
specie l'ufficio cambio assegni, ritenendo una perdita da assegno
insoluto come un minore ricavo. La gestione pubblica è tale da far
ricadere le perdite da insoluti sull'amministrazione dell'ente
pubblico e, quindi, una decurtazione delle entrate tributarie. Non
pare giusto a noi e dovrebbe essere la stessa cosa per
tutti!
Il sottoscritto Consigliere regionale
Interpella
l'Assessore competente per conoscere:
a) se pare corretto, pur nell'autonomia gestionale della
Casino S.p.a., che il contratto col porteur non preveda una
garanzia reale e personale in caso di insoluti stante il fatto che,
come si reputa aver dimostrato, essi ricadono a carico
dell'Amministrazione regionale;
b) se si intenda prevedere, in occasione della modifica del
Disciplinare del 2003, di statuire un importo fisso e massimo a
carico della Regione quale quota ritenuta congruamente fisiologica
esclusivamente per i clienti non segnalati (porteur). Al tempo
stesso, logicamente, non si dovrebbe più ammettere il contratto
esistente con i segnalatori che lamentiamo troppo oneroso;
c) se non si intenda prevedere, a seconda delle
responsabilità aziendali di dirigenti e membri del CdA, l'accollo
di perdite derivanti dal cambio assegni oltre i limiti imposti dal
regolamento dell'Ufficio cambio assegni anche in ragione della
natura giuridica dei debiti di gioco;
d) per quali motivazioni l'Amministrazione regionale può
essere d'accordo con un sistema contrattuale che prevede la non
obbligatorietà della garanzia da parte del presentatore del cliente
e a maggior ragione, con un pagamento di percentuali sul cambiato
anche con una diminuita percentuale.
F.to: Bortot
Presidente
- La parola al Consigliere Bortot.
Bortot (Arc-VA)
- L'Assessore ride, sapete perché? Perché
l'ultima volta su questo argomento mi ha imbrogliato non male,
dicendomi che gli assegni non andati a buon fine dei clienti
procacciati dai "porteurs" ammontavano a 1,7% del bilancio della
casa da gioco ed effettivamente è così e io me la sono bevuta. Non
mi ha dato la percentuale effettiva degli assegni andati a vuoto
sull'ammontare degli assegni dei clienti procacciati dai "porteurs"
e allora lì le cose cambiano e parecchio e non so se forse abbiamo
bisogno di tale figura, perché il rischio è che la percentuale che
paghiamo ai "porteurs" sia superiore al volume di affari che essi
ci portano alla casa da gioco. Vi cito un dato, non la voglio fare
lunga, sentiremo la risposta dell'Assessore: il totale degli
assegni insoluti dal 1° gennaio 2006 al 30 maggio 2007, nemmeno un
anno e mezzo, è di 1.239.000 euro, mi sembra una cifra
esorbitante.
Siccome non vi è traccia sulla bozza dell'anonimo disciplinare
che circola per la Valle d'Aosta, relativa ai nuovi rapporti fra la
casa da gioco e l'Amministrazione regionale, di definire meglio il
contratto fra la casa da gioco e questi Signori, siccome nella
relazione del "CdA" al bilancio 2006 della casa da gioco
sull'argomento "porteurs" si fa riferimento a un contratto fra la
casa da gioco e questa figura, ma sembra che sia irreperibile tale
tipo di contratto, evidentemente occorrerà "metterci mano", perché
a questi Signori sui giocatori procacciati che cambiano il denaro
ci riconosciamo una percentuale non indifferente. Se poi gli
assegni non vanno a buon fine, in teoria rimangono a carico della
casa da gioco, ma, essendo la casa da gioco in rosso rispetto
all'Amministrazione regionale, sono tutti soldi che di fatto poi
vengono scaricati sull'Amministrazione regionale essendo a tutti
gli effetti una perdita che dobbiamo riparare. L'ho detta in modo
un po' ironico non troppo pesante, ma l'argomento richiede
un'estrema attenzione. Dobbiamo definire il nuovo disciplinare e
dobbiamo pretendere che nel nuovo disciplinare si ridefinisca il
contratto fra casa da gioco e questi Signori nella massima
trasparenza. La richiesta all'Assessore è di capire se si sta
lavorando in questa direzione o meno.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Sono ben lieto di rispondere al
collega Bortot precisando che do le risposte coerenti con le
domande che mi vengono fatte, quindi non mi permetto di imbrogliare
nessuno. Se uno vuole avere delle risposte di un certo tipo, mi
faccia delle domande... quindi, se uno ha in testa una domanda, ma
ne fa un'altra... poi ha una risposta e mi dice che l'ho
imbrogliato. No, deve fare un po' di autocritica dicendo: "ho
sbagliato a fare la domanda", allora se sbaglia a fare la domanda,
poi io rispondo come si deve rispondere.
Rispetto a questo argomento, lei tocca uno degli argomenti che
mi hanno visto molto, ma molto attento con delle sollecitazioni al
Consiglio di amministrazione a partire dal 2003, che posso darle
visto che non era in quest'aula.
Nella prima domanda chiede:
"se pare corretto, pur
nell'autonomia gestionale della Casino S.p.a., che il contratto col
porteur non preveda una garanzia reale e personale in caso di
insoluti stante il fatto che, come si reputa aver dimostrato, essi
ricadono a carico dell'Amministrazione regionale"
, solo per
chiarimento sull'Amministrazione regionale non ricade nulla, perché
l'insoluto va a finire solo sul bilancio della "Casinò S.p.a.". Se
lei intende che questo ricade sull'Amministrazione regionale come
azionista, può esprimere un concetto corretto; se lei dice altra
cosa, non è così, dice cose che non sono corrette, tant'è che gli
introiti di gioco sono costituiti dalla sommatoria delle risultanze
dei "bordereaux" di ogni singolo tavolo da gioco. Sugli stessi non
assume rilevanza il mancato pagamento di assegni negoziati per la
provvista dei gettoni, questi vengono poi introdotti nel bilancio.
Il 52% che viene alla Regione quindi è calcolato indipendentemente
dagli insoluti. Ciò premesso, appare evidente che solo
indirettamente gli stessi ricadono a carico dell'Amministrazione
regionale, in quanto nei bilanci della società vengono dapprima
accantonati al fondo svalutazione crediti gli importi dei crediti
di cui non si ha la certezza del pagamento e successivamente, dopo
aver esperito tutto l'iter del recupero, l'importo corrispondente a
detti crediti nella misura residuale diventa un costo per
l'azienda, influendo definitivamente sul risultato di esercizio. La
garanzia personale e reale eventualmente richiesta al "porteur" ha
comportato nel passato oneri aggiuntivi, conseguenti all'erogazione
di un maggior compenso, ossia per spiegarle: il "porteur" prendeva
una certa percentuale sul giocato, dopodiché, se dava le garanzie
per quanto veniva permesso di gestire con la cassa assegni al
cliente, c'era un supplemento. La nuova formulazione del contratto
con i "porteurs", che prevede compensi unitari fissi per ogni
tipologia di giocatore, riduce di molto i compensi da
corrispondere, rafforza in capo all'azienda la potestà di
autorizzazione al cambio nei limiti stabiliti dall'azienda stessa
ed evita la necessità di rapportare i compensi ad una
movimentazione di complessa valutazione.
Seconda domanda:
"se si intenda prevedere, in occasione della
modifica del disciplinare del 2003, di statuire un importo fisso e
massimo a carico della Regione quale quota ritenuta congruamente
fisiologica esclusivamente per i clienti non segnalati (porteur).
Al tempo stesso, logicamente, non si dovrebbe più ammettere il
contratto esistente con i segnalatori che lamentiamo troppo
oneroso"
, probabilmente lei o chi glielo ha segnalato ha letto,
aveva conoscenza di contratti o di disciplinari molto datati,
perché l'attualità è diversa, ma anche nei numeri, e di molto! Se
poi vorrà venire a verificare i dati con me, sarà interessante
vedere qual è l'andamento dei costi dei "porteurs", che segnalo nel
2003 hanno avuto un apice con più di 3 milioni di euro. Quanto
ipotizzato nella prima parte dell'interpellanza è già stato oggetto
in passato di apposita regolamentazione, infatti il contratto di
gestione della casa da gioco del 1966 prevedeva una
compartecipazione della Regione al rischio dell'attività di cambio
assegni nella misura dell'1,5 sul totale dei soli assegni di conto
corrente accettati al cambio fino al massimo di spesa di 50 milioni
di lire. Il successivo contratto di gestione del 1978 aboliva
l'importo percentuale ed aumentava il contributo ad un importo
fisso di 200 milioni di lire annue. Si è ritenuta opportuna
l'abolizione di tale previsione contrattuale, in quanto l'attività
dell'Ufficio cassa assegni è attività propria dell'azienda, che ne
deve disporre nell'ambito della propria autonomia gestionale.
L'eventuale compartecipazione dell'Amministrazione regionale nella
gestione di detta attività e del rischio conseguente non è stata
ritenuta accettabile. E qui comincio a darle dei dati, anche se non
me li ha richiesti: il contratto dei "porteurs", come già detto, è
stato modificato nel 2006 e i risultati di detta modifica hanno
consentito di ridurre i costi a una media da euro 2.260.000 nei 4
anni precedenti ad euro 1.150.000 nel 2006, quindi 2005, 2004, 2003
e 2002 la media di soldi che abbiamo dato ai "porteurs" in questi 4
anni è stata di 2.260.000 euro annui, ma troverà che quelle
provvigioni che abbiamo dato hanno avuto un apice nel 2003 di oltre
3 milioni. Nel 2006 1.150.000 quindi dimezzati rispetto a quella
media dei 4 anni con quell'apice e sa quanto abbiamo speso nei
primi 6 mesi del 2007? Abbiamo speso 190.000 euro. Spero che di
questa risposta sia molto soddisfatto.
"Se non si intenda prevedere, a seconda delle responsabilità
aziendali di dirigenti e membri del CdA, l'accollo di perdite
derivanti dal cambio assegni oltre i limiti imposti dal regolamento
dell'Ufficio cambio assegni anche in ragione della natura giuridica
dei debiti di gioco"
, l'azienda ha approvato un regolamento
dell'attività della cassa assegni assai rigoroso che prevede limiti
di cambio e possibilità di deroghe solo in capo a precise funzioni
apicali. Non è possibile operare oltre la previsione del
regolamento, peraltro, nell'eventualità che ciò accadesse, la
puntuale ricognizione degli organi di controllo aziendale
evidenzierebbe anomalie da sottoporre all'attenzione del "CdA".
Nessuna segnalazione di tale anomalie è pervenuta dal 28 febbraio
2006, data di insediamento dell'attuale "CdA".
Quarta domanda:
"per quali motivazioni l'Amministrazione
regionale può essere d'accordo con un sistema contrattuale che
prevede la non obbligatorietà della garanzia da parte del
presentatore del cliente e a maggior ragione, con un pagamento di
percentuali sul cambiato anche con una diminuita percentuale"
,
si ribadisce quanto già evidenziato precedentemente, ossia la
diversa formulazione dell'accordo contrattuale con i "porteurs",
che prevede compensi fissi in ragione della qualificazione dei
clienti portati all'attenzione dell'azienda. La stessa ha ritenuto
meno rischioso, nell'ottica di una corretta gestione del cliente,
privilegiare il rapporto di continuità dell'attività di gioco
evitando così il ripetersi di situazioni di criticità manifestatisi
nel passato.
Presidente
- La parola al Consigliere Bortot.
Bortot (Arc-VA)
- A prima vista le risposte
dell'Assessore Marguerettaz sembrano esaurienti. Se avessimo avuto
il nuovo regolamento e il nuovo contratto fra "porteurs" e S.p.a.,
tutto questo lavoro sarebbe stato inutile e infatti dobbiamo fare
interpellanze e interrogazioni per poter sapere che esistono dei
nuovi regolamenti e dei nuovi dati. Evidentemente, dal punto di
vista delle interpellanze e delle domande e delle cose da chiedere,
dobbiamo "affinare" meglio i nostri strumenti e questa è una bella
lezione che ho appreso oggi dall'Assessore Marguerettaz, saremo più
precisi. Oggi le dico solo - se è possibile poi avere la nota... -
che verificheremo le cose che ci ha detto con quello che
effettivamente succede all'interno della casa da gioco. Un solo
dato: il riparto fra casa da gioco e Regione però non è 52,48,
abbiamo fatto un po' di conti, arriverà anche al 38, 40, a 60
aggiungendo i ripianamenti di bilancio... ma a questo riguardo
faremo un'altra interrogazione precisa e puntuale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK