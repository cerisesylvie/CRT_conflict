Consiglio Regionale della Valle d'Aosta - Oggetto del Consiglio n. 189 del 23 ottobre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 189 del 23 ottobre 2013 - Resoconto
OGGETTO N. 189/XIV - Interrogazione a risposta immediata:
"Compenso annuale del nuovo Coordinatore della SFOM presso la
Fondazione Istituto musicale della Valle d'Aosta".
Presidente -
Per l'illustrazione, la parola al collega
Donzel.
Donzel (PD-SIN.VDA)
- Grazie Presidente.
Non mi è facile intervenire su questa questione che vede
coinvolte delle persone con le quali ho anche dei rapporti di
conoscenza e di amicizia, ma siamo qui chiamati in Consiglio
regionale a fare un dovere che va al di là dei nostri rapporti
personali e a rappresentare le istanze dei cittadini valdostani
tutti, soprattutto quelli che pagano il prezzo più duro della crisi
economica. Apprendiamo allora che è stato nominato un nuovo
Coordinatore della SFOM presso la Fondazione Istituto musicale
della Valle d'Aosta. Non è stato scelto all'interno dei qualificati
insegnanti di quella scuola, alcuni dei quali addirittura erano
insegnanti dell'Istituto musicale pareggiato, solo per questioni
burocratico-procedurali oggi si trovano ad insegnare nella scuola
cosiddetta "aperta a tutti", non del livello conservatoriale, ma
hanno gli stessi titoli dei loro colleghi dell'Istituto musicale
pareggiato, quindi si tratta di persone qualificate, hanno gli
stessi titoli, glielo garantisco io, Assessore! Ecco, si è ritenuto
opportuno non sfruttare...
(interruzione di un Consigliere, fuori microfono)
...no, stia tranquillo che so quello che dico, hanno gli stessi
titoli...e si è ritenuto invece opportuno non utilizzare questo
personale qualificato e cercare un esperto all'esterno. Ora, quello
che voglio capire è se quest'esperto esterno sarà presente
naturalmente in modo attivo, fattivo dentro la scuola, o passerà di
lì soltanto di tanto in tanto a ritirare lo stipendio, perché
coordinare una scuola di 700 alunni con un gran numero di
insegnanti non è proprio una cosa che si fa nel tempo libero, non
so se ho reso l'idea. Vorrei quindi capire quali sono le
caratteristiche che vi hanno spinto a fare questa scelta.
Président
- Merci collègue. Pour la réponse, la parole à
l'Assesseur Farcoz.
Farcoz (UV)
- Merci Présidente.
Innanzitutto è doverosa una premessa: è vero che la figura del
Coordinatore è sancita dall'articolo 13 dello Statuto e, pertanto,
la scuola essendone stata sprovvista, abbiamo dovuto rimpiazzarla.
In data 28 settembre è avvenuta la nomina del Commissario, il quale
ha tenuto conto dei nominativi suggeriti dal Collegio dei docenti e
pertanto non è stata una nomina univoca, ma è stata condivisa con
il corpo docente. Si tratta di un docente a tempo indeterminato, a
tempo pieno; è vero, sono diciotto ore, ma rappresenta la stessa
identica posizione, che ricopriva il precedente Coordinatore, che
ha svolto un ruolo più che egregio ed è stato in grado di ampliare
l'offerta formativa della SFOM.
Il secondo punto è che sono le stesse ore di insegnamento dei
docenti della SFOM, dunque sia esternamente che internamente,
comunque questi docenti hanno diciotto ore settimanali. Per quanto
riguarda il contratto, si tratta di un contratto stipulato per tre
anni per un totale di 18 mila lordi all'anno ed è bene precisare
che è stato tagliato nell'ultimo anno da 25 mila a 18 mila euro
lordi. Si tratta di un contratto a collaborazione a progetto,
quindi con uno scopo e quindi non sono necessari dei tempi e
comunque delle restrizioni sui tempi, perché ha la semplice
finalità del coordinamento e quindi, come giustamente ha detto,
sono da coordinare 700/800 alunni e i relativi insegnamenti. C'è da
precisare che l'attuale Coordinatore sta facendo tutti i pomeriggi
dalle sei alle sette ore al giorno per ovviamente cercare di
portare avanti il lavoro. Non possiamo pertanto che condividere
questa scelta del Commissario, perché è uno dei nomi proposti che è
stato dato dal Collegio docenti, conosce molto bene la realtà della
SFOM e sicuramente, essendo un esterno, può garantire la terzietà,
quindi un coordinamento sicuramente più corretto. La ringrazio.
Président
- Pour la réponse, la parole au Conseiller
Donzel.
Donzel (PD-SIN.VDA)
- Dovremo, purtroppo, tornare ancora
su quest'Istituto musicale, mi limito soltanto a dire che tra le
caratteristiche dell'esperto mi era sfuggito nella premessa...è che
vengo a scoprire che è un candidato delle liste della Stella Alpina
in passate elezioni, combinazione, no? Vengo a scoprire che è un
insegnante di scuola media a tempo pieno, quindi che dovrà svolgere
il suo ruolo e che ha, diciamo, come competenza sua massima circa
200 alunni tra tutte le sue classi, quindi di colpo diventa...con
una retribuzione aggiuntiva, cioè i 18 mila euro sono aggiuntivi
allo stipendio da insegnante che già percepisce, quindi dovrà fare
l'insegnante, avere i consigli di classe, i collegi docenti, le
attività, gite scolastiche e quant'altro e nel frattempo dovrà fare
anche quello. Lei mi ha detto: "è già stato fatto in passato", non
è proprio così, perché in passato c'è stato un progressivo
cambiamento, quindi non si riferisca al passato, ci riferiamo al
presente. Questa volta l'ha spuntata la Stella Alpina, ha soffiato
il posto a quello dell'Union. Continuiamo con le nomine politiche
in luoghi dove la politica deve stare fuori!
Presidente
- Punto 3.4 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK