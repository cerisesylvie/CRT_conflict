Consiglio Regionale della Valle d'Aosta - Oggetto del Consiglio n. 617 del 26 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 617 del 26 maggio 2021 - Resoconto
OGGETTO N. 617/XVI - Interpellanza: "Intendimenti in merito
al recupero dell'ex Priorato di Saint-Bénin".
Bertin (Presidente)
- Punto n. 27 all'ordine del giorno.
Per l'illustrazione, ha chiesto la parola il consigliere segretario
Distort, ne ha facoltà.
Distort (LEGA VDA) -
L'argomento portato all'attenzione
con la presente interpellanza era già approdato in Consiglio lo
scorso 6 febbraio 2019, quindi poco più di due anni fa, due anni fa
in cui sia le persone, gli interpreti che hanno preso parola
riguardo a questo oggetto, in particolare parlo di me così come
della collega Pulz, che allora era proponente di una mozione... si
trattava di persone che all'inizio di una carriera in seno al
Consiglio regionale affrontavano i primi passi nell'ambito di una
visione politica, poi ognuno con la sua provenienza politica,
ognuno con la sua provenienza ideologica. Oggi uno di questi è qui
presente: il sottoscritto e, a distanza di due anni, ho potuto
sicuramente maturare un certo approfondimento dal punto di vista
dell'ottica con cui si svolge l'incarico politico, rafforzato anche
da ulteriori approfondimenti dal punto di vista accademico per la
mia attività, la mia figura di architetto e soprattutto anche di
fronte alla necessità di avere sempre di più... soprattutto dopo
questa emergenza sanitaria, che paradossalmente ha puntato
l'attenzione esclusivamente sull'aspetto sanitario ma nello stesso
tempo ha creato un effetto di secondo ordine, cioè ha imposto, tra
i tratti positivi nell'ambito del dramma vissuto, la necessità di
avere una visione a 360 gradi ed è esattamente in questa linea che
si pone questa interpellanza.
Si richiama quanto era stato approvato come mozione nel febbraio
del 2019 a cui hanno fatto seguito una serie di atti
amministrativi, tra i quali in ultimo la deliberazione della Giunta
regionale n. 1326 del 9 dicembre 2020 avente per oggetto:
"Approvazione del protocollo di intesa e della convenzione tra la
Regione, l'Ordine degli architetti e il Consiglio nazionale degli
architetti per l'utilizzo temporaneo a titolo gratuito della
piattaforma informatica denominata "Concorsiawn.it" per lo
svolgimento del concorso di progettazione a due gradi inerente
l'intervento di recupero dell'ex Priorato Saint-Bénin da destinare
al servizio del Convitto regionale Federico Chabod".
Questo è l'inquadramento amministrativo, poi ci sono delle
riflessioni che ho piacere di condividere con voi, in particolare
chiaramente in dialogo con l'Assessore competente: l'assessore
Caveri, le considerazioni riguardano questi temi: in linea ai
principi di rigenerazione urbana è opportuno che gli interventi a
carico di singoli organismi edilizi, quando sono di rilievo, siano
considerati su una scala di progettazione urbana coinvolgendo negli
obiettivi progettuali il contesto urbano di collocazione, quanto
meno per l'area interessata e la sua relazione con le diverse
funzioni presenti e future estese al tessuto urbano circostante. È
estremamente importante la visione della situazione al contorno,
cioè pensare che un oggetto edilizio non è fine a sé stesso, ma è
un risultato di un'attività umana che ha costruito nel tempo un
disegno di città e quindi la relazione con il suo contorno è
assolutamente importante e da definire.
Altra considerazione: noi abbiamo una normativa vigente relativa
a indicazioni strutturali nell'ambito delle zone sismiche di
appartenenza di collocazione, che prevede tutta una serie di
individuazioni o dotazioni di requisiti strutturali di resistenza
per superare la vulnerabilità strutturale in caso di sollecitazioni
sismiche. Queste normative, nella collocazione sismica in cui si è
voluto introdurre la Valle d'Aosta, fanno sì che siano necessari,
si impongano interventi strutturali estremamente significativi,
estremamente sostanziali, spesso invasivi, particolarmente invasivi
sugli edifici esistenti: parlo di edifici costruiti negli anni
Sessanta, Settanta, Ottanta, Novanta, in varie edizioni, però
comunque prima dell'entrata in vigore di certi requisiti
strutturali, in particolare prima dell'entrata in vigore delle
vigenti norme in ambito sismico. Cosa succede e cosa vuol dire
questo? Vuol dire che gli edifici al contorno avranno bisogno a
loro volta di una serie di adeguamenti strutturali. Questi
adeguamenti strutturali possono essere particolarmente imponenti,
invasivi, di conseguenza, costosi e quindi, quando la situazione al
contorno prevede la presenza di fabbricati di proprietà regionale o
dell'ente pubblico, è chiaro che si può porre ed è opportuno che in
una sede come questa si facciano delle valutazioni sull'opportunità
di intervenire in futuro con degli adeguamenti strutturali di
particolare rilevanza soprattutto dal punto di vista economico
oppure procedere con demolizione e ricostruzione. Questi sono
obiettivi, sono valutazioni che sono assolutamente necessari
all'ordine del giorno.
In questo caso, nella localizzazione specifica del Saint-Bénin
noi ci troviamo una costruzione dell'anno 1000, tutelata,
classificata come monumento, attorniata da edifici costruiti in
altre epoche: abbiamo il liceo scientifico, la sede storica, quella
in cui io e altri miei coetanei hanno svolto la loro formazione
scolastica, liceo scientifico costruito durante il periodo del
ventennio e poi abbiamo un corpo di fabbrica e un organismo
edilizio che sono rispettivamente l'Istituto Manzetti e l'organismo
del Convitto Chabod, costruiti nei decenni degli anni
Sessanta-Settanta, non ho individuato la localizzazione temporale
ma non è determinante. È determinante il fatto che questo edificio
che è monumento, di conseguenza una posizione gerarchica semantica
dal punto di vista proprio della percezione della tutela e della
valorizzazione, si trova letteralmente assediato da edifici attorno
a lui che, di fatto, ne occultano quasi completamente la vista. Il
progetto che era stato avviato a seguito della mozione del 2019
prevedeva l'avvio di un concorso proprio per passare a una fase
concettuale di concepimento iniziale, non entrare nel vivo di una
progettazione preliminare definitiva e poi esecutiva, ma di un
intervento di riuso e di valorizzazione dell'edificio storico, però
a servizio, come espansione dell'attuale Convitto. Allora con tante
riserve così è passata in quel periodo questa mozione. Ad oggi io
vorrei sapere da parte sua, Assessore: "quale sia attualmente lo
stato di avanzamento delle fasi concorsuali relative all'intervento
di recupero dell'ex Priorato di Saint-Bénin; quali siano gli
intendimenti dell'attuale Giunta relativi agli obiettivi di
recupero dell'ex Priorato di Saint-Bénin quale espansione della
struttura convittuale Federico Chabod - perché potrebbero essere
cambiati gli orizzonti, con le premesse che ho inserito sulla
valutazione degli interventi di adeguamento strutturale degli
edifici limitrofi e su concetti di rigenerazione urbana si apre la
possibilità proprio di indirizzare una visione, una visione ben
diversa, anche radicale - e se sia intenzione mantenere gli
indirizzi di recupero avviati..." o procedere in diverse ipotesi;
infine, terzo punto: "se risulta ipotizzabile una visione di
intervento omogeneo, su scala urbana riguardante l'intera zona in
questione, comprensiva, quindi, dei fabbricati circostanti e le
restanti aree libere, nell'ottica dei principi di rigenerazione
urbana". La rigenerazione urbana, preciso, intende anche la
possibilità di un'eventualità di radere al suolo alcuni edifici e
restituire libertà, l'area libera. Questo lo dico per scandalizzare
in anticipo e aprire la danza dell'intervento della risposta
dell'Assessore.
Presidente -
Per la risposta, ha chiesto la parola
l'assessore Caveri, ne ha facoltà.
Caveri (VdA Unie) -
Intanto mi sopporterete per circa due
ore perché l'accorpamento di dieci interpellanze fa sì che sarà da
qui alla fine della giornata un vero
one-man show
.
La questione che lei pone è molto importante perché il
Saint-Bénin, dove una parte è già ristrutturata per il museo, è un
simbolo della cultura valdostana, ricordo che divenne un luogo di
insegnamento con una bolla pontificia del 1604, quindi è una storia
lunghissima, si sono poi alternati vari ordini religiosi: i
Canonici del San Salvatore, poi ci sono stati i Barnabiti, poi i
Giacobini trasformarono nel 1793 la costruzione in un ospedale
militare, ma poi tornò a essere collegio, quindi si può dire che
generazioni e generazioni di Valdostani si sono formati lì per
studiare.
Io naturalmente, come capita a tutti quelli che si occupano di
amministrazione, sono salito su un autobus in corsa e l'autobus in
corsa è che la struttura edilizia delle strutture scolastiche mi ha
riferito che le scadenze sono state queste: entro la scadenza del
26 febbraio 2021, quarantacinque partecipanti hanno inoltrato gli
elaborati relativi al primo grado del concorso di progettazione. Il
19 marzo si sono conclusi i lavori della commissione relativi al
primo grado e sono stati pubblicati i codici alfanumerici dei
cinque
concept
progettuali ammessi al secondo grado. Entro
la scadenza del 14 maggio 2021, sono pervenuti gli elaborati
relativi al secondo grado. La conclusione dei lavori della
commissione di valutazione è prevista entro il 4 giugno 2021 e la
seduta pubblica, come si dice in termini tecnici, di decriptazione
dei documenti amministrativi e di proclamazione della graduatoria
provvisoria è fissata per il giorno 7 giugno 2021. Questa è la
prima circostanza, cioè noi avremo già degli elaborati rispetto ai
quali bisognerà fare dei ragionamenti, compreso, a mio avviso, il
ragionamento che lei ha fatto.
Ovviamente lei sa che, quando è stata fissata una missione per
questo tipo di concorso, la logica era quella di un allargamento
del Convitto regionale Federico Chabod, che oggi si occupa di
allievi delle scuole primarie, delle secondarie di primo e di
secondo grado. La logica di questo incarico era quella di allargare
per così dire il Convitto avendo delle dotazioni che servivano per
aspetti ricettivi, aree ludico-ricreative, che oggi all'interno del
Convitto non ci sono più per questa utenza giovanile tra i 6 e i 19
anni.
Ora, bisognerà vedere che cosa arriva, io trovo che sarebbe
molto, molto
hard
pensare di abbattere l'attuale Convitto;
qualche ragionamento invece si potrebbe fare e i tecnici, adesso
non c'è in aula l'assessore Marzi... ma si è incominciato a
guardare... eccolo là, scusa non ti avevo visto... qualche
ragionamento sui costi di ristrutturazione sismica del Manzetti,
che sarebbero assolutamente enormi, c'è, qualunque tipo di scelta
diversa quindi oggi dovrebbe far parte di un ragionamento
costi-benefici che naturalmente andrebbe affrontato. Molto diversa
è la questione della ristrutturazione del liceo scientifico in via
Conseil des Commis, perché il liceo scientifico, come voi sapete, è
in fase di ristrutturazione e purtroppo, come voi sapete, in questo
momento questo immobile è fermo per il fallimento dell'azienda.
Questo, tra l'altro, mette nei guai tutti, perché nel difficile
puzzle
dell'edilizia scolastica la rapidità di realizzazione
e di messa a norma di quell'immobile sarebbe stata molto
importante.
Diciamo quindi che aspettiamo di vedere gli esiti, esiste oggi,
rispetto a questa questione dell'adeguamento degli immobili, un
atteggiamento che si vede anche nell'immobile di quello che io
chiamo l'ex Magistrale di via Torino, se noi dovessimo scegliere di
metterlo a norma, anche in quel caso i costi sarebbero
spaventosi.
Il suo suggerimento di una riflessione complessiva attorno a
quell'area quindi credo che debba essere accolto, sarà oggetto di
approfondimento e naturalmente di un confronto quando necessario
con il Consiglio Valle.
Presidente -
Per la replica, ha chiesto la parola il
consigliere Distort, ne ha facoltà.
Distort (LEGA VDA) -
Grazie assessore Caveri per la
risposta e mi compiaccio per l'allineamento. Io ho voluto essere
provocatorio, ma la provocazione è sempre una strategia
fondamentale, perché, se c'è terreno fertile, si mette radici, se
non si mette radici, vuol dire che il terreno non era fertile. In
qualche modo quindi questa strategia l'ho messa in atto e ha dato i
suoi frutti, uso l'esempio del terreno fertile perché l'amo e il
pesce penso che non sia proprio troppo adatto, ma era esattamente
in questa linea.
Chiaramente la visione di insieme è una visione a cui non si può
rinunciare, una
governance
oggi deve per forza di cose avere
una visione d'insieme. Pensare di affrontare i problemi
singolarmente vuol dire mettere delle toppe, quindi mi conforta che
il suo intervento esprima esattamente questa linea, perché è di
questo che abbiamo bisogno ed è esattamente in questa linea che
entra questa interpellanza, che non vuole pungolare in termini di
pura attitudine di opposizione, ma vuole proporre ed è esattamente
questo l'intendimento.
Il concetto di rigenerazione urbana, come dice la parola
"rigenerare", genesi, la formazione, prevede la possibilità anche
di attuare delle situazioni di
tabula rasa
, sono
fondamentali, bisogna avere il coraggio. Questo è un coraggio che
gli architetti sono formati a svolgere, a operare sulla base di
indicazioni che devono essere date ovviamente dall'ente pubblico.
Dalla politica quindi ci si aspetta questo: la possibilità di
pensare di creare delle
tabula rasa
. Ovviamente tutto questo
è finalizzato alla massima valorizzazione di certe parti della
città e alla riorganizzazione delle proprie funzioni, quindi
sull'aspetto del Manzetti mi conforta condividere una linea
estremamente vicina, sull'edificio degli anni Sessanta del Convitto
Chabod, a mio parere, bisognerà, senza voler essere irrispettoso,
assolutamente, avere la stessa visione e la stessa freddezza, la
stessa lucidità anche in questo ambito.
È chiaro che tutto quanto deve essere fatto e deve essere svolto
nei tempi e nei modi, quindi pensando un corretto e intelligente
turnover
assolutamente, in modo tale che ci siano prima la
ricollocazione e poi si possano mettere in atto le fasi di studio
della città, di questa parte della città, dove la rigenerazione,
tornando al concetto di rigenerazione, non entra in merito soltanto
al riuso degli edifici, ma entra anche nella revisione,
rigenerazione degli spazi liberi, delle aree libere, perché la
città è fatta di equilibri di pieni e di vuoti e questo permette un
certo tipo di funzione. Sono temi che non devono rimanere
nell'empireo degli urbanisti, questi sono temi che tratta la
signora Maria quotidianamente quando attraversa una città e in
questa città prova il piacere del riconoscersi, del ricevere dei
messaggi chiari, anche se lei non ha la preparazione per cogliere
aspetti urbanistici e semantici, li percepisce.
Noi se soltanto andiamo a vedere attorno alle mura perimetrali
dell'attuale Collegio di Saint-Bénin, ci accorgiamo di una distanza
estremamente esigua rispetto gli edifici che sono stati costruiti
negli anni Sessanta. Al Manzetti in particolare si crea una
quintana, che è di una tristezza infinita, è visibile da via
Festaz, quindi tutto questo pensare che... deve essere messo in
atto assolutamente per un livello di
governance
che la Valle
d'Aosta merita e occorre avere la capacità di mettere in atto
questi temi con coraggio, con dedizione, con professionalità.
Grazie comunque per l'attenzione dimostrata nella risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK