Consiglio Regionale della Valle d'Aosta - Oggetto del Consiglio n. 2607 del 4 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2607 del 4 aprile 2007 - Resoconto
OGGETTO N. 2607/XII - Acquisto di terreni da parte della
Funivie Gran San Bernardo S.p.a. (Interrogazione)
Interrogazione
Premesso che:
- la società Funivie Gran San Bernardo S.p.a., partecipata
dalla Regione tramite Finaosta S.p.a., avrebbe comprato circa 10
mila metri quadri di terreni posti nelle vicinanze della partenza
degli impianti;
- intendimento della società sarebbe di offrire tale area
gratuitamente ad imprenditori interessati a realizzare un complesso
alberghiero;
i sottoscritti Consiglieri regionali
Interrogano
il Presidente della Regione e l'Assessore delegato per
conoscere:
1) se quanto riportato in premessa corrisponde a verità e nel
caso quale sia l'importo sostenuto dalla società per l'acquisizione
dei terreni e quali le modalità con cui realizzare
l'operazione;
2) quali sono i presupposti e i fini di tale
operazione;
3) l'elenco dei proprietari che avrebbero venduto i
terreni.
F.to: Frassy - Tibaldi - Lattanzi
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Nell'interrogazione si fa riferimento
all'attività di una società partecipata: le "Funivie Gran San
Bernardo", partecipata dalla Regione tramite "Finaosta", rispetto
all'acquisto di circa 10.000 metri quadri di terreni posti nelle
vicinanze della partenza degli impianti, quindi si chiede se quanto
riportato in premessa corrisponde a verità, nel senso se è vera
questa notizia e se è intendimento della società offrire tali
terreni gratuitamente ad imprenditori interessati. Essendo questa
una società che non è controllata, ma partecipata, è stata chiesta
una memoria alla società, che ha dato tale promemoria. La società
ha confermato di aver messo in atto un'operazione di acquisto, che
è di 14.250 metri. Il prezzo complessivo è stato di 330.815 euro e
il prezzo unitario oscilla dai 15 euro ai 35 euro al metro e
l'acquisto è stato concluso a 23,2 euro. Questa operazione è stata
effettuata previa esecuzione di una perizia di un geometra, che
aveva individuato come valore massimo di acquisto quello di 35
euro. Nella domanda mi si chiede l'elenco dei proprietari che hanno
venduto i terreni, questo elenco è disponibile, io non lo leggerei
in aula, lo darei in forma riservata, do l'elenco al collega
Frassy, ma questo è l'elenco preciso di tutti gli aventi diritto,
quelli che hanno ceduto; non credo che porti nulla alla risposta,
ma è un elemento a sua disposizione. Adesso nello scorrere i nomi
non mi sembra che vi siano dei nomi particolarmente noti, né
politici, né parenti dei politici... però le darei tale elenco.
Per quanto riguarda l'intendimento, la società così come
elaborato in sede di "CdA" e prontamente verbalizzato ad agosto
2005 o a settembre 2005 si è trattato preliminarmente l'argomento,
in sintesi emerge la volontà del "CdA" di impegnare la società in
iniziative che possano creare le premesse per la realizzazione di
strutture turistico-alberghiere che possano garantire un volano di
frequentazioni del comprensorio turistico in generale sciistico.
L'ipotesi individuata consiste nel concludere un possibile accordo
con operatori del settore immobiliare alberghiero interessati
all'investimento, all'epoca degli atti risulterebbero esserci stati
dei contatti che tuttavia non sono stati concretizzati. Dalle
informazioni rese per le vie brevi dal Presidente della società, vi
sarebbero state dichiarazioni di interessi da parte di più
operatori che, per passare a una fase di trattativa, sarebbero
attualmente in attesa della definizione di un PUD, perché, rispetto
a questa iniziativa, l'urbanizzazione e l'edificazione dell'area
deve essere preceduta da un'iniziativa che è un PUD di natura
pubblica. Rispetto a tale iniziativa, quindi l'articolazione
dell'eventuale accordo non è propriamente come indicato in
premessa, ma vi sono come possibilità una futura eventuale vendita,
una costituzione di un diritto di superficie a titolo oneroso o con
clausola di riscatto degli immobili costruiti, vi è un conferimento
dei terreni in una costituenda società di investimento con
partecipazione minoritaria della "Grand Saint-Bernard" o altre
modalità di utilizzo da individuare. L'utilizzo gratuito così come
indicato in premessa quindi non sembra essere nelle strategie, ma è
stata un'operazione che ha condotto la "Grand Saint-Bernard" che,
in virtù di una particolare frammentazione dei terreni, ha fatto
delle trattative in modo tale da poter proporre ad eventuali
investitori la possibilità di disporre di un PUD, quindi di un
ambito edificabile particolarmente importante - 14.000 metri - e
che in una zona come quella dell'alta Valle del Gran San Bernardo è
una strada da perseguire, perché vi è una carenza strutturale di
alberghi, vi è una carenza di posti letto e solo ponendosi questo
problema si può dare continuità a degli impianti che purtroppo
hanno un interesse importante nei fine settimana, nelle festività,
ma non vi è la possibilità di ospitare le settimane bianche o quel
turismo che dà una normalizzazione al flusso.
Presidente
- La parola al Consigliere Frassy.
Frassy (CdL)
- Abbiamo ascoltato la sua risposta, ma
alcune valutazioni vanno fatte. Il problema del turismo in Valle
d'Aosta è un problema noto che tutti noi conosciamo e che penso
l'Assessore Pastoret ben conosca, ma difficilmente abbia soluzioni
per risolverlo nel medio-breve periodo. La differenza fra il
turismo invernale valdostano e quello altoatesino sta in un numero:
30% e 70%, che sono le percentuali, 30% - forse più a scendere che
a salire - di turisti che fanno la settimana bianca in Valle
d'Aosta rispetto al 70% dei turisti che fanno invece la settimana
bianca nel Trentino Alto Adige. Forse come Regione negli anni
'60-'70 avevamo fatto delle scelte che il tempo ha dimostrato
essere sbagliate e che hanno penalizzato lo sviluppo alberghiero
soprattutto dei grossi complessi alberghieri, privilegiando il
turismo delle seconde case; i risultati sono quelli di oggi. La
zona del Gran San Bernardo è una zona turisticamente interessante,
ma è purtroppo una zona che soffre lo stesso malessere che soffrono
località più note, come Courmayeur, La Thuile, Pila e l'elenco
potrebbe continuare ancora. Sappiamo anche che nella nostra Regione
le società funiviarie sono società per la stragrande maggioranza
partecipate dal capitale regionale o sotto forma di controllo, o di
semplice partecipazione, ossia di controllo indiretto; allora
questa operazione è un'operazione innovativa rispetto a quanto
accade da altre parti, ma nella sua innovazione non può non porci
qualche dubbio. Sono andato a vedermi i bilanci di questa società e
purtroppo non si discostano di molto dai bilanci sempre
profondamente in rosso delle altre aziende funiviarie. Vedo che il
1° settembre 2006 avete conferito l'incarico a "Finaosta" di
sottoscrivere l'aumento di capitale per 192.000 euro, finalizzato a
ridare equilibrio alla situazione economico-finanziaria a seguito
dell'esercizio precedente. Vado poi a vedere novembre 2005,
deliberazione analoga per 323.000 euro e così, andando indietro nel
tempo, sono risalito fino al 1999 ma, se mi fossi "preso la briga"
di andare oltre, non sarebbero cambiati i risultati. La società
"Funivie Gran San Bernardo" ha una partecipazione Regione tramite
"Finaosta" gestione speciale e Comune di Saint-Rhémy che sono le 2
partecipazioni portanti. Non dimentichiamo che in quella zona
esistono strutture alberghiere, residenze turistiche, "bed &
breakfast" che danno in quella che viene definita dall'AIAT la
sottozona del Gran San Bernardo qualcosa come 2.132 posti letto. Se
pensiamo di poter risolvere i problemi con la costruzione di una
struttura alberghiera che sia allocata vicino alla biglietteria,
forse è una scommessa sulla quale varrebbe la pena fare qualche
riflessione, perché altre località che hanno sempre carenze di
posti letto hanno le strutture allocate nei dintorni delle partenze
funiviarie, ma non hanno risolto i loro problemi. Qual è allora
l'obiezione che facciamo a tale operazione? La perplessità è
questa: ha senso che una società che è profondamente in passivo
nella sua gestione faccia un investimento di tale misura per andare
a promuovere degli insediamenti turistici - e qui apro una
parentesi: mi auguro che la nostra funzione esercitata tramite
"Finaosta" ci porti a pretendere che la società faccia poi una
procedura trasparente di bandi e di avvisi - quando poi in
quest'area vi sono strutture alberghiere che forse avrebbero potuto
con una maggiore attenzione della società o dell'amministrazione
svilupparsi e dare quelle maggiori capienze? Il problema non è
delle capienze perché se lei, Assessore, va a vedere i dati delle
AIAT, si rende conto che il tutto esaurito nella sottozona del Gran
San Bernardo è stimabile in alcune settimane, allora qui il
problema non è di avere più posti letto, ma di riempire i posti
letto esistenti. Non capiamo poi da dove siano saltati fuori questi
soldi, perché di tale operazione nelle deliberazioni di
finanziamento e ricapitalizzazione non se ne fa assolutamente
menzione. Non è un dato da poco allora, perché se una società è in
equilibrio, fa le sue scelte di gestione ma, quando vediamo che
annualmente la società ha bisogno di avere una ricapitalizzazione
per coprire i disequilibri di gestione economico-finanziaria,
queste risorse da dove sono saltate fuori? Tali risorse dovevano
essere iscritte con una voce particolare che poteva essere oggetto
di una ricapitalizzazione particolare, perciò il modo stesso in cui
è partita l'operazione... perlomeno dal punto di vista della
pubblica amministrazione, perché probabilmente nell'ambito del
"CdA" ci sarà stata una deliberazione nel periodo a cui lei ha
fatto riferimento (settembre/agosto), ma nelle deliberazioni di
ricapitalizzazione, che sono quelle che danno i soldi alla società,
di questa cosa non se ne fa cenno. Prendiamo perciò atto di quello
che lei ci ha detto, rimaniamo molto perplessi sul tipo di
operazione che si sta facendo perché non abbiamo questo
convincimento ottimistico che sia necessario aumentare i posti
letto per portare in riequilibrio i conti della "Gran San Bernardo
S.p.a.". Faremo ulteriori verifiche e ci riserviamo di tornare
sull'argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK