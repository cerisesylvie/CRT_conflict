Consiglio Regionale della Valle d'Aosta - Oggetto del Consiglio n. 3758 del 25 settembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3758 del 25 settembre 1992 - Resoconto
OGGETTO N. 3758/IX Impegno della Giunta regionale a
concordare con il Comune di Aosta per l'allestimento della "Mostra
Concorso dell'Artigianato tipico" per il 1993.
(Approvazione di
risoluzione - Ritiro di mozione)
Mozione Venuti a conoscenza della situazione di grave disagio
creatasi, negli ultimi tempi, dalla messa in opera - nella centrale
Piazza Chanoux di Aosta - di una serie di tendoni montati su pedane
e piazzati in modo tale da rendere infruibile la Piazza
stessa;
Ritenuto superfluo rammentare che l'uso della Piazza Chanoux di
Aosta dovrebbe essere riservato al passeggio e al ritrovo dei
cittadini e dei turisti, numerosi in questo periodo dell'anno,
privati invece ed ingiustamente a lungo, dell'unico luogo che il
Comune di Aosta è riuscito ad abbellire e quindi a rendere più
piacevole e a favorire un punto di incontro per tutti coloro che
cercano e vogliono trovare spazio per un momento di relax, di svago
e di vari interessi culturali e commerciali;
Atteso che l'organizzazione della Mostra dell'artigianato tipico
valdostano poteva dislocare altrove e meglio le strutture
espositive, limitando anche il tempo allo stretto necessario per il
montaggio dei suddetti tendoni che è durato più della edizione
fieristica in sé, mentre per il "Festival Bar", la manifestazione
canora svoltasi la scorsa estate, il lavoro di allestimento e di
smontaggio delle strutture è stato svolto nel breve lasso di tempo
di circa 48 ore totali;
Sentite le lamentele e la motivata protesta di commercianti, di
operatori turistici e di cittadini indignati per questa pesante e
costosa ingerenza dell'ente regionale nel contesto della vita
estiva del Capoluogo valdostano, turbata da questa
manifestazione;
Ravvisata la opportunità di provvedere a che non si verifichi
più una simile congiuntura di aperto disagio per la popolazione che
ha il diritto di vedere salvaguardata la sua "Piazza" principale,
specie considerando che esistono alternative percorribili per la
"Foire d'Eté";
Visto che tra l'altro l'allestimento in Piazza Chanoux ad Aosta
della predetta manifestazione, un negativo riscontro di immagine
specie presso i turisti che imprecano contro il "blocco" del
transito pedonale della Piazza;
con la presente Mozione
il Consiglio regionale della Valle d'Aosta
Impegna
la Giunta regionale a promuovere manifestazioni del tipo "Foire
d'Eté" in spazi diversi da quello della Piazza Chanoux di
Aosta.
F.to Chiofalo, Beneforti.
Presidente Ha chiesto d'illustrare la mozione il Consigliere
Chiofalo.
Chiofalo (DC)
Dico subito che questa mozione non vuole
essere assolutamente una polemica contro la Mostra dell'artigianato
tipico valdostano, anzi queste manifestazioni secondo noi vanno
incentivate, specialmente per quanto riguarda il comune di Aosta,
ma la mozione che abbiamo presentato vuole fare in modo soltanto
che le manifestazioni che si svolgeranno in futuro dell'artigianato
tipico valdostano non comportino dei disagi ai cittadini aostani,
valdostani ed ai turisti, a coloro che vengono a visitare la nostra
città, che vorrebbero trovare un luogo più idoneo per
osservare.
Ma abbiamo assistito e assistiamo quasi ogni anno puntualmente
che i cittadini vengono privati per un lungo periodo della piazza
Emilio Chanoux di Aosta, dico un lungo periodo perché questa
manifestazione tra il montaggio della struttura dell'esposizione
della fiera e lo smontaggio, vengono impiegati quasi due mesi ed è
il miglior periodo dell'anno per i cittadini e i turisti.
Io di questo voglio ringraziare la stampa, l'articolista ha
voluto dare veramente un risalto a questa situazione di disagio che
si viene a creare ogni anno in piazza Chanoux. Voglio anche dire
che è stato sensibile, e lo ringrazio, l'Assessore all'Urbanistica
del Comune di Aosta che ha detto che è giusto che si presenti una
proposta al Consiglio regionale per vedere di ridiscutere la
collocazione di questa manifestazione facendo anche rilevare che
giustamente piazza Chanoux di Aosta ed in particolare l'edificio
del Comune di Aosta con i suoi bei portici vengono penalizzati con
la messa in opera di questi tendoni, togliendo quindi la
possibilità al turista di poter godere, fotografare questo nostro
bel edificio. Edificio che io definisco monumento nazionale, in
particolare dopo che con grande fatica siamo riusciti a
ristrutturare la facciata, e che viene così mortificato dalla messa
in opera di questi tendoni.
Noi non siamo rigidi e non pensiamo assolutamente che tutto
quello che dice la nostra mozione nella sua articolazione sia tutto
vangelo. Siamo disponibili anche, se è il caso, a modificare
qualcosa, quello che a noi preme di più è che la Giunta si impegni
per il futuro a che queste manifestazioni vengano fatte in spazi
diversi da quello di piazza Chanoux.
Presidente
Ha chiesto di parlare il Consigliere
Beneforti.
Beneforti (DC)
Volevo solo integrare un momento la
relazione del collega Chiofalo. Da quando piazza Chanoux è stata
liberata dal traffico e messa pedonabile io ritengo che abbia
ritrovato se stessa, ha ritrovato la sua tranquillità ed ha messo
in evidenza certamente anche la sua bellezza artistica. È divenuta
in sostanza un'oasi per quanti ricercano un luogo d'incontro, per
quanti ricercano spazio anche per lo svago e per fare quattro
passi. Questo vale per i cittadini valdostani e in modo particolare
fra questi cittadini i pensionati e anche i bambini, come vale per
i turisti italiani ed esteri.
Agosto ormai è il mese in cui si concentra il turismo nella
nostra regione, il mese in cui si concentra praticamente la
stagione turistica. Non possiamo impedire che in questo mese la
piazza sia o diventi impraticabile, agli interessi degli operatori
anche commerciali, degli operatori turistici, ai cittadini nel suo
insieme come dicevo poc'anzi. Perché fra la costruzione della
struttura che avviene, la durata della fiera, la demolizione della
struttura, trascorre l'intero mese di agosto. L'abbiamo visto anche
quest'anno: tra la costruzione, la durata della fiera e la
demolizione della struttura è trascorso il mese di agosto. Quello
che noi ci domandiamo a questo punto è se tutto questo è
giusto.
Con questo nessuno nega l'importanza delle manifestazioni, in
modo particolare per quanto riguarda l'artigianato. Anzi, noi
riteniamo che queste manifestazioni vadano incentivate; riteniamo
infatti che l'artigianato sia un settore importante in quanto
contribuisce al sostegno dell'occupazione, dell'economia e anche
alla realizzazione del reddito individuale nella nostra regione.
Tuttavia per la fiera estiva come per altre manifestazioni, è
necessario evitare di occupare la piazza principale della città. Si
può dunque cercare insieme di vedere come utilizzare altre aree;
organizziamo dunque altre manifestazioni, ma cerchiamo di
collocarle in zone certamente diverse da quella di piazza Chanoux.
Mi auguro che l'invito venga accolto.
Si dà atto che alle ore 11.50 assume la Presidenza il
Vicepresidente Trione.
Presidente
Ha chiesto di parlare il Presidente del
Consiglio Bich.
Bich (GM)
Ben inteso, intervengo in funzione di
rappresentante di una forza politica.
Io sono contrario a questa mozione perché invade un campo
riguardante l'autonomia comunale e ricordo tempi non lontanissimi
in cui lo stesso proponente della mozione, il Consigliere Chiofalo,
investito da supreme funzioni nel municipio di Aosta, inveiva come
il sottoscritto, a imposizioni che venivano da altri settori della
Pubblica Amministrazione per l'occupazione delle piazze. Questa è
discrezione dei municipi.
Ci sono stati dei contrasti di tenore biblico ancora
ultimamente, per l'occupazione di piazza S.Marco a Venezia, dove
sono entrate addirittura in conflitto dei poteri dello stato non
indifferenti, il ministro della cultura e il Comune di Venezia
proprio per questa materia. Non voglio quindi entrare nel merito,
ritengo che, beninteso, la piazza vada tenuta sgombra e ad uso del
cittadino, fruibile e vivibile il più possibile. Forse questa
iniziativa non è stata delle più felici, però l'autorità che decide
l'uso della piazza è il Comune e gli organi comunali. Questo noi
l'abbiamo detto in mille circostanze, l'abbiamo detto nel rispetto
dell'autonomia degli enti territoriali e quindi va salvaguardata in
toto questa prerogativa.
La destinazione, la collocazione della fiera non viene
individuata dall'amministrazione regionale, è il Comune che
comunque nella sua autonomia sceglie. In passato più di una volta
si sono scelti altri spazi; abbiamo scelto una volta piazza
S.Francesco, abbiamo scelto un'altra volta piazza della Repubblica,
abbiamo scelto altre zone e questo a salvaguardia proprio
dell'autonomia comunale.
Le redini di questo intervento non stanno nella Regione, stanno
nel Comune di Aosta, e la salvaguardia di questa fruibilità della
piazza è il Comune di Aosta che deve manifestarla, deve esprimerla
attraverso i suoi organi amministrativi.
Questo ci tenevo a dirlo anche perché questo problema è stato
affrontato qualche volta in modo non molto corretto anche dalla
carta stampata o dalla televisione, e comunque rientra in un
intreccio dialettico che si è dipanato almeno in quarant'anni di
amministrazione, perché è da quarant'anni che si discute se la
piazza deve essere qualcosa di vivo e di vitale in cui riporre
tutta l'attività anche economica - addirittura si parlava a un
certo punto di riportare il mercato in piazza del Comune, del
municipio -, o viceversa se deve semplicemente avere un rapporto
museografico, scenografico con la popolazione.
Su queste due linee c'è stato uno scontro non indifferente, è
ancora in corso, lo si sente in tutt'Italia. Io penso che
un'equilibrio qualche volta, anche una soluzione salomonica possa
non andar male. Allora non mi sembra sbagliato che certe
manifestazioni di un certo tipo, di alto tenore culturale, anche
dell'artigianato purché non troppo ingombranti, possano ancora
tenersi nella piazza più qualificata e più tipica diciamo della
città, ancorché mi sembra della regione, purché, ben inteso, siano
mantenuti certi riguardi, si mantenga soprattutto una condizione di
vivibilità e di fruibilità anche per il cittadino. Le due cose non
sono incompatibili, quindi secondo me o si modifica lo spirito
della mozione e allora ha senso o altrimenti non ritengo di poter
dare il mio sostegno alla mozione e questo mi dispiace perché
insieme con il Consigliere Chiofalo facemmo più volte delle
battaglie per la salvaguardia, per la tutela di questi
principi.
Presidente
Ha chiesto di parlare il Presidente
Bondaz.
Bondaz (DC)
Io non credevo che la presentazione di
questa mozione da parte di due amici del nostro gruppo avesse fatto
inventare al Presidente del Consiglio, nella sua funzione di uomo
politico in questa fase e non di Presidente dell'Assemblea, una
difficoltà o una imposizione da parte dell'ente Regione nei
confronti dell'ente comunale, per cui egli ha fatto in questa sede
tutta una sua riflessione, dialetticamente a posto per carità, ma
sbagliando a mio giudizio indirizzo nei confronti di quello che era
lo spirito della mozione.
Nessuno, con questa mozione, voleva ledere i diritti sacrosanti
dell'ente Comune, non lo vedo scritto in questa mozione, né come
ortografia, né come spirito. Se si vuole trovare una
giustificazione per non votare questa mozione, allora il discorso è
un'altro, perché qui di motivazioni se ne possono trovare a iosa,
si fa il gioco delle parti e ognuno fa quello che ritiene più
opportuno.
Dirò tra l'altro che mi sono anche stupito perché, almeno se i
ricordi non sono così lontani, di questo problema relativo
all'utilizzazione, dopo autorizzazione sicuramente del Comune di
Aosta, per la piazza Emile Chanoux per la Foire d'Eté, se ne parlò
già negli scorsi mesi e parlo di forse un anno fa o circa. In
quella sede credo che la Giunta regionale, così, chiacchierando e
senza prendere evidentemente una sua deliberazione, decise di
valutare meglio la localizzazione di questa Foire d'Eté per le
ragioni che sono state espresse da questa mozione, a seguito,
credo, di un'interpellanza o di una mozione presentata dall'allora
gruppo minoritario dell'Union Valdôtaine. Si fecero anche delle
proposte per farla da qualche parte fuori Aosta, in altre zone meno
valide da un punto di vista, come diceva Beneforti, di utilizzo
della piazza da parte di turisti e da parte anche dei cittadini
aostani, per vedere se si potevano conciliare le due cose, sempre,
signor Presidente, nel rispetto di quella che è l'autonomia dei
comuni interessati, che potevano essere quello di Aosta o quello di
un altro comune.
Se ricordo bene, non vorrei dire una cosa inesatta, si parlò di
non fare più, o quantomeno di chiedere al Comune di Aosta di non
localizzare più in quella sede la Foire d'Eté, proprio per le
ragioni che si sono dette oggi, ma che erano già state dette nel
passato. Gradirei tra l'altro anche sapere da parte di chi
risponderà a questa mozione, il perché questa Foire d'Eté sia stata
rifatta nella piazza principale di Aosta, o quantomeno nel comune
di Aosta dopo aver avuto l'autorizzazione da parte del Comune.
Vorrei soltanto smentire, signor Presidente, che qui si tratta
di una specie di attacco all'autonomia comunale. Mi consenta, mi
sembra un po' esagerata questo tipo di polemica, anche perché
l'impegno che si chiede di dare alla Giunta regionale è quello di
fare la fiera, di farla possibilmente in un'altra località che può
essere Aosta o può anche essere un comune diverso da quello di
Aosta, evidentemente d'accordo con i comuni interessati, ma
comunque mai che si possa dire che questa mozione significhi una
lesione di quelle che sono le autonomie dei comuni e degli enti
locali.
Si dà atto che alle ore 11.57 assume la Presidenza il
Presidente Bich.
Presidente
Ha chiesto la parola l'Assessore
all'Industria, Commercio e Artigianato, Mafrica.
Mafrica (PCI-PDS)
Volevo ribadire l'importanza che ha
la Mostra Concorso. Nella mozione si fa confusione tra Foire d'Eté
e Mostra Concorso. Il deliberato parla di Foire d'Eté. In realtà la
Foire d'Eté si svolge in una sola giornata e diciamo che i
padiglioni invece sono riservati alla Mostra Concorso, mostra che
riceve innanzitutto una grande attenzione da parte degli artigiani
artisti che si presentano sempre numerosi per esporre i pezzi che
ritengono degni di valutazione e di premio. È un'occasione,
diciamo, che rientra nella sensibilità degli artigiani di cui
bisogna, credo, tener conto.
La manifestazione mi pare che abbia anche il carattere culturale
di un legame con le tradizioni dell'artigianato tipico, con la vita
della popolazione di un tempo ed il far conoscere ai turisti queste
opere è qualcosa che ritengo debba essere tenuto nella dovuta
considerazione.
Terzo argomento è anche l'interesse che gli stessi turisti e
visitatori dimostrano per questo tipo di manifestazione. È indubbio
che la visita della Mostra Concorso per gran parte dei turisti
presenti nella nostra regione in quel periodo, è una delle
possibilità di passare qualche ora interessante, vedendo delle cose
tipiche della nostra regione, vedendo delle cose belle.
Indubbiamente quindi, il fatto di tenere questa manifestazione
in uno dei luoghi più accessibili e più facilmente fruibili della
nostra città, è un fatto che favorisce la manifestazione stessa, ma
che crea anche qualche disagio. Io credo che non si possa negare
che esistano dei disagi tra alcuni operatori interessati in alcuni
settori della popolazione. Si tratta dunque di usare, come è anche
stato proposto, il buon senso per cercare un accordo valido, per
verificare con il Comune di Aosta non soltanto il luogo, ma anche
eventualmente le dimensioni occupabili. Si dovrebbe pensare ad
alcuni settori che trovino posto nella piazza, altri che trovino
posto in altri luoghi. Si può sicuramente migliorare, e uno sforzo
credo che sia stato fatto già quest'anno per lo smontaggio,
migliorare per ciò che riguarda i tempi di allestimento o di
rimozione dei padiglioni. In questo senso propongo una
risoluzione.
Credo di dover invece respingere quello che c'è nella mozione,
laddove si parla di ingerenza dell'ente regionale. Mi pare che lo
stesso Consigliere Chiofalo, nella sua qualità di Assessore allora
al Comune di Aosta, abbia a suo tempo autorizzato la Mostra
Concorso; ingerenza non c'è mai stata, ci sono stati accordi con il
comune di Aosta che hanno sempre portato a una definizione, sia per
la Foire de St. Ours, sia per la Mostra Concorso, dei luoghi da
destinare e non ci si è assolutamente sovrapposti alle decisioni
del Comune stesso.
Discussioni su questo problema ce ne sono sempre state. Credo
dunque opportuno che vada trovata una decisione in un contesto di
reciproca intesa e di valutazione serena dei pro e dei contro, dei
tempi e delle modalità per favorire queste due esigenze, entrambe
legittime: l'avere un luogo fruibile dai turisti per la Mostra
Concorso e al tempo stesso la possibilità che il disturbo arrecato
a settori della popolazione sia il minore possibile.
Presidente
Ha chiesto di parlare il Consigliere
Chiofalo.
Chiofalo (DC)
Apprezzo l'iniziativa dell'Assessore
competente che ha fatto rilevare delle cose giuste, che poi alla
fine del mio intervento dirò se possono essere accettate o
meno.
Non accetto però e non apprezzo assolutamente l'intervento del
Presidente del Consiglio, perché il Presidente del Consiglio sa
benissimo, visto che per otto anni abbiamo governato insieme al
Comune di Aosta, con quale sofferenza e con quale insofferenza noi
davamo l'autorizzazione alla Regione per la Mostra dell'artigianato
tipico valdostano. È per questo motivo infatti che alcune volte
abbiamo proposto di fare la Mostra in piazza S.Francesco, proprio
perché ogni anno ci veniva fatta questa richiesta e non era così
semplice dire di no: ci trovavamo ogni anno nelle curve, tant'è
vero che giorni e giorni abbiamo perso in Consiglio comunale per
gli interventi furibondi, le interpellanze e mozioni furibonde del
Consigliere Caracciolo, del Consigliere Roppo, del Consigliere
Florio, del Consigliere Riccarand, forse c'era anche lui.
Quindi adesso Presidente non deve venirmi a dire che io voglio
mettere in discussione l'autonomia comunale, io voglio soltanto
fare rilevare che l'autonomia comunale sta a parole, ma non nei
fatti e in questo caso ci siamo sempre trovati nella situazione di
dover accettare, altrimenti sarebbe stato un problema con
l'Amministrazione regionale. Nessuno vuole dunque mettere in
discussione l'autonomia del Comune di Aosta, anzi io vorrei che
proprio il Comune di Aosta riuscisse ad impossessarsi di questa
autonomia, cosa che non riesce a fare, in tutte le cose, e lei caro
Presidente, sa benissimo che il suo intervento l'ha fatto veramente
un po' in malafede, perché se avesse dovuto dire le cose giuste
avrebbe detto quello che sto dicendo io, l'abbiamo vissuto insieme
e non possiamo nasconderlo.
Apprezzo dunque l'intervento dell'Assessore Mafrica e siamo
d'accordo per la risoluzione. Forse l'ente Regione, dato che il
Comune di Aosta ha sempre accettato, non si è mai premurato di
vedere insieme a quest'ultimo di trovare altri spazi.
Adesso questa proposta viene fatta e viene messa nella
risoluzione dell'Assessore Mafrica, noi siamo d'accordo a ritirare
la mozione e ad accettare la risoluzione presentata dall'Assessore
Mafrica.
Presidente
Il Consiglio prende atto dell'avvenuto
ritiro della mozione da parte dei consiglieri Chiofalo e
Beneforti.
Risoluzione Il Consiglio regionale della Valle
d'Aosta
valutata l'importanza che la Mostra Concorso dell'Artigianato
tipico riveste nell'ambito delle manifestazioni promozionali del
settore e del grande interesse che l'iniziativa suscita nei turisti
presenti nel periodo estivo;
tenuto conto dell'esigenza di trovare idonea collocazione ai
padiglioni di esposizione delle numerose opere ammesse al concorso,
al fine di garantire nel contempo la fruibilità della mostra ed una
proficua utilizzazione delle piazze della città di Aosta;
Impegna
la Giunta regionale a concordare preventivamente con il Comune
di Aosta tempi, luoghi e modalità di allestimento della "Mostra
concorso" prevista per l'anno 1993.
F.to Demetrio Mafrica.
Presidente
Pongo in votazione la risoluzione
presentata dall'Assessore all'Industria, Commercio e Artigianato,
Mafrica:
Esito della votazione:
Presenti: 28
Votanti: 27
Favorevoli: 27
Astenuti: 1 (Gremmo)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK