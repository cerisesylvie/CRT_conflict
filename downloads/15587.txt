Consiglio Regionale della Valle d'Aosta - Oggetto del Consiglio n. 1890 del 3 aprile 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula
Oggetto del Consiglio n. 1890 del 3 aprile 1996 - Resoconto
SEDUTA ANTIMERIDIANA DEL 3 APRILE 1996
OGGETTO N. 1890/X Chiusura della piscina di Aosta.
(Interpellanza)
Interpellanza Appreso dagli organi di stampa che la piscina di
Aosta è stata chiusa per gravi problemi di carattere
igienico-sanitario;
Tenuto conto che la situazione dello stato strutturale era stato
più volte segnalato in passato non soltanto per la piscina di
Aosta, ma anche per quelle di Verrès e Pré-Saint-Didier;
Considerato che la nuova gestione avrebbe effettuato una serie
di modifiche senza ottenere la preventiva autorizzazione;
Rilevato che la Società "Centro Nuoto", vincitrice della gara di
appalto, non avrebbe rispettato la convenzione sottoscritta con la
Regione;
i sottoscritti Consiglieri regionali
Interpellano
l'Assessore competente per sapere:
1) se sono stati fatti tutti gli accertamenti necessari
riguardanti non soltanto la capacità imprenditoriale, ma anche
quella amministrativa, assicurativa e assistenziale della Società
"Centro Nuoto", tenuto conto dell'offerta anomala;
2) se sono state autorizzate dalla Regione una lunga serie di
modifiche quali il cambio dei numeri telefonici, la eliminazione
della custodia, della citofonia, eccetera, e, se dopo innumerevoli
esposti, sono stati definiti i rapporti riguardanti non soltanto le
quantità organiche previste dal bando, ma anche e soprattutto le
norme contrattuali;
3) se l'Assessore non ritiene che, qualora quanto denunciato
rispondesse a vero, vi siano tutti gli estremi per scindere il
contratto con la Società per gravi inadempienze contrattuali.
F.to: Parisi - Bich
Presidente Ha chiesto la parola il Consigliere Parisi.
Parisi (VAP) Lo scopo di questa interpellanza è quello di
sentire da parte dell'Assessore come stanno effettivamente le cose
di fronte ad una serie di comunicati che sono venuti dagli organi
di stampa, dai quali risulterebbe una situazione molto precaria per
quanto riguarda tutti gli impianti natatori. Credo che, dal momento
in cui è cambiata la gestione delle piscina, si sia verificata una
lunga serie di problemi che hanno fatto sì che tutti i soggetti
interessati a questi impianti abbiano comunicato delle situazioni
insostenibili.
Anzitutto partiamo dall'ultimo dato che è quello della chiusura
della piscina di Aosta a seguito di gravi problemi di carattere
igienico-sanitario. La situazione igienico-sanitaria non solo della
piscina di Aosta, ma anche dell'impianto di Pré-Saint-Didier e
dell'impianto di Verrès era già stata forse segnalata in passato,
sia per problemi di ordine strutturale, sia per problemi di
manutenzione ordinaria legati anche a quelli che sono gli impianti
delle piscine stesse. Chiedo come mai si è giunti alla chiusura
della piscina e non si è provveduto ad effettuare questi lavori nei
tempi necessari, per evitare che l'impianto di Aosta fosse
chiuso.
Per l'impianto di Pré-Saint-Didier la situazione non è migliore
di quella dell'impianto di Aosta, perché se anche all'impianto di
Pré-Saint-Didier l'Ufficiale sanitario va a fare dei controlli,
sicuramente la situazione non è molto diversa, per cui sarebbe
chiuso anche quell'impianto.
Elencherò, rispetto alle segnalazioni che sono arrivate a mezzo
stampa, gli accertamenti che ho potuto fare, quelli che sarebbero
le violazioni che sono state effettuate da parte della società che
ha preso in gestione le piscine di Aosta, e mi auguro che quello
che ho accertato venga non so se smentito, ma comunque venga da
parte dell'Assessore in qualche modo modificato, altrimenti la
situazione sarebbe veramente grave.
Veniamo al momento dell'assegnazione dell'appalto alla società
che ha vinto. Risulta che la società Centro Nuoto abbia fatto un
ribasso cosiddetto "anormale", nel senso che rispetto alle altre
offerte ha presentato un ribasso pari in alcuni casi al 57
percento, che è oltre la media prevista dalle norme attuali.
Tuttavia, nel caso di offerte anomale, l'offerta viene accettata
come buona dopo aver appurato le motivazioni e quindi le capacità
imprenditoriali della ditta per sostenere il ribasso della media
prevista dalle norme.
Ecco, la relazione che è stata fatta per giustificare il ribasso
mi sembra un po' debole, perché andavano fatti degli accertamenti
che invece credo non siano stati fatti. Risulterebbe infatti che
sotto l'aspetto imprenditoriale la cooperativa Centro Nuoto abbia
le capacità imprenditoriali, ma al tempo stesso che in tutti quei
comuni dove questa società ha vinto l'appalto, non avrebbe versato
interamente quelli che sono i contributi assicurativi e
previdenziali così come prevede la legge. Non so se questo sia vero
o falso, però questo è quanto risulterebbe dalle segnalazioni che
sono pervenute. Mi auguro che questo venga smentito dall'Assessore:
se ha dei dati più precisi dei miei, ben vengano.
Da quello che ho accertato appare che la società abbia violato
molti dei punti contenuti nella convenzione. Non so se l'ufficio
abbia fatto degli accertamenti, però faccio riferimento agli
articoli precisi che riguardano la convenzione.
Articolo 8, che parla degli impianti: secondo quanto è emerso
dall'accertamento fatto dall'Ufficiale sanitario, non sarebbe stata
mantenuta la pulizia in maniera adeguata e molti degli impianti non
erano funzionanti. Mi riferisco alle gettoniere, ai phon, alle
docce, alle saune e ad altri impianti che non sarebbero funzionanti
così come prevede l'articolo 8. Questo è avvalorato anche
dall'ispezione fatta dall'Ufficiale sanitario che, oltre ad avere
accertato la perdita dal tetto e quindi delle deficienze di
carattere strutturale, ha riscontrato anche questi problemi che
riguardavano invece una situazione di ordinaria manutenzione.
A questo si collega anche la violazione dell'articolo 9, perché
tale articolo parla della funzionalità degli impianti che in base
all'allegato A la società avrebbe dovuto sin dall'inizio
modificare, sostituendo tutte quelle attrezzature che non erano
funzionanti al momento della consegna.
L'articolo 10 parla poi dei bar. Il bar di Pré-Saint-Didier è
stato aperto qualche giorno fa, quello di Verrès mi risulta ancora
chiuso, quello di Aosta è stato aperto tanti mesi dopo l'apertura
delle piscine.
L'articolo 12 riguarda la situazione del personale. In base alla
convenzione e al capitolato di appalto la società avrebbe dovuto
avere un certo numero di personale; per quanto riguarda
Pré-Saint-Didier erano 3 assistenti bagnanti, 1 addetto alla
segreteria cassa e 1 addetto alla pulizia, non risulterebbe che
questo personale almeno fino a qualche giorno fa ci fosse. Il
direttore doveva essere una figura diversa dal personale ora
nominato, invece a Pré-Saint-Didier la stessa persona ha svolto le
due funzioni, mentre per gli altri impianti non mi risulta che ci
fosse sin dall'inizio il direttore della piscina, così come prevede
questo articolo. Sempre per la piscina di Pré-Saint-Didier a
tutt'oggi non mi risulta sia stato sostituito un inserviente che è
andato via.
Un altro fatto che appare molto strano è che, per quanto
riguarda la piscina di Pré-Saint-Didier, sin dall'apertura
dell'impianto esisteva un servizio di custodia svolto da una
persona che, oltre a fare l'inserviente, dopo l'orario di chiusura
della piscina svolgeva questa funzione... Presidente, lei mi
richiama alla brevità, ma siccome la situazione è abbastanza
ingarbugliata, credo che mi si debba...
Presidente ... ogni situazione è ingarbugliata, per favore
cerchi di concludere nel più breve tempo possibile.
Parisi (VAP) Va bene. Allora non farò l'elenco della spesa,
perché ho già indicato una serie di problematiche che sono molto
rilevanti, che fanno emergere una situazione non idilliaca. Potrei
continuare su questo piano, però, siccome il Presidente mi richiama
alla brevità, vorrei citare solo altri 2-3 elementi che sicuramente
fanno emergere una situazione non ottimale, almeno per quanto
riguarda la gestione da parte di questa cooperativa. Tornando al
problema del personale, con la vecchia gestione era un dipendente
normale, adesso pare - anche se poi la cosa non è stata messa per
iscritto - che sia stato invitato a far parte come socio della
cooperativa, quindi con una situazione contrattuale diversa. Non è
stato pagato nei tempi previsti dal contratto, ma è stato pagato
dopo parecchi mesi.
La società avrebbe dovuto, in base al capitolato, fare
un'assicurazione sia per quanto riguarda la salvaguardia degli
impianti, sia per quanto riguarda i dipendenti, sia per quanto
riguarda la situazione di responsabilità civile, ma non mi risulta
che sia stata fatta.
Risulta che la società abbia fatto delle modifiche, fra queste
l'eliminazione del telefono per il custode, per cui se dovesse
succedere qualcosa all'impianto di Pré-Saint-Didier uno non
saprebbe a chi rivolgersi per avere delle informazioni, perché nel
momento di chiusura dell'impianto non c'è più nessuno che
risponde.
Presidente Le tolgo la parola se lei insiste, se conclude va
bene, altrimenti presenti una mozione.
Parisi (VAP) Come ultima cosa vorrei chiedere se è vero che la
società ha già provveduto o sta provvedendo a sostituire il sistema
di riscaldamento; mi risulta che questo sta avvenendo senza la
prescritta autorizzazione dell'Assessorato al turismo.
Mi fermo qui per adesso; mi auguro che l'Assessore chiarisca la
situazione reale di questi impianti, per poter tranquillizzare i
cittadini e per avere in futuro una gestione migliore di quella che
è avvenuta finora.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Confermo che c'è stata la chiusura della piscina il
20 marzo per motivi sia di carattere igienico-sanitario, come
sollevato dall'interpellanza e come anche spiegato dal Consigliere
Parisi, sia per carenze infrastrutturali.
E' vero che tale situazione si era verificata, come detto
nell'interpellanza, più volte in passato; agli atti, da parte mia,
esiste una copiosa corrispondenza con le parti interessate alla
sistemazione delle parti strutturali carenti. Non ne sono a
conoscenza e non spetta a me stabilire se in passato da parte di
chi seguiva questo settore sono state messe in atto tutte quelle
misure idonee per evitare che il problema diventasse sempre più
grave; da parte mia credo di aver assolto a tutti gli obblighi e
alle competenze che mi derivavano come Assessorato al turismo.
Sicuramente, se ci sono responsabilità, dovranno essere verificate
e se ci saranno le condizioni, dovranno anche essere
denunciate.
Voglio inoltre precisare che il mio unico obiettivo non è
difendere l'operato di questa o dell'altra gestione, ma di rendere
un servizio efficiente e valido, e credo che questa sia la volontà
di tutto il Consiglio, a tutta l'utenza con il minor costo
possibile per la Regione.
Non credo che si parteggi per nessuno, non ci sto, non c'è
nessuno che ci sta alla guerra per bande; il nostro compito
istituzionale è quello di agire in modo corretto nell'interesse
esclusivo della popolazione valdostana. Non mi intimidiscono e
credo che non intimidiscano nessuno certi atteggiamenti da "prima
crociata" che si sentono in giro.
Desidero comunque effettuare una serie di risposte puntuali a
certe affermazioni, che non arrecano sicuramente un buon servizio
alla pubblica amministrazione. E' per questo motivo che sono grato
a chi ha presentato questa interpellanza, perché mi permette almeno
in quest'Assemblea di poter esprimere alcune mie considerazioni su
questo argomento che, dopo il Milan, la Juventus, il Torino, e -
permettemi - anche l'Inter, sta diventando forse l'argomento più
gettonato nelle chiacchiere da bar di Aosta.
Entrando nel merito di alcune osservazioni che si sentono, la
prima è quella della forzatura del diritto di informazione, e
questo è stato anche un rilievo che ha esposto il Consigliere
Parisi nel suo intervento. A questo riguardo ho verificato che
tutte le ditte richiedenti hanno avuto i bilanci della gestione di
Aosta e Pré-Saint-Didier, con una scheda riepilogativa dei dati
tecnici, economici e finanziari per le piscine di Verrès e
Valtournenche. Vale però la pena forse di ricordare che il bilancio
di una società è un documento di cui chiunque, anche non avente
titolo, può prendere visione presso la Cancelleria del Tribunale.
Per quanto riguarda poi le ditte in questione, si potevano anche
consultare presso l'Ufficio regionale del Registro Ditte per avere
i dati necessari.
Non credo che comunque questo elemento abbia potuto produrre
chissà quali conseguenze, infatti se avesse in qualche modo potuto
essere efficace questo fatto, perché la ditta aggiudicataria
avrebbe formulato offerte così basse, se avesse avuto la
possibilità di calibrarle per qualche ragione? Questo è uno degli
argomenti su cui credo valga la pena soffermarsi e fare un piccolo
ragionamento. Non era nel suo interesse perdere sicuramente
centinaia di milioni - perché di questo si tratta - rispetto alle
seconde offerte, la differenza globale è sui 250 milioni più IVA e
rispetto alla passata gestione di circa 800 milioni, IVA compresa,
all'anno. La Regione questi soldi non li spende più, quindi è un
risparmio non indifferente. Se avesse in qualche modo avuto
elementi, come si sente chiacchierare in giro, mi si spieghi perché
non avrebbe calibrato meglio l'offerta, in modo da guadagnare
qualche centinaia di milioni in più.
Occorre poi evidenziare una coincidenza che non commento, ma che
comunico perché credo che sia doveroso che su questo argomento il
Consiglio sia informato; e poi credo che chi non parteggia o non ha
nessun interesse in particolare, convenga però su alcune
considerazioni e conclusioni che farò in seguito.
Informo il Consiglio, togliendo la ditta aggiudicataria, che le
4 piscine sarebbero state aggiudicate nel seguente modo: a
Pré-Saint-Didier ai precedenti gestori di Pré-Saint-Didier, ad
Aosta ai precedenti gestori di Aosta, a Verrès ai precedenti
gestori di Verrès, a Valtournenche ai precedenti gestori di
Valtournenche.
Se il fatto di conoscere i dati forniti fosse servito a
qualcosa, mi si spieghi il perché fra tutte le ditte concorrenti,
alle quali su richiesta sono state fornite le stesse informazioni,
solamente quella aggiudicataria ha formulato un'offerta più
vantaggiosa dell'uscente gestione. Là dove poi, come nel caso di
Verrès, non erano stati forniti i bilanci delle società di
gestione, la Centro Nuoto, la ditta che ha vinto l'appalto, ha
comunque presentato la migliore offerta del tutto allineata
nell'entità dei ribassi a quelle presentate per le altre due
piscine.
Soddisfare la richiesta di chiarezza si è reso necessario,
poiché in sede delle prescritte visite agli impianti da parte dei
candidati alle gestioni l'ufficio non è stato in grado di fornire i
dati tecnici economici necessari per formulare le corrette
valutazioni; era invece interesse della Regione che le ditte
interessate presentassero delle offerte corrette e mirate, senza
dei ribassi avventurosi.
Al di là di questo, per la precisione a me risulta che nulla è
stato fornito alle ditte concorrenti, e quanto fornito non ha
potuto avvantaggiare alcuna ditta a scapito di altre, anche per
quanto evidenziato prima, e soprattutto non ha potuto creare danno
alle gestioni uscenti, le quali sicuramente avevano a disposizione
dei dati più precisi in ordine alla situazione
economico-finanziaria dei costi relativi alle gestioni stesse.
Per quanto riguarda l'accertamento delle offerte anomale, lo
abbiamo voluto inserire nel bando, anche se per questo tipo di
appalto non ne sussisteva l'obbligo - e questo credo che valga la
pena evidenziarlo - proprio per dare quella maggiore garanzia
all'ente pubblico di avere una ditta che fosse sufficientemente
valida per quanto riguarda la gestione, quindi il responsabile del
procedimento ha indicato, attraverso una relazione riservata, la
non sussistenza dell'anomalia. Erano valutazioni che scaturivano da
alcuni dati, pochi, ma indicativi e significativi. La conclusione
era però evidente e tale da fugare ogni dubbio.
Ora, a distanza, occorre rilevare che per prudenza non erano
stati considerati incrementi negli introiti finanziari delle
piscine, ma i risultati oggi in nostro possesso confermano un
notevole risultato positivo in questa direzione.
Nei primi cinque mesi di gestione i dati forniti sono buoni e
vanno oltre le previsioni espresse dal tecnico in sede di verifica
dell'anomalia, il quale penso per prudenza si sia tenuto su
previsioni più basse. Tenendo conto che occorre ancora
omogeneizzare i dati economici in relazione ai maggiore costi dei
servizi resi dagli impianti, riferisco però che in cinque mesi
l'attuale gestione ha incassato 287,5 milioni contro i 380
incassati nell'intero anno '94 dalla gestione passata. Questa, se
c'era bisogno di conferma, è un'altra ragione in più per dire che
le modalità di gestione che abbiamo stabilito con il nuovo appalto
hanno reso possibile un notevole incremento degli incassi nelle
piscine regionali.
Si era verificata, a quanto sembra di capire in passato, una
situazione strana fra associazioni sportive, organizzazione di
corsi nuoto in concorrenza con la gestione, associazioni affiliate
non si sa bene con chi, a chi e verso di chi, che organizzavano
corsi utilizzando una corsia preferenziale, che prevedeva la
concessione di acqua da parte della Regione a prezzi molto, molto
bassi.
Questi elementi non erano stati evidenziati nella verifica
dell'anomalia, perché non conosciuti, ma che sicuramente avrebbero
rafforzato l'esito positivo della verifica stessa.
Per quanto riguarda la posizione INPS e INAIL della società in
questione, devo dire che la stessa è stata oggetto di attenzione
particolare da parte dell'ufficio competente; per corretta
informazione, occorre precisare che il bando e il capitolato nulla
chiedono in relazione alla posizione contributiva pregressa delle
ditte candidate alla gestione, però nell'ambito degli accertamenti
effettuati sempre al fine di valutare l'affidabilità della ditta, è
stata prevista da noi stessi in sede di aggiudicazione la verifica
delle posizioni INPS e INAIL. Quindi, senza obbligo, abbiamo voluto
verificare per capire come stavano le cose anche in questo
campo.
Dall'INAIL non è emerso alcun rilievo significativo. La risposta
dell'INPS di Vercelli risultava articolata e per meglio capire si è
reso necessario un chiarimento, concluso con l'accertamento da
parte della stessa sede INPS della regolarità della posizione della
ditta in questione.
Comunque, per tranquillità di tutti e per rispetto contrattuale,
attualmente l'ufficio richiede che all'atto dell'inoltro delle
fatture della Centro Nuoto si presenti copia del modello INPS
attestante l'avvenuto versamento degli oneri contributivi del
personale dipendente in servizio presso le piscine, quindi con il
DM 10. Questo sicuramente rappresenta una garanzia per tutti i
lavoratori delle aziende operanti nella nostra regione.
Rispetto al quesito n. 2 dell'interpellanza c'è da dire che gli
interventi operati non sono contrari alle prescrizioni del
capitolato; il contratto non prescrive nulla al riguardo del
cambiamento del numero telefonico nelle piscine, non è quindi nelle
nostre possibilità attualmente di intervenire a questo
proposito.
Per quanto riguarda l'eventuale servizio di custodia, mi risulta
che in nessun contratto - fatto anche in appalti precedenti,
compreso l'attuale - si facesse cenno o riferimento a questo tipo
di servizio, che sicuramente rientra nell'organizzazione aziendale
che ogni società definisce secondo la propria visione organizzativa
del lavoro. Quindi, se una società ritiene, nel momento in cui
appalta una piscina, di aver bisogno di 3-4-5 custodi, può
organizzarsi il lavoro in modo da avere questo personale a
disposizione. Ma questo non rientra in quella categoria di persone
che abbiamo stabilito nel capitolato, che dovevano essere
tutelate.
Relativamente alla quantità di personale, devo rispondere che il
numero di lavoratori assunti, tolti i direttori, sia decisamente
superiore a quanto stabilito dal contratto; sono 28 assunti - sono
i dati di febbraio, ma mi risulta che in questo momento siano state
assunte altre 4 persone, quindi sarebbero 32 persone - contro i 17
previsti dal capitolato. Siamo quasi al doppio rispetto a quello
che era il numero base previsto come numero di occupati per le
piscine.
Esiste quindi un netto incremento degli addetti rispetto anche
al passato, perché prima avevamo 17 assunti, adesso ne abbiamo 32.
Mi sembra che dal punto di vista occupazionale non siamo andati
indietro, ma abbiamo fatto un passo notevole in avanti.
Compito nostro per quanto riguarda i dipendenti è sicuramente
garantire l'osservanza delle norme previste nel capitolato, che
sono: la società aggiudicataria dovrà assumere a tempo pieno il
personale già in forza in data 1° settembre 1995 presso l'impianto
natatorio, escluso il direttore e l'addetto al bar, mantenendone
qualifiche, anzianità, ruoli e livelli funzionali retributivi; per
il funzionamento della piscina regionale coperta è previsto
l'impiego minimo di 5 addetti, inquadrati con qualifiche
corrispondenti alle mansioni svolte: sono da prevedersi 3
assistenti bagnanti, 1 addetto al servizio di segreteria cassa, 1
addetto alle pulizie; il personale di cui in precedenza sarà a
tutti gli effetti dipendente della società gerente, la quale, oltre
al pagamento della retribuzione, dovrà provvedere a tutte le
assicurazioni sociali obbligatorie secondo quanto dalle leggi
stabilito in materia; l'ammontare della retribuzione per ogni
singola categoria di dipendenti non potrà essere inferiore a quello
previsto dal contratto collettivo di lavoro per le categorie alle
quali ciascuno appartiene; durante le ore in cui l'impianto
natatorio è aperto al pubblico, il personale dovrà vestire idonee
uniformi uguali per tutti i dipendenti, approvate dall'Assessorato;
tutto il personale dovrà osservare e far osservare le norme
regolamentari, usare un linguaggio corretto e cortesia nei rapporti
con il pubblico; la società gerente è tenuta ad assicurare il
possesso da parte del personale dei requisiti richiesti dalle norme
in vigore; qualora per qualsiasi motivo si rendesse vacante il
posto di uno o più addetti di quelli previsti nel presente
articolo, per un periodo superiore a 30 giorni, dal contributo
regionale di gestione verrà detratta una penale di 150mila lire
giornaliere per ogni addetto mancante per tutto il periodo di
mancanza. Questi sono gli obblighi per il personale.
Per quanto riguarda il resto, è e rimane un problema sindacale.
Ho avuto un incontro con le Organizzazioni sindacali, alle quali ho
detto le stesse cose: non possiamo entrare noi nel merito di
questioni che esulano dal capitolato e rientrano invece nella sfera
di competenza del sindacato.
Sul terzo punto desidero precisare che la norma della
rescissione del contratto nel corso del primo anno di gestione è
stata inserita in sede di verifica dell'offerta anomala; anche
questa è stata voluta dalla Regione per dare alla Regione stessa
maggiori garanzie. Occorre però aggiungere che ci si può avvalere
di questa facoltà se ci si trova di fronte ad inadempienze gravi,
che recano un danno economico o di servizio, tali per cui esistono
gli estremi per seguire questa strada. Sicuramente, credo che su
questo ne conveniate tutti, non ci si può basare su illazioni o
lamentele generiche, ma occorrono delle mancanze di rilievo che
finora, a mio avviso, non ho riscontrato.
Esiste comunque un servizio che si occupa di questo, anche per
garantire maggiormente tutti quanti, però abbiamo anche una legge
che prevede che della gestione si devono occupare i servizi
competenti, quindi i dirigenti e i vicedirigenti che lavorano in
questo campo; per quanto riguarda l'Assessorato, il suo è un
compito di indirizzo, di coordinamento e credo che in questa
prospettiva dobbiamo svolgere la nostra azione in qualunque campo,
per cercare di avere un servizio efficiente con i minori costi
possibili a carico della Regione.
Per quanto riguarda l'assicurazione degli impianti, voglio
tranquillizzare il Consigliere Parisi che l'assicurazione esiste,
ed abbiamo la documentazione agli atti.
Per l'impianto di riscaldamento a nafta c'è da dire questo.
Dalla precedente gestione l'impianto era stato trasformato per
poter utilizzare la nafta pesante, la nafta densa; all'atto del
passaggio dalla vecchia alla nuova gestione i gestori avevano
evidenziato questo fatto, precisando altresì che non sapevano dove
mettere la nafta residua rimasta nel serbatoio, quindi la nuova
gestione ha bruciato questa nafta fino alla consumazione, dopo di
che si è adeguata alle norme di legge, che prevedono che la nafta
di questo tipo non può più essere utilizzata. Quindi non è vero
quanto dice quella lettera anonima che abbiamo ricevuto, e cioè che
è stata utilizzata la nafta densa in questo momento, ma la nafta
densa era usata fino a qualche mese fa perché derivava da quanto
era stato fatto in precedenza, erano periodi in cui questo poteva
essere fatto, ed era questa la motivazione.
Sono disponibile comunque a dare eventuali altri chiarimenti che
venissero richiesti. Per la precisione volevo evidenziare che non
era un ribasso del 57 percento, leggo, per riuscire ad essere più
chiaro possibile, le offerte che si sono avute nelle varie piscine.
Ad Aosta c'erano 8 ditte partecipanti, la Centro Nuoto ha offerto
un ribasso del 53 percento, la Goccia del 30,9 percento, la Nuova
del 31,76 percento, la Wrafting del 26,8 percento, la Mito del 23
percento; altre tre sono state escluse per mancanza di
documentazione adeguata. A Pré-Saint-Didier ci sono state 7
offerte, la Centro Nuoto con un ribasso del 38 percento, la Goccia
del 24,12 percento, la Nuova del 22,5 percento, la Wrafting del
23,3 percento, la Mito del 18 percento. A Verrès c'è stata la
partecipazione di 8 ditte, la Centro Nuoto ha offerto un ribasso
del 47 percento, la Goccia del 20,12 percento, la Nuova del 22,2
percento, la Wrafting del 21 percento, la Mito del 25,5 percento. A
Cervinia ci sono state 3 partecipanti, la Goccia con un ribasso
dell'8,65 percento, la Mito del 7,5 percento, la Perla Verde - che
ha vinto l'appalto - del 10,5 percento.
Presidente Ha chiesto la parola il Consigliere Parisi.
Parisi (VAP) Devo dire che non sono soddisfatto, mi dispiace per
l'Assessore, ma sono quasi deluso, perché il mio intervento non
andava nel senso di accertare se la gara di appalto è stata fatta
in termini legali o meno, questo non è un problema e non era nelle
mie intenzioni andare a verificare se quello è avvenuto nei modi e
nei termini di legge. Sono sicuro che è avvenuto nei termini di
legge.
Volevo sentire una risposta politica da parte dell'Assessore,
che andasse nel senso di tranquillizzare tutti coloro che hanno, e
non credo per voglia di favorire qualcuno ma perché la situazione
oggettiva era quella che è stata denunciata, che hanno denunciato
una situazione di estrema difficoltà di accesso alle piscine per
motivi oggettivi. Acqua fredda, impianti che non funzionano: non so
se chi ha fatto queste segnalazioni le abbia fatte per divertimento
o perché non vuole bene a questa società, ma ho qui un enorme
dossier di articoli di giornale dove tutti i giorni c'è un problema
che riguarda le piscine, quindi credo che qualcosa ci sia che non
funziona. Era questo lo scopo che mi aveva spinto a fare
l'interpellanza; non ho avuto risposta in merito a questo.
Avevo citato alcuni articoli della convenzione che sembra siano
stati violati da parte della società, l'Assessore ci ha
tranquillizzato dicendo che è tutto a posto, non possiamo fare
altro che prendere atto di quello che ha comunicato l'Assessore;
però sta di fatto che la situazione è quella che attualmente si è
venuta a creare per la piscina di Aosta ed è quella che esiste per
le altre piscine.
La situazione del personale: non so se è 17 o 20 il numero del
personale che è attualmente impiegato, ma a me interesserebbe
sapere se il numero del personale è quello previsto dalla
convenzione. A me non risulta, però se l'Assessore dice che invece
il personale c'è tutto ed è stato assunto tutto e risulta in
servizio tutto, così come prevede la convenzione, non posso che
prenderne atto. Però mi sarei aspettato una risposta più politica,
nel senso che abbiamo degli impianti sportivi che sono le piscine,
che sono altre strutture, che sono a servizio non solo dell'utenza
locale, ma anche a servizio del turismo; credo che debba essere
fatto un discorso di carattere economico perché non è giusto che
l'ente pubblico ci rimetta dei soldi, però questo dovrebbe essere
anche rapportato alla qualità del servizio. Se questi signori hanno
fatto un ribasso e poi non riescono a mantenere la qualità del
servizio, allora mi sembra che ci sia qualcosa che non vada bene,
Assessore. Se poi domani le piscine saranno chiuse, non avremo dato
e non daremo sicuramente una buona immagine della Valle d'Aosta,
perché c'è il turista inglese o francese che attualmente pare che
non possa sfruttare la piscina di Pré-Saint-Didier per motivi
legati alla gestione. Non so se sono cose vecchie o cose nuove,
vorrei che lei provvedesse attraverso gli uffici o attraverso altri
sistemi a fare in modo che possiamo sfruttare queste strutture,
perché possiamo guadagnare 100 milioni, però possiamo perdere 1
miliardo di immagine nel momento in cui queste strutture non
possono essere sfruttate non solo dall'utenza locale, ma anche da
una massa di turisti che oggi frequenta la Valle d'Aosta.
Ripeto, mi sono basato esclusivamente su una lunga serie di
notizie e di pubblicazioni che sono state fatte dagli organi di
stampa; dopo quello che l'Assessore ha detto non posso far altro
che prendere atto di una situazione che invece appare enormemente
diversa. Ho qualche dubbio, però devo prendere per buono quanto ha
detto l'Assessore. Vedremo in futuro cosa succederà, perché ci sono
anche le società sportive che non sono molto contente; diciamo che
tutti i soggetti interessati alle piscine hanno avuto qualcosa da
dire. Mi auguro che questa non sia la goccia che fa traboccare il
vaso, per cui ci siano in futuro magari delle prese di posizione
molto più decise di quelle che ci sono state fino adesso.
Presidente Ha chiesto la parola il Consigliere Bich.
Bich (APA) Sembra che quando uno avanza un'interpellanza, sia
estremamente fastidioso, non da parte sua, ma da parte del suo
ufficio, e la funzione del consigliere non sia quella di tutelare
una posizione soggettiva ma che ritiene di bene generale, di tutela
dell'amministrazione, di svolgimento di funzioni ispettive del
Regolamento interno, ma sia semplicemente una puntura di spillo che
va ricambiata con una "scarpata sul muso". Allora lei viene qui
ogni volta e ci legge delle lunghe relazioni stilate dal suo
ufficio, non sappiamo bene da chi, che sono - come è successo
l'altra volta per l'innevamento - in gran parte menzognere.
Questo vorrei che lo facesse sbobinare e lo mandasse, come dice
lei, a chi di dovere: manda a dire il Consigliere Bich che le
relazioni da loro svolte, almeno per la neve artificiale, ma oggi
non è granché diverso, sono menzognere, e non sono volte a tutelare
l'interesse dell'Amministrazione.
Dopo di che da lei pretenderemmo, lo dico con il condizionale ma
so già che è vana preoccupazione, che ci desse una risposta di
carattere politico: avete rilevato queste carenze, fa parte del
vostro dovere di consiglieri di intervenire, di svolgere la vostra
azione di controllo, noi l'abbiamo svolta, risultano questi
verbali, quanto trascritto, quanto l'Amministrazione prescrive
delle sue articolate procedure, e siamo tranquilli.
Ma non che lei si offenda se le piscine vanno male; lei dovrebbe
essere invece l'autorità che fa venir meno queste carenze, o quanto
meno che ci sia massima tranquillità che lo svolgimento dei servizi
incaricati per appalto o per concessione vengono svolti nel credito
dei regolamenti e della legge e delle osservazioni.
Nel suo Assessorato ci sono un paio di teste strambe, che si
sono arrogate il ruolo di essere loro i politici: in
quest'Amministrazione chi è che è eletto? Il dirigente. E
l'assessore cos'è? E' il nominato. Allora qui c'è veramente una
valutazione dei ruoli che non è consona a quella né dello Statuto
d'autonomia né tanto meno delle leggi che si è dato questo
consesso.
La pregherei in seguito, Assessore, ci dia lei, con due parole
magari anche bonarie, il quadro della situazione; noi siamo pronti
a crederle, come le abbiamo creduto quando è stato il momento di
attribuirle l'incarico. Crediamo molto meno, perché siamo già stati
scottati un paio di volte, ad alcuni dei suoi funzionari, i quali
hanno detto veramente delle "mattane", delle cose che non stanno né
in cielo né in terra, quindi glielo può dire a nome mio.
Presidente Ha chiesto la parola per fatto personale l'Assessore
al turismo, sport e beni culturali, Agnesod.
Agnesod (UV) Sicuramente da quello che ho potuto capire mi
sembra di aver intuito che al Consigliere Bich non hanno fatto
piacere queste verità che sono state dette, perché questa risposta
che ho dato oggi non è stata messa giù da nessun funzionario, ma
deriva da un lavoro che ho fatto per mesi su questo
argomento...
(... intervento del Consigliere Bich, fuori microfono...)
... ma cosa c'entra che il funzionario sia... cosa c'entra
quello? Voglio solo ribadire che quello che ho detto non è
sicuramente preparato da nessun funzionario. Sicuramente la strada
della legalità dà fastidio, è una strada che va in salita, però
credo valga la pena affrontarla.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK