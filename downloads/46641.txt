Consiglio Regionale della Valle d'Aosta - Oggetto del Consiglio n. 3042 del 14 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3042 del 14 dicembre 2023 - Resoconto
OGGETTO N. 3042/XVI - D.L. n. 128: "Bilancio di previsione
finanziario della Regione autonoma Valle d'Aosta/Vallée d'Aoste per
il triennio 2024-2026".
Bertin (Presidente) -
Passiamo ora al punto 4.02, il
disegno di legge n. 128, composto da 6 articoli. È stata acquisita
la relazione del Collegio dei revisori dei conti, che sarà allegata
quale parte integrante della legge, come previsto peraltro
dall'articolo 2, comma 2, della legge medesima.
Articolo n. 1, qualcuno vuole intervenire su quest'articolo? Non
vedo richieste. La votazione è aperta. La votazione è chiusa.
Presenti: 35
Votanti: 34
Favorevoli: 19
Contrari: 15
Astenuti: 1 (Restano)
L'articolo n. 1 è approvato.
Articolo 2. Stesso risultato. Articolo 3. Stesso risultato.
Articolo 4. Stesso risultato. Articolo 5. Stesso risultato.
Articolo 6. Stesso risultato. Bilancio di previsione,
programmazione lavori pubblici, allegato A e allegato B, posso dare
lo stesso risultato? Stesso risultato. Prima di procedere alla
votazione della legge nel suo insieme, per chi volesse ci sono le
dichiarazioni di voto sul disegno di legge n. 128. Ha chiesto la
parola il consigliere Marguerettaz, ne ha facoltà.
Marguerettaz (UV) -
C'è stato un dibattito serrato, c'è
stata la possibilità d'analizzare tutta una serie di suggestioni,
di ordini del giorno, diciamo che la maggioranza non è stata sorda
rispetto a tutta una serie di sollecitazioni, anche perché una
serie di ordini del giorno sono stati approvati, altri, pur non
essendo approvati, sono stati dichiarati condivisibili ed è stato
dichiarato che addirittura le attività sono in corso, quindi era
pleonastico approvare degli ordini del giorno che in qualche modo
evidenziavano un lavoro che si stava già facendo.
Io però vorrei fare una considerazione che parte da quello che
abbiamo visto al ponte dell'Immacolata: la Valle d'Aosta ha un
futuro nel momento in cui valorizza le sue specificità e
l'approccio che ha questa maggioranza e questo Governo è quello di
dare l'opportunità a questa comunità di lavorare, perché se noi
affrontiamo un bilancio con la logica che dobbiamo in qualche modo
solo sostenere le frange deboli, dando contributi a tutta una serie
di situazioni disagiate, probabilmente veniamo incontro a tutta una
serie di istanze, ma non vorrei fare come i 5 Stelle che si sono
affacciati su un balcone e, in virtù del fatto che avevano
approvato il reddito di cittadinanza, hanno detto: "Abbiamo abolito
la povertà". La povertà si combatte cercando di far fare a una
comunità dei passi avanti, cercando di farli lavorare; 100 mila
primi ingressi sugli impianti di sci dicono che quella è la strada
che porta occupazione, che porta lavoro: ecco perché nei nostri
progetti ci sono degli investimenti importanti anche sugli impianti
di sci, sui collegamenti intervallivi, perché noi vogliamo lavoro,
non vogliamo l'elemosina.
Voi avete fatto una discussione in parte condivisibile, in parte
non condivisibile, perché avete messo sul tavolo semplicemente
contributi. Allora sicuramente il disagio va in qualche modo
contenuto, ma non è con queste attività che si risolve, noi
vogliamo una comunità che lavora. Non è con i desideri che si
risolvono i problemi e mi permetteranno anche i rappresentanti dei
partiti nazionali, io faccio fatica ad accettare delle critiche da
chi è sottoposto a indicazioni nazionali di un Governo che investe
miliardi nel ponte di Messina, perché lì lavoro non ce n'è, non ci
porta da nessuna parte. Io ovviamente posso anche condividere i
limiti di un bilancio, è fisiologico, ma non credo che il quadro
presentato meriti il voto contrario che avete espresso, non credo
sia corretto e non è neanche giusto. Dopodiché le suggestioni che
abbiamo sentito in questa discussione cercheremo di farle nostre e
nel corso del 2024 le buone idee che avete proposto cercheremo di
farle nostre e di proporre dei provvedimenti che vanno in questa
direzione.
Ovviamente annuncio il voto favorevole e convinto a questo
bilancio.
Presidente -
Ha chiesto la parola il consigliere
Chatrian, ne ha facoltà.
Chatrian (AV-VdA Unie) -
Dopo quattro giorni intensi e
interessanti, come sempre diciamo il momento più importante è
quello della programmazione; le suggestioni sono state numerose,
puntuali, diverse, ogni tanto magari mirate a una singola criticità
che deve essere solo vista in un'ottica positiva per una
maggioranza: quella di spronare, quella di stimolare dove ci sono
delle criticità. L'obbligo per una maggioranza che ascolta è quello
di trovare delle soluzioni. Noi abbiamo definito questo bilancio un
budget
montagnard
, magari qualcuno sorride, probabilmente i
partiti nazionali, ma che interesse hanno i partiti nazionali per
100 mila abitanti, dove una Regione autonoma come la nostra può
fare la differenza in tanti settori, tant'è vero che all'interno di
questo bilancio c'è una grande attenzione per il presidio del
nostro territorio, c'è una grande attenzione a una sanità
territoriale e c'è una grandissima attenzione alla scuola,
all'istruzione, all'edilizia scolastica.
Noi pensiamo che i partiti nazionali poco hanno interesse a
questi tre elementi che ho messo in evidenza e che questo bilancio,
che probabilmente non sarà il
top
di gamma, è un
mix
su cui le 50 mila famiglie valdostane possono costruire il proprio
presente ma soprattutto costruire il proprio futuro. Se posso, sul
piano più politico, all'interno di questi due disegni di legge, il
127 e il 128, noi pensiamo che sia molto chiaro qual è il ruolo del
pubblico, che non deve invadere il ruolo del privato, dove il
privato può fare dei propri investimenti, prima il collega diceva:
"Abbiamo visto nel ponte dell'
Immaculée
cosa è successo".
Abbiamo visto molto bene le potenzialità sul piano privatistico, ma
perché a monte c'è indubbiamente una visione dei servizi che il
pubblico ha deciso di garantire, che ha deciso d'integrare e
soprattutto di migliorare.
Come avevo definito il DEFR serio e ponderato, noi pensiamo che
questo sia veramente un bilancio costruito su misura, un abito
fatto su misura con delle novità, le abbiamo messe in campo in
questi giorni, che partono dall'elisoccorso notturno, che vuol dire
da una parte dei servizi di garanzia e dall'altra legati al nostro
turismo, all'edilizia scolastica, che vuol dire istruzione anche
per i piccoli numeri, alla mobilità, agli sforzi che si stanno
facendo sapendo che avremmo per tre anni la chiusura della
ferrovia, gli interventi sui mutui. Andate a vedere, cari colleghi,
chi era presente ai partiti nazionali, quali sono gli interessi e
gli aiuti sui mutui della prima casa. Io sono andato a vedermeli e
vi assicuro che non c'è nessuna Regione che mette in campo non solo
tante risorse ma quanto è l'aiuto sugli interessi in un momento
così delicato e difficile. Poi, scusateci, è con una certa
fierté
che noi di nuovo, all'interno di questo bilancio
2024-2026, mettiamo al centro i nostri Comuni, i nostri Enti
locali. Forse qualcuno li deride, forse qualcuno ci scherza.
All'interno di questo Consiglio abbiamo avuto l'onore e l'onere
di assumerci delle responsabilità come Sindaco, o come Vicesindaco,
o come Assessore o semplice Consigliere comunale e vi assicuro che
avere delle certezze, avere la possibilità di programmare, avere la
possibilità di dare delle garanzie su dei servizi dai piccoli, medi
e grandi Comuni è tanta roba, direbbe qualcuno.
Un ulteriore passaggio che vorrei fare è sui rinnovi
contrattuali, che prendono una fetta importante all'interno di
questo bilancio. Qualcuno parla di povertà, qualcuno parla di
possibilità che le nostre buste paghe sono basse e all'interno di
questo bilancio 2024-2025-2026 sono più di 50 milioni di euro per
le fasce medie, possiamo definirle così come qualcuno le definisce?
Allora
des deux l'une
, ma veramente ve lo dico, va bene
stimolare, va bene pungolare, va bene fare qualche piccola proposta
da qualche centinaio di migliaia di euro, ma noi pensiamo che
all'interno di questo bilancio, che è perfettibile sicuramente, ci
sia la possibilità, per le famiglie valdostane, per gli
imprenditori, per i piccoli artigiani, per chi oggi crede in questo
sistema di avere una buona qualità della vita e soprattutto di
guardare al futuro, che immaginiamo sia la cosa più importante.
Voteremo convintamente il disegno di legge n. 128.
Presidente -
Consigliere Marquis, a lei la parola.
Marquis (FI) -
Sono stati tre giorni intensi di
discussione sulla legge di bilancio 2024/2026, sicuramente stiamo
vivendo una fase di transizione, sotto il profilo socio-economico,
che viene gestita dal Governo regionale in stretta continuità con
il passato, quindi noi riteniamo che gestire la transizione e il
cambiamento in continuità non possa che portare a dei risultati
deficitari per quanto riguarda la soddisfazione dei bisogni della
nostra comunità.
Il modello che è stato disegnato è il modello
assistenzialistico, che è sostanzialmente condizionato
dall'alleanza con le forze di Sinistra in cui noi non ci
riconosciamo; siamo un movimento liberale, moderato, che
sostanzialmente vede un mondo diverso rispetto a quello che è stato
disegnato, una Valle d'Aosta diversa con al centro le forze
produttive private, dove il pubblico si limita all'essenziale
nell'economia e non toglie ogni spazio all'imprenditoria privata.
In questo bilancio non troviamo delle grandi risposte per la
crescita del settore produttivo, abbiamo avuto modo di ascoltare i
rappresentanti delle imprese che non prevedono degli investimenti,
se non quelli strettamente necessari in questa fase, perché
probabilmente non c'è fiducia nel futuro.
Ci sono dei temi molto importanti da affrontare: dalle sfide con
i giovani, alla povertà, dal rafforzamento del tessuto produttivo,
che non vengono affrontati secondo una visione strutturata.
Assistiamo a dei provvedimenti settorializzati che mancano di
visione e ne abbiamo avuto modo anche di attestare quest'impronta
attraverso gli ordini del giorno che abbiamo presentato tutti
assieme, anche come forze di opposizione, dove sono stati richiesti
in tanti settori dei piani per avere una visione di sistema su
delle singole tematiche. Purtroppo, quando tocchiamo questi
argomenti, non si trova la condivisione della maggioranza, perché
così non si possono risolvere le problematiche.
Noi crediamo che vada fatto uno sforzo diverso e il voto
negativo che daremo a questa legge di bilancio dovete leggerlo come
un grido d'allarme che arriva da tutte le opposizioni, non solo da
Forza Italia, perché riteniamo che oggi serva qualcosa di diverso
alla Valle d'Aosta, non è sicuramente questo bilancio, che chiamo
semestrale, che può risolvere i problemi dei Valdostani.
Staremo molto attenti a quello che avverrà in seguito, che verrà
presentato a livello di assestamento, perché ormai l'assestamento
assume una rilevanza importante quanto il bilancio previsionale,
perché a livello delle risorse che vengono messe a disposizione per
gli investimenti siamo sugli stessi valori, quindi non è neanche
semplice procedere a livello di programmazione. È una situazione in
cui tutte le riforme, che sono alla base del piano nazionale di
ripresa e resilienza, che sono indispensabili anche per la Valle
d'Aosta, vengono rinviate alla prossima Amministrazione, alla
riorganizzazione del funzionamento della macchina
amministrativa.
Cosa dire della sanità? Come ha detto già il mio collega, la
sanità ha avuto 70 milioni di risorse a disposizione in più
rispetto al 2021 senza poter cogliere nessun risultato; non si può
pensare che la soluzione delle singole problematiche passi
attraverso la messa a disposizione di soldi e basta. Il problema
ormai è di natura prettamente organizzativa, senza un nuovo modello
organizzativo non si possono perseguire dei risultati e questo è il
punto dolente che sta vivendo oggi la Valle d'Aosta. Una situazione
sicuramente che è difficile, il quadro delle entrate non deve
ingannare, perché dimostra sostanzialmente la debolezza del tessuto
produttivo valdostano, perché la prima fonte di entrata è l'IVA e a
livello di tributi propri la voce più significativa è quella
dell'IRAP pagata dalla Pubblica Amministrazione; questo per noi è
un elemento di assoluta debolezza. Non vediamo nessuna iniziativa
che porta in questo bilancio a rafforzare il tessuto produttivo
valdostano e la libera iniziativa privata.
Pertanto continueremo nella nostra azione, nell'ambito del
mandato politico-amministrativo, nel pungolare la maggioranza per
andare in questa direzione, una direzione che deve essere diversa
rispetto a quella attuale per cercare di soddisfare i bisogni dei
Valdostani e per dare un futuro migliore alla nostra comunità.
Presidente -
Altri? Ha chiesto la parola la consigliera
Minelli, ne ha facoltà.
Minelli (PCP) -
Per motivare ulteriormente il nostro voto
sui due disegni di legge, devo fare qualche considerazione
complessiva sull'insieme della manovra programmatica e finanziaria
che si realizza con il DEFR votato a novembre con le due leggi di
oggi.
A novembre, analizzando il DEFR, avevo detto che eravamo in
presenza di un documento di ordinaria amministrazione, un documento
senza sforzi d'innovazione, disancorato da un programma di governo,
che anche per questo, o forse proprio per questo, appariva fragile,
contraddittorio e superficiale in troppi punti. Questo giudizio
critico devo purtroppo confermarlo anche sulle due leggi oggi al
nostro esame; questo bilancio è prevalentemente un esercizio
ragionieristico, una lunga sequenza di cifre senz'anima, senza una
visione, senza l'ambizione di costruire una Valle d'Aosta migliore.
Eppure, come ho già avuto modo di dire, con la manovra finanziaria
ci proiettiamo non solo verso la fine di questa legislatura, ma
anche oltre, fino al 2026. Ci vorrebbe quindi un buon tasso di
concretezza, operatività e programmazione per concludere bene
questa legislatura e anche un slancio innovativo per utilizzare al
meglio gli ultimi due anni e creare solide prospettive per il
futuro.
Purtroppo questa visione, che guarda al di là del presente, che
pensa al lungo periodo, non compare mai e l'obiezione che si
potrebbe fare a questo ragionamento è che non abbiamo bisogno di
innovazioni, di visioni di cambiamento, che non serve immaginare
una Valle d'Aosta migliore, perché le cose vanno bene così come
sono, abbiamo una Pubblica Amministrazione che garantisce migliaia
di posti di lavoro, un'economia solida, diversificata in crescita,
la piena occupazione tanto che nessun giovane valdostano deve
andare a cercare lavoro all'estero. Abbiamo un'assistenza sanitaria
ottimale, lo vediamo tutti i giorni. La povertà da noi non esiste.
I giovani completano il loro percorso di studi in tempi corretti e
con successo. Stiamo rapidamente abbandonando l'uso dei
combustibili fossili da importazione, abbiamo applicato con
soddisfazione e con buoni risultati la dottrina "Rifiuti Zero",
applichiamo una mobilità altamente sostenibile, non abbiamo nessun
problema per i cambiamenti climatici, tant'è vero, che come ha
detto il Presidente delle guide valdostane qualche giorno fa,
proprio quest'anno, che è l'anno in cui abbiamo avuto le
temperature più calde da quando esistono le registrazioni dei dati,
"i nostri ghiacciai sono più belli che mai"! Se tutto è così
positivo, perché sforzarsi di immaginare e cercare qualche
cambiamento? Al massimo facciamo il raddoppio del Tunnel del Monte
Bianco, il mega collegamento funiviario di Cime Bianche, gli altri
collegamenti intervallivi, il raddoppio dell'autostrada in Bassa
Valle e siamo a posto per altri 50 anni!
Noi pensiamo che le cose non stiano affatto così, pensiamo che
una Regione piccola come la Valle d'Aosta, ma con delle risorse
naturali straordinarie, dotata di una grande autonomia decisionale
e di risorse importanti derivanti da un generoso riparto
finanziario con lo Stato italiano, potrebbe e dovrebbe essere
all'avanguardia nella qualità della vita, nella qualità
dell'istruzione, nell'efficienza dei servizi sanitari, nei rinnovi
contrattuali corretti e puntuali, nell'efficienza dei servizi
sanitari e socio-assistenziali, nella tutela del suo paesaggio e
ambiente naturale di inestimabile valore; dotata di un sistema di
mobilità basato su una ferrovia che attraversi tutto il territorio
regionale e di un capillare trasporto pubblico, caratterizzata
dall'indipendenza energetica grazie all'idroelettrico, al solare e
a emissioni inquinanti zero. È questa la
mission
che, a
nostro avviso, dovrebbe avere quell'organismo di autogoverno sorto
quasi un secolo fa, dopo la fine del fascismo e che si chiama
Consiglio della Regione autonoma Valle d'Aosta.
Se non abbiamo una visione che guarda al futuro e che si china
sulle esigenze di cambiamento, facciamo
bricolage
, ma non
facciamo azione di governo. Di questa
mission
non c'è
traccia nella manovra finanziaria e quindi, come avevamo già
espresso il voto contrario al DEFR, allo stesso modo e con le
stesse motivazioni esprimeremo voto contrario anche su questa
seconda legge di bilancio.
Presidente -
Vi sono altri interventi prima di mettere in
votazione? Ha chiesto la parola il consigliere Cretier, ne ha
facoltà.
Cretier (FP-PD) -
Intervengo dopo due giorni di dibattiti
più o meno interessanti, alternati a contrapposizioni politiche
lecite - e meno lecite secondo me -, proposte scandite da slogan,
mirate a dividere piuttosto che a politiche di coesione sociale.
Sugli ordini del giorno c'è stata una serie di proposte accolte con
impegno dal Governo, laddove sia in linea con obiettivi convergenti
su temi e visioni sostenibili nei tempi e in modi congrui e
soprattutto in capo all'ordinamento regionale e al potere politico
decisionale locale. Su temi a carattere nazionale le scelte
dipendono anche dal confronto con le politiche nazionali e con il
Governo, dove abbiamo dei rappresentanti soprattutto nella
contrattazione o nelle interlocuzioni di livello superiore che
esulano da Piazza Deffeyes. È evidente che non è possibile e
difficile prendere impegni, come anche sulle politiche le scelte di
locazione di risorse finanziarie. Le scelte finanziarie sono frutto
di una condivisione, dalla visione controcorrente della minoranza,
che è lecita, a proposte che spostano coperture da un capitolo
all'altro, da una missione all'altra, trascinando modifiche di
ulteriori leggi regionali, insomma scelte non condivise e
sostenibili. Per me e per noi fare politica è una cosa seria e va
fatta seriamente, tutto lecito, tutto secondo il Regolamento, ma se
vogliamo fare politica, questo è il luogo e non è un
tweet
o
un
post
che cambiano le cose. Ho visto atteggiamenti
positivi ma anche qualche teatrino poco rispettoso e anche poco
comprensibile a quei pochi che ci seguono da fuori.
Diamo un po' di dignità alla centralità del Consiglio, ognuno
con le proprie posizioni politiche. Quando si ridicolizza, il
livello di discussione è pessimo e banalizzato, ci si ridicolizza
complessivamente tutti, perché poi la gente si chiede: "Ma dove
sono stati negli ultimi anni? Ma in che mondo vivono?" e questo
porta a non andare a votare, "tanto è tutto uguale", e li conoscete
bene i soliti commenti. È stato detto che abbiamo già abdicato noi
come altri e hanno un'innata infallibilità alcune persone che hanno
portato e sono portatori e conservatori del dono di avere sempre le
migliori soluzioni possibili, sostenibili e programmatiche.
La mediazione e a volte i compromessi, che non sono così
deleteri se si hanno degli obiettivi da condividere, da sostenere e
da proteggere, non per il proprio stato patrimoniale, per la
propria attività, ma per la comunità intera, in una visione di
prospettiva e con la capacità di spiegare le motivazioni per
eventuali cambiamenti. Voterò e voteremo a favore di questo
bilancio per queste scelte di maggioranza. Le risposte sono state
date qui in aula e arriveranno con le loro applicazioni. Ho sentito
ripetere, spesso e volentieri, della crisi della maggioranza della
politica, ma in greco antico crisi significa decisione. Questo
bilancio è la nostra decisione, è un richiamo alle parole del
collega Marguerettaz; oggi il ponte sullo Stretto dipende dai tagli
alle due Regioni confinanti. Anche questa è una decisione, sono
promesse elettorali oppure è un cambio di direzione di obiettivi?
Forse l'annuncio di queste promesse non è sostenibile.
Annuncio il voto favorevole del gruppo in cui è presente il PD,
che ha perso sicuramente negli anni dei pezzi ma prosegue su un
percorso lineare di progresso.
Presidente -
La parola all'assessore Carrel.
Carrel (PA) -
Intervengo come gruppo Pour l'Autonomie per
dire e spiegare le motivazioni per cui votiamo questo bilancio.
Come sapete, l'anno scorso ci trovavamo all'opposizione di un
Governo e facevamo delle proposte per cercare di portare il nostro
contributo a un bilancio. Quest'anno invece, come forza politica,
abbiamo avuto l'opportunità di discuterne in maggioranza,
l'opportunità di portare le nostre idee all'interno di un gruppo,
ovviamente più ampio, e cercare di ottemperare a quelle che erano
le nostre esigenze e i nostri punti di vista con quelli degli altri
che sono chiamati a governare questa Regione.
Non nego che ci sono stati dei momenti interessanti e anche
personalmente, dal punto di vista politico, difficili di votazioni
per quanto riguarda il gruppo consiliare Pour l'Autonomie. Riguardo
in principale modo sicuramente l'emendamento n. 4 di RV, che andava
a riprendere un po' la logica del bonus "Naître Valdôtain", che
avevamo studiato, ideato e trovato anche dei fondi per finanziarlo
l'anno scorso insieme. È ovvio che cambia il ruolo, cambia il
momento ed è cambiato il voto, ma non esclusivamente perché è
cambiato il punto di vista, ma perché il bonus "Naître Valdôtain" è
un tema di cui abbiamo avuto modo di discutere con la maggioranza
proprio nel momento in cui dovevamo formare il Governo e abbiamo di
fatto portato questa nostra esigenza come tante altre, alcune
ovviamente sono state accolte, per altre abbiamo dovuto cercare di
trovare degli equilibri con ovviamente gli altri Assessori
regionali e gli altri gruppi consiliari e movimenti che compongono
questa maggioranza. Questo per dire che questo bilancio, dal nostro
punto di vista, dà delle risposte; abbiamo lavorato in questi otto
mesi insieme a tutta la maggioranza e a tutti i gruppi di
maggioranza proprio per cercare di dare un bilancio che dia le
risposte che noi chiedevamo e che noi continuiamo a chiedere.
Ovviamente sta a noi oggi trasformare questi numeri in fatti e
questo lo faremo solamente nel corso dell'anno, con il lavoro che
si tradurrà ovviamente dai numeri agli effetti che andremo a vedere
direttamente sulla nostra popolazione.
Altro momento in cui abbiamo discusso anche in Giunta con il
presidente Testolin è la proroga delle PPO; sono sempre stato
contrario e ho sempre portato in quest'aula gli emendamenti che
vadano ad annullare la proroga delle PPO, però quest'anno
oggettivamente - e su questo abbiamo già discusso in diversi modi -
abbiamo una riforma in atto, più o meno condivisibile, su cui anche
i gruppi di maggioranza si stanno confrontando, ma vi è un tempo
massimo entro il quale andremo a operare con una modifica
dell'impianto dell'Amministrazione regionale, e questo credo che
sia un altro lavoro che abbiamo fatto come forze di maggioranza,
come Governo e su cui giustamente ci stiamo confrontando e stiamo
cercando di trovare delle soluzioni che sono quelle che crediamo
siano le soluzioni migliori.
Non nego che, per quanto riguarda l'Assessorato che ci è stato
assegnato in questo rimpasto di Governo, quello dell'agricoltura,
abbiamo preso anche spunto su delle iniziative che sono state
portate dall'opposizione: penso all'iniziativa del consigliere Dino
Planaz, che ci aveva consigliato e messo in luce i problemi su una
serie di fondi che non erano stati erogati dal Ministero sulla
crisi della siccità del 2022 e proprio in questo bilancio abbiamo
cercato, esattamente come da impegni presi in quest'aula, di dare
delle risposte.
Credo che sicuramente la discussione è stata utile e proficua ma
non deve perdere di vista l'obiettivo, cioè cercare di tradurre
quelli che oggi sono dei numeri a bilancio in risposte. Questo è un
lavoro che spetta a ognuno di noi, indipendentemente dal ruolo che
oggi deve ricoprire e che domani ricoprirà.
Ritengo che questo sia il motivo per cui, come gruppo
consiliare, abbiamo portato il nostro contributo a questo bilancio
con tutte le altre forze di maggioranza e crediamo fortemente che
sia necessario approvare questa legge di bilancio proprio per
iniziare quanto prima a dare le risposte ai Valdostani.
Presidente -
Altri che intendono intervenire? La parola
all'assessore Marzi, anche lei come gruppo.
Marzi (SA) -
Il fatto che mi trovi a esprimere, come
gruppo Stella Alpina - organismo monocratico mi è appena stato
richiamato -, il voto favorevole a questo bilancio quando, da un
punto di vista oggettivo, mi trovo contemporaneamente a essere
Consigliere, Capogruppo e Assessore, - c'è un collega di minoranza
con il quale in questi tre giorni abbiamo sceneggiato parti più da
pugili che da politici che, in occasione dell'Expo Aid, mi portava
in giro dai suoi colleghi, collega Manfrin, volendomi rappresentare
come un
unicum
per il fatto di essere solo soletto e di
gestire più o meno un terzo del bilanci - visto che ad oggi le due
missioni che in teoria gestirei da un punto di vista politico
assommano a circa al 32% di un bilancio da 1.819 milioni di euro, è
giusto che io parli per ultimo.
È giusto che io parli lo stesso ed esprima un voto favorevole
perché, a proposito del fatto che la politica è tante cose, la
politica è anche ritualità, quindi è assolutamente corretto che il
gruppo Stella Alpina esprima, in maniera assolutamente forte e
convinta, un sostegno con il proprio voto ma anche con il proprio
verbo a questo bilancio. Perché? Fondamentalmente per due motivi:
prima di tutto perché il bilancio è il documento per antonomasia
che esprime un Governo. Oggi ci siamo trovati in un momento molto
particolare anche a discutere di cosa è la democrazia. Prima il
collega Cretier parlava di crisi, quindi di decisioni, di scelta:
un Governo, per arrivare a chiudere un bilancio, deve fare delle
scelte e deve allocare delle risorse. A fronte di 1.819 milioni di
euro di entrate, ci sono 1.819 milioni di euro di spesa. Questo è
quello che normalmente deve fare la politica e la politica, a
differenza di quello che ognuno di noi fa a casa propria, anche se
poi almeno come idea sarebbe il caso di farlo lo stesso, lo
dobbiamo anche dichiarare. Quindi non soltanto abbiamo tutta una
ritualità che porta a prendere le entrate e a trasformarle in spese
e a dargli una connotazione politica, perché quelle spese sono
anche frutto di decisioni. Non bisogna essere d'accordo con una
maggioranza quando decide di esprimere e di fare delle scelte che
si trasformano in un bilancio, ma la maggioranza deve essere
assolutamente fiera delle scelte che ha fatto perché quelle scelte,
quando arrivano a essere sintetizzate ed esplicitate, arrivano alla
fine di un percorso, che è quello che ha portato a prendere quelle
decisioni ma allo stesso tempo diventa l'avvio del percorso
successivo, quello nel quale queste scelte vengono rappresentate a
una comunità, vengono poste nell'aula per antonomasia, l'aula della
democrazia che per questa Regione, per questa comunità e questa
Vallata. A fronte delle scelte fatte, ci si prende un sacco
di  botte, si combatte, a volte le si cambia anche ma poi si
chiude e dall'anno successivo ci si assume le responsabilità di
continuare a guidare una comunità.
Come mi è capitato di rappresentare in un momento politico
istituzionale molto forte, come quello nel quale il Governo
regionale quest'anno ha scelto di tornare tutti quanti assieme,
come Giunta, a rappresentare il bilancio di fronte agli Enti locali
e ai Comuni valdostani, come in quell'occasione ai Sindaci ho
detto, rappresentando la mia parte... qui invece, come gruppo
Stella Alpina, sono a esprimere un valore positivo nei confronti di
tutto quanto il lavoro fatto da questa maggioranza. A mio modesto
avviso, un bilancio che, in un momento così delicato, mette risorse
in linea prima di tutto per quanto riguarda la sanità e la salute,
in secondo luogo per l'istruzione, poi per i trasporti, i servizi
sociali, il turismo, lo sport, l'Europa e per gli Enti locali
in
primis
, quindi per la loro autonomia, la possibilità di gestire
il loro territorio, è un bilancio che andrebbe sicuramente
auspicato, per noi che abbiamo la fortuna di poterlo fare, anche
votato.
Presidente -
Vi sono altri interventi? Ha chiesto la
parola il consigliere Rollandin, ne ha facoltà.
Rollandin (PA) -
Approfitto di questi interventi per
aggiungere alcune osservazioni sulla prospettiva che insieme agli
altri si ha la possibilità e la volontà di mettere in evidenza. È
una fase molto delicata che insieme abbiamo cercato di vedere, al
di là dei mezzi di concerto, e che anche i colleghi hanno già
esposto durante questi primi giorni. È un aspetto difficile sotto
il profilo del modo con cui si può esaminare e proporre una serie
di interventi che siano continuativi, perché nell'ambito della
possibilità di prevedere una continuità deve esserci anche la
convinzione che come tale possa essere vista in un modo corretto
sia nella proposta di volta in volta che viene esplicitata e che si
collega con quello che le altre forze che già hanno preso posizione
e che hanno la possibilità di avere un punto di confronto che
permetta di valorizzare il più possibile l'insieme delle proposte
che di volta in volta noi abbiamo proposto.
Credo sia importante tener conto della necessità di immaginare
non solo un periodo di qualche mese, ma un periodo più avanzato che
in qualche modo tenga conto della prospettiva che possa tenere
nella dovuta considerazione la prospettiva che noi abbiamo visto,
non solo come gruppo, ma anche con i colleghi che hanno rivisto
insieme quello che può essere il futuro.
Oggi noi abbiamo solo qualche giorno che è stato fatto... il
problema è che non può fermarsi, non può essere così ma deve
esserci una possibilità di utilizzare al meglio le forze economiche
che ci sono... e anche tenendo conto dell'esigenza di non fermarsi
solo alla possibilità di avere ogni giorno dei punti di riferimento
e di "battaglia" tra l'uno e l'altro, non porta a nulla. Ci sono
invece dei punti molto importanti che devono tenere in dovuta
considerazione sia quello che si è sviluppato fino a ieri sia le
prospettive del domani. Non è solo una questione di poter prevedere
dei numeri che in qualche modo possano poi essere visti a seconda
della prospettiva, ma si tratta di avere la capacità insieme di
trovare i modi che possano rendere utile e comodo quello che la
nostra Regione può portare, tenendo conto di quello che è già
successo, delle esperienze dei singoli gruppi che ci sono già oggi,
ci sono esperienze, alcune sono state un po' meno positive di
quello che ci si aspettava, altre sono oggi da tenere nella dovuta
considerazione... quelle che sono le disponibilità finanziarie. È
un tema molto delicato, perché il fatto di avere la disponibilità
finanziaria vuol dire essere in grado di programmare quanto si sta
facendo nel breve tempo.
Riteniamo quindi importante lavorare insieme tenendo conto di
una discussione che sia trasversale, non è che qui uno vince e
l'altro perde, no, si perde se non si è in grado di gestire nel
modo dovuto quello che ognuno ha già portato avanti e oggi noi,
ancora a maggior ragione, siamo nella situazione di portarlo nel
modo più assoluto possibile. Noi crediamo fortemente in questo
sistema e riteniamo di dover lavorare in questo senso con tutti
quelli che sono disponibili.
Presidente -
Altri? Se non vi sono altri interventi,
metto in votazione... consigliera Erika Guichardaz, a lei la
parola.
Guichardaz E. (PCP) -
Ringrazio i consiglieri Manfrin e
Padovani per essere stati due cavalieri e avermi lasciato la
parola.
Riparto proprio dall'esempio del ponte dell'Immacolata: se noi
volgiamo il nostro sguardo in alto - e ce l'ha detto bene, secondo
me, in un articolo di questi giorni Enrico Martinet su "La Stampa"
-, vediamo tantissime persone che sciano, vediamo funivie che
potranno essere realizzate anche in zone proibite, vediamo
sicuramente anche collegamenti stradali come quello del Colle
Ranzola che saranno presi d'assalto per passare da una vallata
all'altra. Poi se volgiamo lo sguardo invece poco più sotto,
troviamo problemi di parcheggi, un assalto al Pronto Soccorso,
vediamo interventi continui dell'elisoccorso, vediamo una rete
stradale bloccata. L'articolo termina con una bellissima domanda e
con un interrogativo: la Valle d'Aosta morirà d'abbondanza? Questa
è la domanda che dovremmo porci tutti noi. Proprio in virtù di
questa domanda, io non mi stupisco quando il collega Marguerettaz
dice: "Questo sguardo ai deboli sempre... avete portato il
bon
chauffage
, la questione dell'indennità sulle OSS..." e via
dicendo; io non mi stupisco che lo faccia lui, perché sta nelle
corde molto probabilmente della sua visione, mi stupisco che ci sia
in questa maggioranza un'area progressista che invece non pensi a
quella cosa. Da tempo dico che non esiste più quell'area
progressista che io conoscevo, in cui io ho militato per tanti anni
da autonomista e anche su questo essere in un partito nazionale,
almeno all'interno del PD, era un partito federale, federalista,
dove anche noi autonomisti trovavamo la nostra dignità. Ecco invece
però che in questo momento vedo che i valori che ci sono
all'interno dello statuto di quel partito non sono più
assolutamente considerati, perché fare politiche riformiste e
innovatrici non vuol dire non guardare ai più deboli, anzi, vuol
dire prestare ancora maggiore attenzione ai più deboli, perché gli
impianti da sci danno tanto lavoro stagionale, questo non possiamo
negarlo, quindi anche su questo bisognerebbe fare una riflessione
e, quando si dà tanto risalto ai rinnovi contrattuali, io dico che
i rinnovi contrattuali sono dovuti, non è che è manna dal cielo che
avete regalato ai dipendenti regionali! Quei rinnovi per gli altri
dipendenti... e lo dite spesso: "Gli insegnanti hanno quel
contratto nazionale che ci impone di dare i rinnovi contrattuali
quando lo decide lo Stato". I rinnovi contrattuali dei regionali
vengono sempre dati molto dopo, quindi una riflessione anche sulle
tante regionalizzazioni che qualcuno vuole mettere in piedi molto
probabilmente andrebbe fatta.
Quello che mi preme dire è che - l'ho già detto sul bilancio
dell'anno scorso e lo ridico sul bilancio di quest'anno - una forza
progressista ed ecologista come la nostra non può assolutamente
votare questo bilancio. Altri hanno spiegato le loro motivazioni ma
noi sicuramente, non trovando una risposta soprattutto ai temi
ambientali e ai temi sociali, non possiamo assolutamente
votarlo.
Presidente -
Se non ci sono prenotazioni per intervenire,
metto in votazione. Ha chiesto la parola il consigliere
Padovani.
Padovani (FP-PD) -
Credo che alla fine di questa maratona
vada fatto un bilancio del dibattito e di quello che abbiamo votato
e andremo a votare. Io penso che sia stato un dibattito a volte
interessante, a volte meno, a tratti sorprendente: dico
sorprendente perché durante il dibattito ho scoperto una forte
liaison
politica tra due gruppi progressisti che si
prodigano a voler dare patenti di progressismo ad altri e poi hanno
evidenziato una forte
liaison
con un altro gruppo che un po'
di decine di anni fa si era opposto alle Giunte capeggiate
dall'Union Valdôtaine e il Partito Comunista Italiano e quel gruppo
era Rassemblement Valdôtain, che ha nel nome quella storia lì e
credo che la rivendichi anche senza problemi; mi stupisce però
questa
liaison
.
È stato stimolante anche sentire lezioni su come si risolve la
crisi sociale da parte di chi siede nei banchi del Centro-Destra e
poi, alla prova del Governo nazionale, cancella i fondi per la
disabilità, taglia i fondi per la morosità incolpevole e gli
affitti delle case popolari e boccia il salario minimo a 9 euro per
tutte e tutti; tutto questo per finanziare ponti sullo Stretto di
Messina, che ha già detto bene prima qualche collega che cosa è.
Meno interessante invece è stato l'ennesimo nomignolo dato dal
solito collega che evidentemente ha una passione per quello che
faccio, dico e scrivo, passione che però - le ricordo - l'ha
portata a perdere quattro componenti del suo gruppo. Se lei vuole
continuare a coltivare questa passione e a continuare a perdere
componenti del suo gruppo, io faccio volentieri da
kamikaze
.
Detto questo, abbiamo davanti un bilancio che è stato dibattuto,
un bilancio che al suo interno stanzia il 40% delle risorse
disponibili su sanità e istruzione, un bilancio che stanzia 122
milioni sulle politiche sociali, che ha i fondi per il sostegno
all'ARER, e quindi alle case popolari, che ha un'attenzione
particolare verso il mondo della disabilità, un bilancio nel quale
vengono stanziati 33 milioni complessivi sul triennio per
l'edilizia scolastica, dove si rende nota l'attenzione ai beni
culturali, ovviamente alla loro conservazione, al loro restauro, ma
anche alla loro accessibilità per tutte e tutti.
Poi ci sono i fondi per l'attività del Centro antiviolenza e poi
- questo lo dico con enfasi e con convinzione - ci sono 434 mila
euro per il 2024 e 517 mila per gli anni successivi a favore di un
nuovo provvedimento legislativo in materia di violenza di genere
dove troveranno cittadinanza anche le politiche contro le
discriminazioni. Inoltre ci sono i soldi per il sostegno al CSV,
quindi al mondo del volontariato, un mondo che è davvero importante
per la nostra Regione, un bilancio nel quale si stanziano 300 mila
euro necessari al fine di estendere l'erogazione del contributo,
che è previsto dalla cosiddetta "Carta docenti" anche ai supplenti
che sono stati assunti a tempo determinato. Poi, sempre per
evidenziare l'importanza e l'attenzione che si dà al mondo della
disabilità, l'aumento considerevole per i fondi per il sostegno
scolastico alle persone che ne hanno bisogno e quindi anche alle
persone con disabilità. Infine penso che vadano anche evidenziate
le risorse destinate alle politiche per il lavoro e la formazione
professionale, in particolare quelle per il nuovo piano per le
politiche del lavoro, che ha iniziato il suo iter nel Consiglio
politiche del lavoro del quale mi onoro di essere presente e che
dovrà prendere le mosse dall'alleanza per il lavoro di qualità,
quindi insistere sulla qualità del lavoro, del salario, dei
diritti.
Vorrei terminare - e rubo ancora davvero 30 secondi - citando le
parole del Presidente della Regione quando nella sua relazione ha
detto: "Viviamo in una fase storica caratterizzata dai mutamenti
demografici, dalla fragilità di fasce di popolazione sempre più
ampie, fenomeno che deve portarci a riflettere e a reagire". Io
dico che dobbiamo farlo in fretta e con convinzione, ma non perché
noi crediamo nell'elemosina, ma perché pensiamo - almeno è quello
che penso io - che vadano sostenute e accompagnate anche quelle
persone che per tanti motivi o non hanno un lavoro o se ce l'hanno,
questo lavoro è precario o ha dei contratti poveri e quindi non
riesce ad arrivare alla fine del mese...
Presidente -
Consigliere concluda.
Padovani (FP-PD) -
...viviamo, diceva anche il
Presidente, in una fase storica che è anche segnata dai cambiamenti
climatici, i cui effetti incidono sulle nostre realtà e che ci
obbligano a intervenire con oculate attività di mitigazione. Io
penso che, oltre alla mitigazione, servano anche le attività di
contrasto ai cambiamenti climatici.
Come per il provvedimento precedente, voteremo a favore anche di
questo provvedimento.
Presidente -
Altri? Ha chiesto la parola il consigliere
Manfrin, ne ha facoltà.
Manfrin (LEGA VDA) -
Abbiamo fatto già un panorama
abbastanza ampio della legge di bilancio che abbiamo discusso e
devo dire che ho sentito evocare da parecchie parti temi nazionali
su cui ovviamente non mi sottraggo.
Ho sentito dire che giustamente non bisogna fare riferimento,
per esempio, ad alcuni provvedimenti nazionali che alcuni esponenti
del Movimento 5 Stelle presentarono come l'abolizione della
povertà, parlando del reddito cittadinanza; credo che però in
questo caso probabilmente il collega Marguerettaz dovrebbe far
riferimento e guardare i colleghi alla sua destra, perché sono loro
che in Parlamento hanno contestato l'abolizione del reddito di
cittadinanza, quindi probabilmente lo stesso Marguerettaz ha
qualcosa da recriminare al Partito Democratico.
Vedo altrettanto che giustamente il collega Chatrian si chiede:
"Che differenza possono fare i partiti nazionali? Perché i partiti
nazionali non hanno alcun interesse per la Regione Autonoma Valle
d'Aosta".
Vede, collega Chatrian, se lei avesse ragione, anche lei
dovrebbe volgere il suo sguardo verso la sua destra e guardare i
colleghi che rappresentano il Partito Democratico, come il collega
Cretier ha giustamente rivendicato, e chiedere: che interesse avete
per la Valle d'Aosta, visto che siete i rappresentanti di un
partito nazionale? Non avete alcun interesse, questo a detta del
collega Chatrian.
Noi rivendichiamo invece con piacere di essere sì un partito che
ha un riferimento nazionale e che ci dà la forza, a livello
nazionale, di poter disporre e di poter imporre alcune importanti
scelte, come quella dell'autonomia estesa a tutti i territori,
proprio perché siamo fortemente autonomisti, ma in maniera
altrettanto indipendente abbiamo la possibilità di scegliere sul
nostro territorio quali sono le cose migliori da fare per la Valle
d'Aosta e sulla Valle d'Aosta decidiamo noi.
D'altra parte, sono stati indicati da più parti come sprechi, o
come investimenti poco convenienti e poco oculati, quelli del ponte
di Messina, ma basterebbe parlare di alcuni investimenti che sono
stati fatti nel passato: ad esempio, il trenino di Cogne, la
Centrale del latte, per immaginare che forse non soltanto da altre
parti ci sono investimenti che sono opinabili. Questo non è ancora
avvenuto e gli effetti li vedremo se saranno positivi e negativi,
noi riteniamo che siano positivi, a prescindere.
Mi ha un po' stupito il fatto che il collega Cretier abbia detto
che vi sono state delle proposte meno lecite o non lecite o poco
lecite all'interno di quest'aula e avrei gradito sapere quali,
perché il presidente Bertin, se ci fossero state delle proposte
poco lecite, avrebbe dovuto indicarcele dicendo: "Questa proposta
non è lecita, non dobbiamo discuterla", invece abbiamo discusso
tutto, quindi io mi chiederei, collega Cretier, se ha poi la voglia
di esplicitare. Qui la cito e la chiamo in causa e ci dica quali
sono le proposte non lecite, così almeno potremo giudicarle.
Ho apprezzato davvero sinceramente lo spirito costruttivo
espresso dall'assessore Carrel che su alcune cose, ad esempio,
sulla questione "Naître Valdôtain", ha riconosciuto gli sforzi
comuni fatti all'opposizione e una direzione che noi riteniamo
quella giusta, cioè quella di andare a favorire le nascite nella
nostra Regione sostenendo le famiglie.
Ho sentito parlare da parte invece di un collega che è diventato
ossessionato, un collega che è un apolide della politica, non ha
riferimenti, ce li aveva ma glieli hanno rubati, si trova in un
gruppo che ha dovuto cambiare nome, non si può chiamare Partito
Democratico perché c'è lui che non ha una tessera, ha una casa e
contesta agli altri di avere troppi pochi riferimenti. Guardi, noi
abbiamo un gruppo che è il gruppo, come ho già detto, più numeroso
all'interno di questo Consiglio, al pari di quello dell'Union
Valdôtaine, lei ci può soltanto guardare.
Rimaniamo però dall'esempio da cui siamo partiti: quello del
ponte dell'Immacolata - ruberò anch'io 30 secondi, Presidente, me
lo concederà - e ricordo un esempio che è stato fatto qualche anno
fa, quando io e il collega Marzi sedevamo sui banchi del Consiglio
comunale di Aosta, da parte dell'allora Assessore ai lavori
pubblici, che disse: "La Valle d'Aosta è un cumulo di macerie", ma
era ricoperto di neve e la neve erano i soldi. Quando i soldi sono
finiti e la neve si è sciolta, le macerie sono riemerse. Questa era
l'immagine che lui dava, ovviamente non in Consiglio, la dava al di
fuori. Noi potremmo dire che con la neve che è caduta o con i soldi
che probabilmente con un artifizio di bilancio si vogliono
evidenziare qualcuno vorrebbe coprire le macerie, ma ricordiamo
che, quando cade la neve, abbiamo visto che cosa succede, abbiamo
scoperto che non ci sono le persone che sono in grado di
rimuoverla, ci sono persone che sono in grado di rimuovere quella
che c'è sulle piste ciclabili e non su quella delle strade. Questo
denota attenzione o disattenzione politica verso i bisogni delle
persone semplicemente indirizzando la propria idea sull'interesse,
magari ideologico, del
green
a tutti i costi, anche sotto la
neve, dimenticandosi che la gente cammina sui marciapiedi e
vorrebbe anche le strade pulite.
Presidente -
Ha chiesto la parola il consigliere Jordan,
ne ha facoltà.
Jordan (AV-VdA Unie) -
Come già anticipato dal collega
Chatrian, voteremo convintamente questo bilancio in quanto
riteniamo che dia risposte concrete ed efficaci per la Valle
d'Aosta. L'aumento delle risorse finanziarie permette, oltre a
definire interventi puntuali, di modulare efficacemente le spese e
migliorare il quadro finanziario rispetto alle annualità
precedenti, quindi un bilancio che complessivamente crea le
condizioni per dare delle risposte. Le migliori non so, ma
sicuramente buone.
Ne approfitto, Presidente, anche a conclusione di queste
giornate di dibattito, per fare alcune considerazioni di metodo,
senza perdermi nei numeri, perché sono già state sufficientemente
illustrate dai colleghi.
L'attenzione di questo bilancio è in particolare al territorio e
ai suoi servizi, soprattutto con l'obiettivo di migliorare la
qualità della vita della nostra Regione, in particolare nelle zone
considerate un po' più marginali, per questi territori ma anche in
generale ovunque riteniamo necessario favorire i servizi, il
lavoro, l'assistenza alla cura, favorire politiche di
welfare
adeguate ai tempi, stimolare e sviluppare ancora di
più il turismo.
Il bilancio è lo strumento finanziario che pone le basi per la
politica di questa maggioranza ed è in questo senso, al di là dei
numeri e delle poste di bilancio, che dobbiamo confrontarci per
raggiungere quest'obiettivo. Il confronto e la condivisione devono
essere continui e costanti, lo fa e lo deve fare il Governo, lo
deve fare ancora di più la maggioranza e lo deve fare giustamente
in quest'aula, così come è stato oggetto in questi giorni, tutto il
Consiglio con gli strumenti che sono a disposizione. In diversi
settori ci sono strumenti di programmazione definiti e in
definizione, ma in altri settori non ci sono ancora ed è in questo
senso che credo sia necessario favorire ancora di più il confronto,
coinvolgendo i Consiglieri, coinvolgendo la politica, coinvolgendo
i movimenti, coinvolgendo i portatori d'interesse. È necessario
farlo perché è importante il confronto che deve essere visto come
uno strumento di arricchimento e non come un momento di debolezza.
Il confronto deve essere visto per portare le proprie ragioni ma
anche per ascoltare le voci dissonanti. Solo così credo che si
possano meglio definire le azioni strategiche, che saranno in grado
di traguardare oltre il triennio del bilancio, azioni che siano in
grado di affrontare nel miglior modo possibile - e in questo ci
condiziona l'attuale situazione d'incertezza geopolitica e
finanziaria - le sfide che incombono pesantemente anche sulla
nostra Regione: mi riferisco in particolar modo e in modo sintetico
alla nostra sanità, dove al momento le importanti risorse stanziate
non sembrano risolvere il forte problema della mancanza di medici e
di infermieri. Forse in questo senso sono necessarie azioni più
importanti, più incisive, azioni chirurgiche e mirate e gli
interventi a pioggia migliorano la situazione contrattuale ma non
risolvono il problema dell'attrattività di medici e infermieri, lo
risolvono solo in parte ed è lì che c'è il problema, in quelle
professioni e non magari verso altre professioni sanitarie dove non
ci sono o non sembrano esserci problemi di carenze: mi riferisco
alla crisi demografica, che arriva e i cui effetti saranno evidenti
in modo prepotente nei prossimi anni, nei servizi, nelle scuole,
nel mondo del lavoro, in tutta la vita della società. È necessario
immaginare un insieme di azioni che, partendo dalle famiglie e dai
suoi bisogni primari, coinvolga il sistema dei servizi, del lavoro
e della qualità della vita: mi riferisco alle politiche sociali, in
quell'ambito tendiamo a porre giustamente l'attenzione alle fasce
più deboli.
Facendo riferimento al sostegno della famiglia, credo sia
opportuno far rilevare che nella nostra regione e nel nostro Paese
l'impostazione che è stata data è che in generale i sostegni
diminuiscono fino a sparire all'aumentare del reddito, in altri
Stati invece questi aumentano al crescere della povertà. Sembra una
differenza da poco ma in realtà è sostanziale. Credo quindi che la
vera questione sia che la politica per la famiglia con i figli e la
politica sociale siano due cose diverse. Il sistema degli aiuti per
la famiglia oggi si presenta sovente limitato e inefficace.
Alla luce della crisi demografica che stiamo vivendo, ripeto il
concetto che ho espresso prima, è necessario intervenire con
programmazioni a medio e lungo termine, soprattutto è necessario
definire una riforma capace di trasferire l'idea che vogliamo, per
dare valore ai genitori, alla natalità e ai figli. Potrei
continuare, ma ripeterei sicuramente cose che sono già state dette,
ma cito il territorio e la necessaria attenzione al cambiamento
climatico e alla tradizione energetica, ma anche al sistema delle
autonomie locali che possono e devono essere modernizzate. Tutte
azioni che solo se fatte in modo collegiale, possono veramente
costruire ed essere la base per l'azione politica necessaria per
meglio definire il futuro della nostra Regione.
Presidente -
Consigliera Foudraz, a lei la parola.
Foudraz (LEGA VDA) -
Ho sentito parlare di partiti
nazionali che non hanno alcun interesse per questa Regione; trovo
alquanto singolari queste affermazioni. Vorrei ricordare ai
Consiglieri che sono intervenuti sull'argomento che noi,
appartenenti alla Lega Vallée d'Aoste, siamo Valdostani esattamente
come loro e non perché apparteniamo a un partito nazionale non
conosciamo le nostre radici, le conosciamo benissimo. Il fatto di
appartenere a un partito nazionale come la Lega è una questione di
visione globale del mondo, della Nazione e delle Regioni; visione
che non troviamo assolutamente nei movimenti o partiti regionali e
ne sono la dimostrazione le dichiarazioni fatte in aula e il
bilancio proposto, bilancio che non ha nessuna visione dei bisogni
dell'intera comunità e non guarda al futuro. È facile colpire
sempre chi dissente dalle vostre volontà; fatevi un piccolo esame
di coscienza, parlare di ponti quando poi non si riesce a guardare
in casa propria e capire quali siano le reali necessità che
andrebbero rivolte ai Valdostani. Venite a parlare a noi di partiti
nazionali che forse non conoscono bene le realtà nostrane.
Perché ho iniziato l'intervento dicendo che avevo sentito delle
affermazioni singolari? Perché io mi chiedo: in questa maggioranza,
in questo Governo non c'è nessun esponente di un partito nazionale?
Il nostro sarà comunque un voto contrario.
Presidente -
Consigliere Ganis, a lei la parola.
Ganis (LEGA VDA) -
In questi giorni di Consiglio noi,
come gruppo di minoranza, abbiamo messo in evidenza i problemi che
attanagliano i cittadini valdostani: la povertà, l'indebitamento
delle famiglie e imprese, il nuovo Ospedale, la sanità. Ci sono
famiglie che non arrivano a fine mese, per questo motivo, ad
esempio, riattivare il
bon chauffage
avrebbe sicuramente
dato un grande aiuto a molte famiglie. Questi, a nostro avviso, non
sono contributi a pioggia; il collega Marguerettaz - mi permetta -
ci ha ricordato che nel ponte dell'Immacolata nella nostra regione
ci sono stati oltre 100 mila sciatori. Ben vengano, siamo tutti
d'accordo credo. Il settore turistico-ricettivo e tutto quello
commerciale ha bisogno di lavorare visto che rappresenta un indotto
importante per la nostra Regione; noi però in Consiglio abbiamo
evidenziato un altro problema che forse non vi è stato chiaro. Sono
i Valdostani che non possono più andare a sciare come un tempo
visti i costi, quindi sono necessarie misure e interventi per far
sì che anche i nostri cittadini possano fruire degli impianti di
risalita. Ricordo che i contributi a pioggia sono stati erogati
nelle legislature passate e non in questa.
Vorrei evidenziare inoltre che i nostri ordini del giorno erano
finalizzati a dare un contributo costruttivo, come ha ben
evidenziato il collega Aggravi, quindi da parte nostra l'impegno
c'è stato. Purtroppo la visione politica di chi ci amministra è ben
diversa dalla nostra. A nostro avviso, un'attenzione in più verso i
cittadini in difficoltà e verso le nostre attività commerciali
messe in ginocchio dalla crisi andrebbe rivolta. Da parte nostra
non c'è stato nessun teatrino se non rispecchiare realmente quello
che la società percepisce ogni giorno e riportarlo qui in Consiglio
regionale, poi basta parlare di partiti nazionali, pensate a quello
che avete la fortuna di rappresentare e continuate a lavorare per
il bene comune dei cittadini valdostani.
Presidente -
Altri vogliono fare la dichiarazione di
voto? Consigliere Sammaritani, a lei la parola.
Sammaritani (LEGA VDA) -
Ho ascoltato con interesse gli
interventi precedenti e siamo stati chiamati in causa, come qualche
mio collega ha già detto, a proposito dei partiti di respiro
nazionale, quindi vorrei rapidamente replicare a quello che ha
detto il collega Marguerettaz, per esempio, che, con la sua solita
abilità e usando delle iperboli, ci ha fatto passare per degli
assistenzialisti, quando invece abbiamo fatto alcune proposte che
si inquadrano perfettamente in un sistema di
welfare
di tipo
anche non troppo elevato, come il prestito d'onore, così come il
bon chauffage
e le indennità alle OSS. Si tratta di misure
importanti che hanno sicuramente rilievo per chi può avere delle
difficoltà, e ce ne sono tanti, perché ci scrivono - e credo che
scrivano anche a tutti voi - coloro che magari devono vivere con
600-700-800 o anche 1.500 euro al mese e per i quali magari qualche
centinaia di euro per aiutare a pagare le spese di riscaldamento in
una Regione come la nostra possono essere importanti.
Siamo passati per degli assistenzialisti quando invece non lo
siamo affatto; sicuramente io non lo sono, non sono certo un
socialista, non sono certo un peronista, qualcuno che ha una
visione di una società di quel tipo. In realtà l'intervento è stato
anche, se mi permette - ma senza offesa -, anche un po'
contraddittorio perché si è passati a parlare del ponte di Messina
e qui davvero io credo che sostenere che un'opera come quella, che
è un'opera visionaria per certi versi, ma noi in passato o anche di
recente qualche dimostrazione di avere delle visioni positive e di
saperle anche realizzare, accelerando i tempi dell'esecuzione delle
opere, facendo codici dei contratti pubblici nuovi più snelli che
comportano la possibilità di agire più rapidamente per la Pubblica
Amministrazione... abbiamo dimostrato di essere capaci di fare
riforme, qui purtroppo invece, per adesso, di riforme noi non ne
vediamo, ed è questo uno dei motivi per i quali non siamo
soddisfatti di un bilancio, ma soprattutto di una visione come
questa per la Valle d'Aosta.
A proposito della mancanza di interesse di partiti nazionali per
una piccola Regione come la nostra, credo sia un dibattito
abbastanza sterile, ormai già la collega Foudraz ha ben espresso la
nostra posizione e la nostra realtà; devo dire peraltro che, come è
già stato osservato mi pare anche dal collega Manfrin, questo
Governo comunque è retto dal PD e anche in modo sostanzioso, quindi
delle due l'una: o il PD non è più un partito nazionale, o
probabilmente i componenti del PD, come qualcun altro della
Sinistra sta dicendo e comincio quasi a crederci, si è talmente
allontanato dai temi della Sinistra che ormai il PD non è più
definibile come partito di Sinistra in quanto tale. La battuta
dell'altro giorno: "Fate qualcosa di Sinistra", forse davvero
comincia a essere credibile, perché il PD ha questa caratteristica
particolare, che, quando governa, non fa le cose e poi, appena va
all'opposizione, dice agli altri che le devono fare, ma questo lo
stiamo sentendo tutti i giorni. Questo è un po' il tema: è una
questione più che altro di visione, non è tanto una questione di un
bilancio che non si meriterebbe neanche un voto contrario, come
invece abbiamo fatto già e stiamo annunciando di fare ancora. Non è
più un bilancio sul quale ci si deve astenere, bisogna prendere
delle posizioni forti e credo che tutta l'opposizione lo abbia
fatto. Siamo contro questo tipo di visioni e chiaramente voteremo
contro.
Presidente -
Se non ci sono altre dichiarazioni di
voto... consigliere Malacrinò,
in extremis
, a lei la
parola.
Malacrinò (FP-PD) -
Il gruppo FP-PD voterà a favore di
questi due provvedimenti; un bilancio che è stato definito con un
termine che ha dato fastidio a molti visti anche gli ultimi
interventi, un bilancio definito sostenibile, sia da un punto di
vista economico, che vede, nonostante le numerose osservazioni
fatte, un aumento dello stanziamento su diverse poste di bilancio.
Su tutte ricordo quella sanitaria e quella sull'istruzione, come
già detto anche ieri, che assorbono il 40% delle risorse e nello
stesso tempo vede un miglioramento della spesa corrente rispetto
alla spesa d'investimento, che vede in questo caso un miglioramento
che passa dal 78,58 al 76,97. Sostenibile anche da un punto di
vista ambientale viste le numerose iniziative messe in campo, ad
esempio, l'articolo 29, con il quale vengono stanziati 750 mila
euro volti a valutare gli effetti dei cambiamenti climatici, sulle
disponibilità idriche per la successiva razionalizzazione;
l'articolo 31, che autorizza 48 mila euro per interventi di
ripristino e manutenzione dei siti appartenenti a "Natura 2000" e
dei siti individuati dalla rete ecologica regionale; l'articolo 33
che aumenta gli stanziamenti previsti dalla legge regionale 16
dell'8 ottobre 2019, iniziativa messa in campo al fine di
contrastare i cambiamenti climatici e favorire la transizione
energetica. Inoltre bisogna ricordare le politiche tariffarie a
favore dell'utilizzo del trasporto pubblico a favore di studenti e
famiglie valdostane e potrei continuare con un lungo elenco. Temi
della sostenibilità rilanciati in questi giorni da quotidiani
locali, che parlano di un bilancio che spinge verso
green
e
sociale, oppure la "Repubblica" di ieri, che parla di pochissime
Regioni che procedono spedite verso obiettivi di sviluppo
sostenibili, dove emergono la Valle d'Aosta e la Toscana.
Per quanto riguarda invece altre dichiarazioni, nelle quali è
stato detto che questo bilancio porterà pochi benefici per la
collettività e che peggiorerà la vita dei Valdostani; si tratta di
un bilancio che prosegue in continuità rispetto a quanto è stato
fatto in questi anni. Anche in questo caso segnalo un articolo de
"Il Sole 24 Ore" di qualche giorno fa nel quale la Valle d'Aosta è
stata classificata al quarto posto nella qualità della vita, che
vede addirittura la sua collocazione al secondo posto per quanto
riguarda ricchezza e consumi.
Per quanto riguarda invece affari e lavoro, recuperiamo 26
posizioni rispetto allo scorso anno. Ci piace pensare che questo
sforzo si sia raggiunto anche grazie alle numerose iniziative e
agli sforzi messi in campo in questi anni da questo Governo. Un
bilancio, come ricordato ieri dal collega Cretier, che non toglie
ma che aggiunge. Forse sulla questione sulla liceità di alcuni
interventi il collega si riferiva al fatto di togliere dei fondi ai
diversi Comuni, come è stato richiesto da alcuni colleghi.
Continueremo dunque a lavorare in questo modo perché senza crescita
non è possibile ridistribuire a chi ha meno.
Presidente -
Se non ci sono altri interventi, metto in
votazione. Ha chiesto la parola il Presidente della Regione per
dichiarazione di voto, ne ha facoltà.
Testolin (UV) -
Più che una dichiarazione di voto, il mio
sarà un ringraziamento alla fine di quattro giorni di Consiglio. Un
ringraziamento che parte dai colleghi della maggioranza che ci
hanno permesso di approfondire una serie di temi che fanno parte di
questo bilancio, lo hanno fatto durante tutto il corso dell'anno
nelle varie audizioni, nel trasmettere anche le istanze che sono
pervenute dal territorio. Un ringraziamento va sicuramente a tutti
gli interlocutori dei vari Assessori e dei vari Assessorati che
hanno espresso dei bisogni, hanno collaborato per definire quelle
che possono essere delle iniziative e delle strategie che possono
essere condivise e che possono portare dei benefici sul territorio.
Un ringraziamento agli Enti locali per un confronto che è sempre
anche molto combattuto, hanno comunque saputo porsi in maniera
positiva verso gli argomenti che poi devono essere quelli condivisi
con il proprio territorio, con i servizi che devono fornire, con il
sostegno a loro volta alle istanze della popolazione. Un
ringraziamento va alle Organizzazioni sindacali, alle associazioni
datoriali, che hanno contribuito a mettere in evidenza qualche
volta quelle che erano delle pecche, a suggerire dei percorsi o a
condividere delle decisioni e che hanno permesso di portarci avanti
e lavorare su un testo che, come detto all'inizio di questa seduta,
è sicuramente perfettibile in qualche suo passaggio ma che dà molte
risposte che dovranno essere trasformate in azioni concrete e lo
saranno grazie a quei numeri che qualcuno disprezza, per certi
versi, ma il bilancio è fatto di numeri e di risorse allocate in
determinate posizioni perché si ritiene che certi interventi
possano essere migliori di altri.
Infine ringrazio anche l'opposizione perché si è comunque
confrontata su dei temi confermando, per certi versi, anche quello
che ho detto all'inizio di questa seduta consiliare; sicuramente ci
si focalizza di più sulle cose che magari sono state attenzionate
in maniera diversa, per focalizzarsi sulle tre-quattro situazioni
che sono state sollevate e che fanno parte di un dialogo e di un
confronto e che, come detto da qualcuno prima di me, sicuramente
potranno essere analizzate strada facendo.
Più di tutti ringrazio i colleghi di Giunta che hanno saputo
lavorare in maniera coordinata perché, al di là di tutto, penso che
qualsiasi tipo di percorso non è a sé stante ma si intreccia con
altri argomenti, con uno sviluppo collettivo e complessivo, che è
poi quello che viene percepito anche a livello di territorio. Un
territorio che fortunatamente l'Amministrazione e gli
amministratori conoscono bene proprio perché hanno fatto parte
anche delle Amministrazioni locali; un territorio con il quale ci
si confronta e con il quale si discute e al quale vogliamo dare
delle risposte proprio con questo bilancio.
Presidente -
Se non ci sono altri interventi, metto in
votazione. La votazione è aperta. La votazione è chiusa.
Presenti: 35
Votanti: 34
Favorevoli: 19
Contrari: 15
Astenuti: 1 (Restano)
Il disegno di legge 128 è approvato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK