Consiglio Regionale della Valle d'Aosta - Oggetto del Consiglio n. 2537 del 25 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2537 del 25 luglio 2012 - Resoconto
OGGETTO N. 2537/XIII - Interpellanza: "Interventi per il
rilancio dell'attività produttiva della Verrès S.p.A.".
Interpellanza
Preso atto:
- che il Poligrafico dello Stato e Finaosta S.p.A. si sono
adoperati per concretizzare l'azione di salvataggio e rilancio
della Verrès S.p.A., il primo azionista facendosi carico
dell'acquisizione degli impianti per un valore di circa 5.500.000
euro, mentre il secondo acquistando gli immobili per un importo di
circa 4.500.000 euro testimoniando la volontà e l'interesse a
salvaguardare e promuovere la Verrès S.p.A.;
- che vi sia un certo interesse da parte di un gruppo
francese come possibile futuro azionista;
- che sono state acquisite commesse per un valore di circa 17
milioni di euro;
Preoccupati che, dalle ultime notizie di un'ulteriore crisi
della azienda in oggetto, si prospetta una sensibile riduzione sia
del personale (taglio di 47 lavoratori su 77) che del carico
produttivo del 75%, nonché della possibilità di trasferire
l'attività altrove in Italia;
i sottoscritti Consiglieri regionali
Interpellano
la Giunta regionale per sapere:
1) se il risanamento del debito è stato completato e quali
sono gli intendimenti dell'Assessorato di competenza al fine di
fronteggiare il percorso intrapreso sino ad ora;
2) se è vero che nonostante tutti gli investimenti per
risollevare la società c'è il rischio di un azzeramento dei
contratti, di nuova cassa integrazione o nella peggiore delle
ipotesi di licenziamenti;
3) se la produzione sarà ridimensionata, ed eventualmente in
che misura e con quale prospettiva di mercato;
4) se è reale la volontà di spostare la produzione o parte di
essa altrove.
F.to: Carmela Fontana - Donzel
Presidente
- La parola alla Consigliera Carmela
Fontana.
Fontana (PD)
- Grazie Presidente.
Il Poligrafico dello Stato e Finaosta S.p.A. si sono adoperati
per concretizzare l'azione di salvataggio e rilancio della Verrès
S.p.A., il primo azionista facendosi carico dell'acquisizione degli
impianti per un valore di circa 5.500.000 euro, mentre il secondo
acquistando gli immobili per un importo di circa 4.500.000 euro
testimoniando la volontà e l'interesse a salvaguardare e promuovere
la Verrès S.p.A.. Preoccupati che dalle ultime notizie di
un'ulteriore crisi dell'azienda in oggetto, si prospetta una
sensibile riduzione sia del personale con un taglio di 47
lavoratori su 77, che del carico produttivo del 75 percento, nonché
della possibilità di trasferire l'attività altrove in Italia,
volevamo sapere dall'Assessore se il risanamento del debito è stato
completato e quali sono gli intendimenti dell'Assessorato di
competenza, al fine di fronteggiare il percorso intrapreso sino ad
ora; se è vero che nonostante tutti gli investimenti per
risollevare la società c'è il rischio di un azzeramento dei
contratti, di nuova cassa integrazione o, nella peggiore delle
ipotesi, di licenziamenti; se la produzione sarà ridimensionata, ed
eventualmente in che misura e con quale prospettiva di mercato; se
è reale la volontà di spostare la produzione o parte di essa
altrove.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
Riguardo alle questioni poste dalla collega Fontana, fornisco le
risposte che desumo dalle informazioni avute da Finaosta, socia
della Verrès S.p.A. in liquidazione, e soggetto che ha operato e
sta operando con il Poligrafico per la creazione della NewCo che si
insedierà nello stabilimento. Qui dobbiamo avere chiaro un aspetto:
la Verrès fra un po' non esisterà più, ci sarà una nuova compagnia
che prenderà il suo posto, quindi ci sono due momenti (uno si
conclude, l'altro sta partendo) che si stanno sovrapponendo, e
allora bisogna avere chiaro questo.
Partiamo intanto dalla Verrès, che è stata posta in liquidazione
a novembre 2011, perché l'elemento essenziale è come si giunge alla
liquidazione. Il piano predisposto dal liquidatore per addivenire
alla chiusura
in bonis
della liquidazione prevedeva
l'acquisizione della commessa conferita per il 2012 dall'Istituto
Poligrafico Zecca dello Stato, il completamento delle commesse in
corso, oltre alla cessione ai soci di terreni e fabbricati comprati
da Finaosta e degli impianti e macchinari comprati dal Poligrafico.
Queste operazioni hanno consentito la temporanea prosecuzione
dell'attività industriale che andrà ad esaurirsi per la fine del
2012 e, dall'altro lato, il recupero della liquidità necessaria per
saldare la forte esposizione nei confronti del sistema creditizio e
portare a termine il processo di liquidazione. Come riferito dal
liquidatore nell'ultimo aggiornamento sull'andamento della
liquidazione, oltre al risparmio ottenuto dalla transazione con il
fornitore per circa 1.300.000 di euro, sono state concluse
trattative con alcuni istituti di credito e, a fronte di un debito
nei confronti delle banche interessate pari a 3.600.000 di euro, è
stato concordato un saldo a stralcio della posizione debitoria pari
a 2.900.000 di euro. Rimane il contenzioso con la Tailandia, in
ordine al quale il liquidatore è in attesa di una comunicazione
risolutiva da parte del Dipartimento del tesoro del paese
interessato. Tenuto conto di quanto sopra detto, il liquidatore
ritiene di confermare la chiusura
in bonis
della
liquidazione come a suo tempo dichiarato.
La seconda questione chiede
"se è vero che nonostante tutti
gli investimenti per risollevare la società c'è il rischio di un
azzeramento dei contratti, di nuova cassa integrazione o nella
peggiore delle ipotesi di licenziamenti"
: va ricordato che gli
interventi effettuati avevano lo scopo di consentire la chiusura
della liquidazione e la nascita di una nuova società. Gli
interventi effettuati dai soci hanno permesso la chiusura
in
bonis
della procedura di liquidazione, evitando procedure
concorsuali, ed hanno garantito la creazione di una nuova unità
produttiva gestita dall'Istituto Poligrafico Zecca dello Stato,
società che deve ancora essere costituita. In questo momento loro
stanno continuando a produrre come Verrès S.p.A.. La conclusione
della liquidazione e le decisioni assunte porterà a non avere più
la Verrès, ma una nuova società fondata dal Poligrafico con
caratteristiche proprie sulla base delle proprie esigenze
produttive. Quale sarà il futuro? È evidente che la NewCo dovrà
organizzarsi per procedere soprattutto con un equilibrio economico
sostenibile, perché sarà figlia del Ministero...sappiamo oggi cosa
si dice della
spending review
...sostenibile rispetto alle
dimensioni produttive che esprimerà. La NewCo sarà costituita dal
Poligrafico come socio unico e produrrà per le sue esigenze.
Si chiede
"se la produzione sarà ridimensionata, ed
eventualmente in che misura e con quale prospettiva di
mercato"
: ribadisco quanto già detto in altre occasioni, e cioè
che il socio di maggioranza attuale, il Poligrafico, intende
mantenere un'unità produttiva nell'attuale stabilimento; la
previsione dell'attività dipenderà dalle esigenze del Ministero del
tesoro. Ad oggi è stata prevista per circa 2.500 tonnellate annue:
ciò consentirà all'azienda di continuare ad esistere (sotto
un'altra denominazione), le garantirà una produzione annua,
comporterà nell'immediato un ridimensionamento della produzione e
delle unità lavorative. Questo a condizione che non subentri
qualcun altro all'interno dello stabilimento, ma questo è un
ragionamento prematuro che non intendo fare in questo momento,
anche se molti parlano a proposito ed a sproposito di eventuali
nuovi soci. La prima cosa deve essere la costituzione dell'azienda
e poi la ricerca di partner eventuali.
Infine si chiede
"se è reale la volontà di spostare la
produzione o parte di essa altrove"
: il Poligrafico,
proprietario degli impianti e dei macchinari, ha confermato ad oggi
la volontà di mantenere l'attività produttiva nel sito di Verrès;
sono ad oggi al vaglio dei competenti organi della Zecca le
modalità di esecuzione di tale operazione.
Presidente
- La parola alla Consigliera Carmela
Fontana.
Fontana (PD)
- Ancora una volta, oggi, sono maggiormente
delusa, perché ancora una volta ci troviamo ad affrontare un'altra
fabbrica che...dopo tutti gli investimenti fatti fino a pochi mesi
fa, sembrava che avessimo risolto il tutto, che avremmo salvato
questi 77 lavoratori che nel decennio mi sembra fossero 167...via
via sono arrivati a 77...adesso nemmeno questi 77 lavoratori hanno
la tranquillità di avere un lavoro!
Mi chiedo e chiedo anche al collega Lattanzi che su questo
argomento diceva sempre: "se fossimo noi, in
maggioranza"...cerchiamo di fare un qualcosa, cioè...ma perché non
mettiamo su un tavolo di lavoro? Non voglio fare polemica, non sto
tirando in ballo nessuno per polemica, ma il lavoro sta andando a
rotoli! Allora cerchiamo di capire, ma tutti, minoranza e
maggioranza, cosa si può salvare in futuro delle poche fabbriche
che sono rimaste!
Se dobbiamo mettere tutte queste risorse, perché vorrei fare un
elenco...mettiamo negli ultimi cinque anni le risorse che ha messo
la Regione per salvare queste fabbriche e cosa però è venuto in
tasca, sia ai lavoratori, sia alla Regione! Forse avremmo fatto
meglio, in questo momento di crisi, a dare un reddito di
cittadinanza a tutti questi lavoratori, ci avremmo guadagnato!
Perché o queste persone si prendono l'impegno che quando prendono
dei contributi da parte della Regione garantiscono che rimangono e
mantengono i lavoratori, altrimenti mi sento presa in giro...non so
voi! Ma è possibile che non riusciamo a fare niente, che sta
andando tutto a rotoli, non c'è più un posto di lavoro e non
sappiamo cosa fare? Vediamo per il futuro! La crisi sappiamo che
non è passata, cosa facciamo? Continuiamo a dare risorse? Stanno
sei-sette mesi, e poi...
(interruzione dell'Assessore Pastoret, fuori
microfono)
...parlo in generale...anche per la Verrès abbiamo dato più di
4.500.000 di euro, l'abbiamo comprata, abbiamo dato un contributo,
ma non sono risorse da sottovalutare!
Mi chiedo davvero: perché non fare un tavolo di lavoro da parte
di tutti? Non incolpo nessuno, perché se le cose vanno bene, vanno
bene per tutti, se vanno male, vanno male per tutti, ma non riesco
a capire se non c'è una volontà o veramente non siamo in grado di
affrontare questa questione. Però le risposte ai lavoratori le
dobbiamo dare, la preoccupazione c'è, vediamo che un posto di
lavoro non si trova nemmeno a pagarlo oro, non so cosa vuol fare
questo Consiglio...se continuare a fare così o se, all'apertura del
Consiglio, fare una seduta tematica con tutti gli attori, che siamo
qui, non escludendo nessuno, perché non voglio dare colpe a
nessuno!
Qui tutti abbiamo la responsabilità di far funzionare bene le
cose e vedere cosa fare, perché se sui soldi che investiamo poi i
lavoratori non ci guadagnano niente, ci guadagnano le imprese che
poi se ne vanno, a questo punto valuterei, nel periodo di
crisi...mettiamole a disposizione della gente e diamo un reddito di
cittadinanza, così li facciamo sopravvivere finché non riparte
l'economia ed il lavoro. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK