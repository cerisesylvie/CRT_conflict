Consiglio Regionale della Valle d'Aosta - Oggetto del Consiglio n. 1857 del 25 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1857 del 25 febbraio 2016 - Resoconto
OGGETTO N. 1857/XIV - Reiezione di mozione: "Impegno per la
sospensione di iniziative finalizzate all'organizzazione di un
nuovo "Tor" e per la riapertura di un tavolo di confronto per il
regolare svolgimento del Tor des Géants 2016".
Follien (Presidente) -
Punto n. 58 dell'ordine del
giorno. Per l'illustrazione, la parola al Consigliere Roscio.
Roscio (ALPE) -
Grazie Presidente.
Il titolo è lungo quasi come tutta la mozione. Su questo tema
che è molto sentito negli ultimi giorni c'è stato un crescendo di
notizie dei
media
che dicevano che si andava dalla rottura
definitiva per gli attori in campo ad un possibile riavvicinamento,
ad altre cose. Sui
social network
è apparso qualcosa di
quasi grottesco di quello che è emerso dalle decisioni, dalla
contrapposizione che ha visto la Regione contro la società Valle
d'Aosta Trailers, richiamando anche le saghe di Tolkien e cose del
genere. È una cosa abbastanza preoccupante per l'immagine della
Valle d'Aosta e su quello forse bisognerebbe fare una riflessione,
perché su riviste specialistiche dedicate ai
trail
a livello
internazionale come
Runner's World
è emersa un'immagine io
dico triste della Valle d'Aosta, è in spagnolo ma si capisce molto
bene, perché titola: "La muerte del Tor des Géants", che la dice
lunga su quello che poi è uscito al di fuori della Valle d'Aosta,
leggo alcuni passaggi: "il Tor des Géants ha i giorni contati,
forse questo sarà l'ultimo anno della sua esistenza, la Valle
d'Aosta è luogo di nascita della forse migliore e più lunga ultra
trail del pianeta, la prima ad essere andata oltre le cento miglia,
a causa di disaccordi tra il Governo della Valle d'Aosta e
l'organizzazione della gara". Quello che è uscito al di fuori della
Valle d'Aosta è quest'immagine di due attori che non riescono in
alcun modo a mettersi d'accordo e alla fine con le loro posizioni
contrapposte compromettono la buona riuscita di una manifestazione
che credo sia riconosciuta a livello internazionale come qualcosa
di prestigioso e di estremamente interessante per chi è del
mestiere.
Nelle ultime notizie di stampa sia la Regione che Valle d'Aosta
Trailers dicono di essere pronti a riaprire un tavolo di dialogo,
anche se poi tra due dichiaranti che sono aperti al dialogo si vede
che le posizioni rimangono ancora molto lontane. Noi crediamo che,
al di là di tutte le questioni, ad oggi, dopo sei edizioni che si
sono svolte del Tor des Géants, l'immagine complessiva, nonostante
le difficoltà che ci sono state che hanno riguardato anche la
sicurezza e altre questioni, che è venuta fuori è complessivamente
positiva, tant'è vero che ancora adesso il riscontro è enorme. La
notizia è che comunque il Tor des Géants ha aperto le iscrizioni,
ci sono stati i sorteggi, un enorme numero di atleti di alto
livello ha aderito a quest'iniziativa, per cui ci si crede.
Leggendo un'intervista che ha rilasciato il Presidente della
Regione poco tempo fa, si dice tra le motivazioni per cui la
Regione ha dovuto agire come ha fatto - cito testualmente -: "la
Regione come istituzione ha preso in mano per non lasciare cadere
nel vuoto la manifestazione", credo che siano le testuali parole,
però dall'altra parte mi sembra abbastanza evidente che c'è
un'altra manifestazione che non sta cadendo nel vuoto...
(interruzione del Presidente della Regione, fuori
microfono)
...non lo so, questo lo dice lei, poi magari lo ribadirà.
L'altra associazione, che ha un marchio comunque registrato, sta
portando avanti, ha avuto 2500 adesioni di atleti, ha
dichiarato...e sui siti c'è anche una dichiarazione di un
main
sponsor
importante a livello internazionale che ha già
dichiarato la propria adesione. Non sembra quindi che ci sia
qualcosa che cada nel vuoto, piuttosto sembra che ci sia una
sovrapposizione. Noi riteniamo che questa sovrapposizione sia
deleteria non tanto per le parti in gioco quanto alla fine per
l'immagine della Valle d'Aosta: la Valle d'Aosta intendendo
l'intera comunità valdostana e non l'Amministrazione regionale.
Di tutto questo oggi ne parliamo, ma fino ad oggi il Consiglio
non ha avuto modo di entrare nel merito di queste decisioni, è
stato tenuto all'oscuro di tutto, nessuno si è sognato di dare
spiegazioni in un senso come nell'altro e in questo caso tra i due
litiganti non c'è nessuno che gode, anzi ci sono solo dei danni per
l'immagine della Valle d'Aosta e noi riteniamo anche per coloro che
hanno aderito nelle edizioni passate con tanto entusiasmo: penso ai
volontari senza i quali questa manifestazione non si potrebbe
fare...né l'una, né l'altra penso...e che alla fine si sentono
anche un po' in difficoltà perché non sanno più quale delle due è
quella buona, qual è la scelta che devono fare in maniera noi
riteniamo del tutto libera, perché, come dice la parola
"volontario", uno dovrebbe essere messo in condizioni di poter
scegliere liberamente.
In tutto ciò alla fine, leggendo comunque tutti gli articoli che
sono usciti e vedendo le posizioni rispettive molto distanti, non è
chiaro quali sono le contestazioni puntuali che vengono fatte alla
società Valle d'Aosta Trailers, per questo chiediamo che
l'Assessore ci fornisca una relazione dettagliata per cercare di
capire, per avere quelle che il mio collega Chatrian direbbe: le
pari informazioni e per cercare di andare con i piedi di piombo in
questo momento, di non mettersi ad organizzare due eventi che, se
venissero portati in porto entrambi, sarebbero veramente un pessimo
segnale per quello che viene al mondo esterno. Ho già letto prima
articoli circa il fatto che veramente non si capisce quello che sta
succedendo. Vedono questa come un'intromissione in un'iniziativa
privata neanche dal punto di vista politico, ma quasi dal punto di
vista personale, il che è ancora più grave, cioè vedono come
qualcosa di personale da parte di un'Amministrazione regionale
contro un'impresa che alla fine fa il suo mestiere.
Noi chiediamo che si abbia un po' di buon senso e comunque
chiediamo che in ogni caso la Regione, visto che mi sembra di
capire che l'idea è quella di continuare nonostante tutto, comunque
spieghi le sue ragioni e dica anche pubblicamente quali sono gli
addebiti che hanno rilevato nelle passate edizioni. Adesso io non
so chi mi risponderà, se l'Assessore o il Presidente, perché vedo
che alle passate interpellanze ha risposto l'Assessore, poi nelle
dichiarazioni pubbliche è il Presidente che invece
precede...comunque noi speriamo che su questo ci sia chiarezza.
Quello che noi vorremmo è veramente riuscire ad aprire un
tavolo, a trovare una mediazione, le ultime agenzie di stampa
dicono che si sta intavolando un tavolo diplomatico per cercare
veramente alla fine, per il bene della Valle d'Aosta, di arrivare a
fare un'edizione del Tor des Géants che sia il più possibile
sicura, senza dare informazioni sbagliate, perché comunque stiamo
parlando di una gara che è riconosciuta come essere la più dura del
mondo, una gara che ha qualcosa di somigliante a sport estremi,
quindi da quel lato bisogna mettere in conto che la sicurezza si
può garantire, ma comunque non è una passeggiata che possono
affrontare tutti, quindi non bisogna neanche dare un'immagine
sbagliata che tutti possono partecipare senza preparazione, senza
un'adeguata conoscenza del territorio dove si va a lavorare, e nel
contempo però cercare di trovare, io dico insieme tra tutti gli
attori, quali sono le migliori modalità per garantire il massimo
livello di sicurezza e di conoscenza di dove si trovano gli atleti
in ogni momento della gara. Su questo noi speriamo che la Regione
voglia darci innanzitutto chiarezza, ma voglia dare anche un
segnale di apertura per cercare - io dico nell'interesse di tutti -
di far sì che questa manifestazione possa svolgersi al meglio.
Grazie.
Presidente -
Apriamo la discussione generale. La parola
al Consigliere Ferrero.
Ferrero (M5S) -
Grazie Presidente.
Non avremmo mai voluto essere qui a discutere del Tor, non
perché il Tor non sia importante - adesso lo spieghiamo - ma perché
con quello che è successo si è dimostrato che effettivamente in
Valle d'Aosta non c'è la mafia siciliana, non c'è la 'ndrangheta
calabrese, non c'è la camorra napoletana, c'è un'organizzazione
trasversale che potremmo definire la "gamolla valdostana", che
prende il nome da quel piccolo parassita che va ad infestare i
formaggi e piano piano si divora, iniziando dalla crosta, tutto il
formaggio. Stiamo cercando di capire chi sia il capo di
quest'organizzazione, ci dicono che si chiami "Gargamolla", ma non
sappiamo ancora bene, anche se abbiamo un'idea di chi potrebbe
essere. Ci siamo immaginati questo
tour
: lo "Tor di
Gargamolla", in cui il Presidente della Regione con il pettorale n.
1 sta alla partenza, attorniato da alcuni componenti della Giunta
con gli altri pettorali. Hanno deciso tutto, sotto lo striscione
c'è una scritta che inneggia allo sport, l'importante non è
partecipare è stravincere e anche organizzare; qua e là vediamo
distribuiti dirigenti delle società partecipate, chi ha un
asciugamano, chi un barilotto al collo con generi di conforto per i
concorrenti illustri.
Qui si è verificata veramente una cosa incresciosa, perché,
quando la politica vuole mettere anche le mani sullo sport, si
arriva ad un punto che è un punto di non ritorno. Al di là di
quello che succederà, il grande danno è già stato fatto, perché
sentir dire da un politico che non metterà a disposizione la
Protezione civile per l'organizzazione di una manifestazione che,
con tutti i miglioramenti che poteva avere, era comunque una
manifestazione che ha portato un ritorno d'immagine e soprattutto
anche ha portato molta gente a venire in Valle d'Aosta a scoprirla,
la Valle d'Aosta è diventata a livello internazionale comunque il
simbolo di una manifestazione che funzionava. Queste minacce non ci
sono piaciute, non ci è piaciuto l'atteggiamento servile da zerbino
dei Sindaci, che sostanzialmente hanno chinato il capo e hanno
detto di essere per il nuovo Tor e non per il vecchio, una cosa
veramente incresciosa. Non ci è piaciuto neanche, segnalato
peraltro da una testata
on line
, il fatto che tale Adriano
Favre si sia intestato il dominio di un sito, che, guarda caso,
porta il nome di quella che poteva essere la nuova
manifestazione.
Noi allora vorremmo interrompere sinceramente questo teatro in
cui probabilmente voi stavate cercando qualche posto, qualche
incarico interessante per qualche cugino, per qualche fidanzata o
fidanzato
pro tempore
, per qualche altro parente. Lasciamo
perdere queste miserie, si abbia il coraggio di dire che si è
sbagliato, si abbia il coraggio di dire che non tutto del Tor che
veniva fatto andava bene e che ci potevano essere dei
miglioramenti, ma da lì ad arrivare ad un ricatto - perché di
questo si tratta, quello che è stato fatto - ci passa molto. Qui
quindi si chiede sinceramente, per il bene e per l'immagine della
Valle d'Aosta, un passo indietro, un tavolo di trattativa con dei
tempi certi per mettere fine a questo teatrino. Se poi volete farvi
la gara e stabilire già anche l'ordine di partenza e l'ordine di
arrivo, fatelo, però sinceramente non pensiamo che questo vada nel
senso di dare credibilità alla nostra Regione.
Presidente -
La parola al Consigliere Bertschy.
Bertschy (UVP) -
Grazie Presidente.
Anticipo che vorremmo chiederle, Assessore Marguerettaz, alla
fine del mio breve intervento un'esposizione dei fatti e rimanere
in discussione generale se possibile, perché in IV Commissione
abbiamo chiesto di poter audire prima della discussione di oggi la
sua figura, eventualmente quella del Presidente e anche la
responsabile Nicoletti di VdA Trailers per avere gli elementi per
discutere oggi, perché non vorremmo neanche fare una discussione a
vuoto o senza avere - spero di non mettervi in difficoltà con
questa proposta - tutti gli elementi per esprimere un giudizio per
eventualmente modificare la mozione, per fare tutto quello che
vogliamo.
Fino ad oggi - non so i colleghi di maggioranza - noi siamo
stati tenuti all'oscuro di questa vicenda ed è per quello che
abbiamo voluto portare questa mozione in Consiglio e fare un
comunicato che vorrei riportare sugli indirizzi della mozione. Noi
non abbiamo preso posizione per l'uno o per l'altro perché i
valdostani oggi quello che vogliono è rimanere uniti intorno al
Tor des Géants
, non vogliono dare ragione all'uno o
all'altro, anzi si dividono nella misura in cui non si riesce a
trovare una soluzione. Il messaggio che abbiamo voluto lanciare con
questa mozione quindi è questo e vi invitiamo nel dibattito a fare
in modo di arrivare ad una soluzione. La mozione chiede una
sospensione, la riapertura di un tavolo di trattative e di
ritornare all'interesse generale. Questo Tor des Géants nato dal
nulla è diventato importante grazie a chi l'ha pensato, ma grazie a
chi l'ha sostenuto, quindi voi del Governo in questo periodo,
grazie a chi insieme ha fatto squadra affinché questa
manifestazione diventasse non solo una manifestazione sportiva, ma
un volano economico importante.
Oggi perché parliamo di Tor des Géants qua? Perché l'immagine,
il ritorno turistico e tutto quello che ha portato il Tor des
Géants grazie alla squadra che si è formata intorno a VdA Trailers
è di grande levatura. È lì che vogliamo arrivare. Assessore
Marguerettaz, l'abbiamo lasciata in Alto Adige con la IV
Commissione molto fiero, io ricordo le sue parole, la fierezza che
aveva vicino al Presidente Pacher, ma mi ricordo bene con quali
parole e con quale emozione presentava il Tor des Géants fuori
dalla nostra regione e consegnava il libro del Tor des Géants al
Presidente dell'Alto Adige. Da allora ad oggi cosa può essere
successo di così grande che noi non abbiamo saputo per arrivare ad
una soluzione così estrema? Lanciare cioè un nuovo Tor e, se è
così, ce lo dirà dopo, valuteremo anche se queste condizioni sono
quelle per le quali prendere delle decisioni. Cosa può essere
successo però per intervenire in maniera così tardiva? Perché se i
problemi erano così grandi, a settembre, finito il Tor, bisognava
prendere posizione e trovare le soluzioni, lanciare le proposte,
creare anche con il Consiglio regionale e con le Commissioni la
possibilità di valutare cosa stava succedendo. Assessore
Marguerettaz, quindi qualche cosa a noi sfugge, lei probabilmente,
avendo partecipato a tutti questi tavoli, le cose le conosce meglio
di noi, avremo occasione anche di sentire, spero, in IV Commissione
chi fino ad oggi si è occupato di questa manifestazione.
Il messaggio che vogliamo lanciare con questa mozione però è che
vogliamo un unico Tor in Valle d'Aosta e vogliamo soprattutto che i
valdostani non si dividano intorno e per una manifestazione così
importante che forse per la prima volta negli ultimi anni ha dato
entusiasmo, ha creato unità e ha creato solidarietà nella comunità.
Bravi tutti quindi coloro che fino ad ora sono riusciti ad arrivare
fino a questo punto. Molto male se non troveremo invece una
condizione di unità per proseguire verso questo cammino, che è
stato un cammino di speranza in un'esperienza tutta nuova per la
comunità. Grazie.
Si dà atto che dalle ore 19.32 riassume la presidenza il
Presidente Marco Viérin.
Viérin M. (Presidente) -
Altri che chiedono la parola? La
parola all'Assessore Marguerettaz.
Marguerettaz (UV) -
Intervengo molto volentieri cercando
di dare qualche elemento, perché sicuramente, se c'è stato un
atteggiamento, è stato quello di buttarla in politica, quindi
sostanzialmente mettere in atto una serie di atteggiamenti, una
serie di dichiarazioni in modo tale da non analizzare le cose per
quelle che sono.
Mi permetteranno di dire che il
trail
non l'abbiamo
inventato in Valle d'Aosta: il trail è un fenomeno mondiale, prima
Roscio parlava di siti spagnoli, potremmo trovare siti americani,
il fenomeno è un fenomeno straordinario, un fenomeno coinvolgente.
Quali sono stati gli ingredienti straordinari che hanno fatto
diventare il trail della Valle d'Aosta un trail degno di interesse
a livello mondiale? Sicuramente non un marchio, sicuramente non un
nome, ma l'Alta Via n. 1 e l'Alta Via n. 2, cioè un insieme di
investimenti che negli anni la Valle d'Aosta ha fatto costruendo
dei sentieri che sono straordinari, che sono dei panorami
mozzafiato e che ad un certo punto sono stati valorizzati con una
manifestazione, che qualcuno probabilmente ritiene essere una
manifestazione che, in virtù di una registrazione di un marchio, è
proprietà privata. I colleghi credo che con molta facilità andranno
a prendere i contratti che abbiamo sottoscritto negli anni - vi
farò perdere due minuti - proprio citando testualmente che "la
competizione denominata - questa la ritroviamo nel 2012, nel 2013,
nel 2014 -
Tor des Géants-Endurance Trail
è un'iniziativa
nata d'intesa tra la Regione autonoma Valle d'Aosta, l'Assessorato
del turismo, sport, commercio e trasporti e la società Valle
d'Aosta Trailers. Il marchio e il logo "Tor des Géants-Endurance
Trail della Valle d'Aosta" sono stati registrati a cura della
società Valle d'Aosta Trailers previo accordo con la Regione
autonoma Valle d'Aosta e previo impegno della società a non cedere
in nessun caso a terzi l'utilizzo del marchio, né ad utilizzarlo in
modo autonomo senza il preventivo consenso e accordo
dell'Amministrazione regionale coideatore della gara e committente
della sua organizzazione". Io credo che questa frase sgombri tutti
i campi circa il dire: "mah, cosa ha fatto la Regione?, avete
sentito: "coideatore", il marchio non può essere utilizzato senza
l'autorizzazione.
L'equivoco è dovuto al fatto che nel 2015, quindi, dopo una
serie di cinque anni di Tor, abbiamo cambiato la metodologia di
sostegno e, in virtù dello storico, abbiamo detto: possiamo
assumere il ruolo degli
sponsor
, ovvero lasciare per
quest'iniziativa la gestione in prima linea alla società VdA
Trailers. Noi siamo stati decisamente insoddisfatti della gestione
2015. Collega Roscio, mi ricordo anche le sue esternazioni nel
momento in cui c'è stata l'interruzione, dove probabilmente a
caldo, preso dalla gara, si è lamentato di tutta una serie di
fatti, ma queste sue lamentele non erano isolate, erano delle
lamentele diffuse. Io non voglio essere catastrofico, ma da più
parti, addirittura su dei giornali come
Repubblica
, hanno
detto: "in Valle d'Aosta sono dei pazzi, perché fanno una gara
senza nessun requisito di sicurezza, non hanno GPS, non hanno la
situazione sotto controllo", lei l'ha vissuta direttamente. Ad un
certo punto c'era il caos nelle basi vita, nei punti di ristoro,
c'era il caos nei rifugi, era fuori controllo. Da questo punto di
vista, quello che noi diciamo molto brevemente è che
quest'organizzazione non è all'altezza di gestire una
manifestazione così complicata, non ci sono i requisiti di
sicurezza.
Qualcuno mi ha detto: "ma ti svegli alla vigilia?". Non è che
siamo in un ispettorato di polizia, vi posso dire che ho
sollecitato diverse volte degli incontri al termine del Tor, anche
perché noi abbiamo dei modi di compararci. Vediamo quello che
succede con l'Ultra Trail du Mont Blanc, finito il quale, gli
organizzatori mettono i
partner
tutti attorno ad un tavolo
per verificare cosa funziona e cosa no. Noi siamo riusciti a fare
questa riunione il 30 ottobre, per carità, non è esattamente a
ridosso della manifestazione, ma il 30 ottobre, dove mi è stato
portato un
report
in cui sostanzialmente c'erano gli accessi
internet da tutto il mondo - e lì la notorietà del Tor des Géants
non è in discussione, abbiamo lavorato per questo e poi ci ritorno
-, il problema era un dossier dove si affrontavano le criticità in
modo tale da potersi organizzare per migliorare. In quella sede
abbiamo avuto modo, io insieme ai miei dirigenti, di dire le cose
che non avevano funzionato e che ci si aspettava un'attività di
ulteriore analisi, dopodiché gli organizzatori sono spariti.
Semplicemente per testimoniare quello che è successo il 26
novembre, quindi quasi un mese dopo, finalmente qualcuno mi ha
scritto, ma per dirmi: "abbiamo l'intenzione di presentare una
piattaforma multimediale e poi non abbiamo avuto riscontro per
l'invito a cena con i volontari". La mia
e-mail
di risposta,
che è quindi anche questa certificata, è di questo tenore: "mi
aspettavo un riscontro dopo la nostra chiacchierata passata. Per il
prosieguo ritengo che l'Amministrazione regionale, prima di
confermare l'interesse per una collaborazione ad una nuova
eventuale edizione, deve condividere alcuni elementi fondamentali".
Vi sembra che ci siano dubbi su uno scritto di questo genere? Non
credo. Morale: non abbiamo sentito più nulla, per cui alla fine
verso la vigilia di Natale ho telefonato di nuovo e ho detto:
"guardate che non ci siamo, non abbiamo avuto nessun riscontro,
niente di niente".
Una parentesi: questo tavolo veniva chiesto anche dagli sponsor
tecnici che erano i più importanti, ovvero Montura e Tecnica. Gli
altri sponsor mettono delle risorse per della visibilità, ma questi
due sono due sponsor tecnici, cioè vivono di trail, vendono del
materiale di trail e anche loro hanno chiesto questo tavolo per
poter fare questo tipo di analisi, anche a loro è stato negato,
risultato: questi due sponsor sono andati via. Le insinuazioni sono
una brutta cosa e mi è stato detto: "perché tu devi parlare con gli
sponsor", semplicemente per questo fatto. In tutti questi anni,
salvo il 2015, nell'articolato era scritto: "la società si impegna
a ricercare degli sponsor per la gara, d'intesa con la Direzione
promozione e
marketing
dell'Assessorato del turismo. I
contratti di sponsorizzazione sono sottoscritti tra la società e lo
sponsor previa acquisizione del benestare formalizzato da parte
della Direzione promozione e marketing circa il gradimento dello
sponsor e i contenuti dell'accordo di sponsorizzazione. È fatto
divieto alla società di concludere accordi di sponsorizzazione
senza avere preventivamente acquisito il suddetto benestare di cui
al punto 2. La gestione degli sponsor e dei contratti di
sponsorizzazione è di competenza della società. Con riguardo
all'uso dell'immagine del Tor des Géants da parte degli sponsor,
modalità di utilizzo, mezzi e linguaggi di comunicazione
selezionati, gli stessi dovranno essere preventivamente di volta in
volta autorizzati dalla competente Direzione promozione e
marketing". Vi sembra che il rapporto tra Regione e sponsor sia
estraneo all'attività contrattuale? Ricordo che questi sponsor,
quelli che ho citato, sono sponsor da svariati anni, quindi sempre
sottoposti a queste norme contrattuali: ecco perché ci sentiamo con
la coscienza a posto di aver fatto tutto il possibile per poter
comunicare che quest'organizzazione non era all'altezza e che era
necessario fare un cambio di rotta.
Nel 2015 abbiamo riconosciuto l'errore, abbiamo immaginato di
assumere la figura degli sponsor e di affidarci, abbiamo fatto
male, perché, da questo punto di vista, l'edizione è un'edizione
con molte critiche, e vi dirò di più: questo tipo di direzione,
questa sì porterà alla morte del Tor, ma non alla morte di un
marchio, perché quello che è più grave è la credibilità di una
Regione, di un sistema. La prova l'abbiamo avuta l'anno scorso:
quando le cose non andavano bene, telefonavano in Assessorato per
chiedere cosa stava succedendo. Le famiglie che non sapevano
dov'erano i loro parenti e i loro corridori a chi telefonavano? In
Assessorato. Capite che, al di là della figura sponsor o non
sponsor, in tutto il mondo considerano che il riferimento è la
Regione e noi abbiamo il diritto, ma soprattutto il dovere di
tutelare la Regione.
Mi consentirete solo una battuta ancora sull'impresa privata. Il
Tor è nato perché l'Amministrazione regionale ha fatto una prima
delibera di 200 mila euro in cui ha previsto un'edizione zero,
ovvero nel 2009, l'anno prima del primo Tor, ha fatto una
simulazione con quattro atleti, ma soprattutto ha fatto una
campagna promozionale facendo dei video, facendo delle foto e
mettendo a disposizione tutta la potenza che può avere
un'Amministrazione regionale nel comunicare questo percorso delle
alte vie. Eravamo l'Assessore Isabellon ed io in allora quando la
prima versione del Tor è arrivata in modo grezzo e abbiamo fatto
una riunione con i suoi tecnici, con il dottor Cugnod, con il
dottor Bianchetti, per andare a bonificare e vedere tutti i
sentieri e l'edizione zero è servita per mettere a punto tutto. Nel
2010 abbiamo fatto la prima edizione. Solo per darvi la sensazione,
perché, quando la politica ti viene incontro, la politica è
benedetta; quando la politica in qualche modo ti pone dei problemi,
diventa un'intrusione. Ma sa qual è stata, Ferrero, l'intrusione
del 2010? Che abbiamo fatto una delibera il 31 dicembre dove
abbiamo ripianato una perdita di 30 mila euro. Ha capito qual è
stata l'intrusione della politica? "Maledetta politica"...io ho
sentito veramente un urlo dal Fondovalle: "ma cosa state facendo,
vi state intromettendo nel Tor?". Abbiamo fatto una delibera, la
società aveva una perdita di 30 mila euro, giustificata dal fatto
che erano aumentate le spese dell'USL, nessuno ha fatto delle cose
straordinarie, ma era solo per dire che la politica è intervenuta,
tant'è che negli anni successivi il contributo è stato decisamente
superiore. Leggere sui giornali che la Regione è uno sponsor come
tutti gli altri e non è necessario io credo che la dica lunga su
qual è l'atteggiamento, ovvero: finché la Regione serve, finché
siamo in una fase di
startup
bene, dopodiché ci facciamo
stramaledettamente i fatti nostri.
Non voglio andare oltre, andare a vedere tutta una serie di
piccolezze, se questa società è senza scopo di lucro oppure
qualcuno l'ha eletto ad un proprio lavoro, lasciamo perdere. Il
concetto è che l'Amministrazione regionale ritiene che la
promozione del suo territorio passi per gli eventi sportivi che
sono tipici della montagna, per fare dei nomi: i trail di alta
montagna, c'è questo ma ce ne sono altri, gli eventi sportivi
d'inverno, il
Mezzalama
, il
Tour du Rutor
, c'è tutta
una serie di attività che sono quelle che ci distinguono, andate a
vedere nel piano di marketing, sono i prodotti
star
.
Non possiamo permettere allora di avere una manifestazione come
questa, che non ha i requisiti di garanzia, quindi, da questo punto
di vista, l'Amministrazione regionale va avanti nel proporre una
manifestazione che ha tutti i requisiti di sicurezza, ha tutta una
serie di attività che sono utili alla promozione.
Ancora una battuta: i Sindaci sono considerati degli zerbini? Io
voglio solo ricordarle una cosa: che questi Sindaci zerbini sono
quelli che nel 2009 e nel 2010 hanno attivato tutta la rete dei
volontari, perché, al di là di qualcuno che può avere delle idee,
sul territorio ero un emerito sconosciuto e i Sindaci sono stati
chiamati dalla Regione, ma c'è scritto anche nella delibera, andate
a vedere, andate a prendervi la prima delibera del 2009: c'è
proprio scritto che gli Assessorati dell'agricoltura e del turismo
hanno convocato tutti i Sindaci, in modo tale che al loro interno
attivassero tutte le attività per poter lanciare quest'evento.
Capite che i Sindaci non sono uno zerbino, sono veramente coloro
che hanno permesso questo processo importante di coinvolgimento di
tutta la comunità, senza l'attività dei Sindaci, non ci sarebbe
stato. Le farò ancora presente che abbiamo fatto due riunioni,
perché nel 2010, come si può ben intuire, ci sono state le elezioni
comunali, quindi abbiamo fatto una prima riunione
ante
elezioni, poi, siccome erano cambiati dei Sindaci, abbiamo fatto
anche una riunione
post
e c'è sempre stata un'adesione. Non
sono quindi degli zerbini: sono dei soggetti che hanno vissuto
sulla propria pelle tutte le problematiche giorno per giorno,
perché poi, quando le cose non funzionano sul territorio, la gente
arriva in Regione, ma va anche nelle case comunali. Da questo punto
di vista, quindi credetemi, non voglio farvi perdere così tanto
tempo, ma ci sentiamo con la coscienza veramente a posto e
quest'intervento è un intervento per difendere una manifestazione,
non è una questione di marchi, i marchi sono tutti dei discorsi...è
un affare di legali e io non voglio entrare in questo meccanismo.
Quello che conta è che la Valle d'Aosta sia sempre all'altezza e,
nel momento in cui ci metteremo alla prova, partirà la
manifestazione, andrà tutto molto bene...
(interruzione di un Consigliere, fuori microfono)
...l'ho già detto nell'e-mail, poi ancora successivamente
abbiamo cercato di recuperare, il Presidente, dopo i miei
tentativi, ha voluto fare un altro tentativo. Abbiamo fatto una
riunione, abbiamo proposto un comitato che sovrintenda alla
manifestazione, quindi nessuno in quella situazione voleva
estromettere nessuno. Voglio però dirvi che questo comitato non è
un'improvvisazione. La prima delibera diceva nei vari impegni: "la
definizione del percorso di gara in collaborazione con il Servizio
di sentieristica dell'Assessorato dell'agricoltura e risorse
naturali - parlavamo degli obblighi della società - la
predisposizione del piano di sicurezza e del piano di emergenza in
accordo con la Direzione Protezione civile, Soccorso alpino
valdostano, l'USL e l'UVGAM". Già allora, all'inizio c'era questo
tipo di necessità, quindi lì abbiamo semplicemente riproposto,
viste le difficoltà del 2015, di rimettere in piedi
quest'organizzazione. Purtroppo qual è stata la risposta? O meglio
lì non ci hanno risposto, hanno detto: "ci pensiamo". Il giorno
dopo sono partiti con le iscrizioni. Noi avevamo detto: "vi
facciamo questa proposta, soprassedete alle iscrizioni e andiamo a
definire", ma perché soprassedere alle iscrizioni? Perché
probabilmente c'era da intervenire sul regolamento. Io non posso
prendere delle iscrizioni che vengono fatte su un regolamento e
cambiare il regolamento dopo, quindi non era una stupidaggine
quella che abbiamo fatto nel dire di sospendere, perché se volevamo
intervenire, dovevamo intervenire prima delle iscrizioni. Di tutta
risposta noi andiamo avanti e ancora adesso negli incontri che ho
avuto...hanno avuto come risposta: "facciamo i sorteggi, mandiamo
le e-mail". Devo dire quindi che le possibilità di accordo non sono
state interrotte da parte nostra e quindi riteniamo di dover
procedere in questa direzione.
Presidente -
La parola al collega Laurent Viérin.
Viérin L. (UVP) -
Merci Président.
Intanto ringraziamo l'Assessore per la sua illustrazione,
abbiamo ascoltato con attenzione, forse...anzi sicuramente il
passaggio mancante è stato questo, perché noi ci siamo trovati -
abbiamo parlato questa mattina di condivisione su certi dossier -
in queste settimane, e avete visto che la posizione delle
opposizioni è stata anche nella costruzione del documento molto
prudente, nel cercare anche di interpretare i nostri sentimenti,
cioè di non dividerci anche sul
Tor des Géants
: il Tor dei
bianchi, il Tor dei rossi, il Tor dei rossoneri, dei
progressisti...allora, la mancanza di informazione e la mancanza di
possibilità di farsi un'idea e anche di difendere una posizione
eventualmente condivisa dell'Amministrazione è stata la difficoltà
che noi abbiamo riscontrato, perché sono settimane che non si parla
d'altro. Penso che anche voi siate stati sollecitati su
quest'argomento, perché effettivamente l'attesa sul Tor, la grande
crescita di quest'evento sportivo e la convinzione di tutti noi che
questo è uno dei più grandi
trail
esistenti - non vogliamo
sbilanciarci troppo, però esistenti in tutto ciò che è il panorama
dei trail soprattutto estremi - e soprattutto anche ciò che negli
anni è stato sviluppato attorno, anche durante l'anno, su
quest'importante evento...ci ha lasciati un po' stupiti e attoniti
proprio il non sapere che cosa stava succedendo.
È chiaro quindi che, non essendo poi stato convocato il
Consiglio regionale, nelle scorse settimane abbiamo cercato di
costruire una mozione che chiedeva...e poi chiederemo all'Assessore
anche di rispondere puntualmente sulle richieste, il secondo punto
chiaramente è stato esaurito, nel senso che la dettagliata
relazione è stata fatta, ma, al di là di questo, la nostra
posizione è stata quella di richiedere un passaggio in Commissione.
Non volevamo che in Consiglio si parlasse di tutto, ma volevamo
avere contezza di ciò che effettivamente era successo. Sicuramente
la ricostruzione dell'Assessore...ci ricordiamo benissimo quand'è
nato il Tor e l'iniziativa che è partita da un'idea, che poi è
stata presa in carico dall'Amministrazione sapendo che si andava,
con tutti i rischi del caso, ad interpretare una gara estrema con
tutti i rischi che questo può avere, come peraltro è per questo
genere di manifestazione.
La prima considerazione, Assessore, è che sarebbe stata
sufficiente anche la convocazione di una Capigruppo per informare
delle cose che sono state dette qui ai Capigruppo, o poi a chi era
interessato per poter effettivamente conoscere i contenuti. Con i
Sindaci probabilmente lo avete fatto, perché se avete fatto una
riunione anche a porte chiuse, perché noi capiamo che ci sono delle
questioni più delicate, meno delicate, ci sono delle ricostruzioni
e ci sono gli atti e le lettere, ma avere effettivamente...perché
tutti noi abbiamo capito che qualcosa era successo, perché tra di
noi ci chiedevamo perché si va a non sostenere più una certa
manifestazione che apparentemente funzionava, poi certi problemi ce
li avete detti oggi, qualcosa si capiva anche l'anno scorso
effettivamente su certe problematiche, al di là della tragedia
dell'edizione precedente. Quello che noi avremmo voluto è
effettivamente avere gli elementi per poter farci un'idea, invece
si è corso da una parte, dall'altra proprio perché - come dice lei,
Assessore - sono partite le iscrizioni e quindi l'Amministrazione
ha dovuto...e abbiamo capito che qualcosa non ha funzionato. La
prima considerazione quindi è che su argomenti che hanno
effettivamente una trasversalità e un interesse così generale, come
il Tor des Géants, sarebbe stato, secondo noi, più prudente e
soprattutto più utile per tutti, onde evitare poi di fare polemica
solo per fare polemica - che poi non era assolutamente intenzione,
e l'iniziativa lo dimostra -, effettivamente essere coinvolti.
L'altra considerazione è che abbiamo letto nelle ultime ore che
c'è stata una riunione e ci sono stati dei tentativi di mediazione,
se non abbiamo capito male, e quindi va nell'ottica di ciò che noi
avevamo richiesto. Al di là di sospendere ogni iniziativa che poi
nel frattempo si è portata avanti con gli atti, ciò che si chiedeva
era una dettagliata relazione e di riaprire un tavolo che lei,
Assessore, se non abbiamo capito male, ha riaperto ieri. Questo
quindi per dire che le nostre proposte non sono lontane dalle
vostre posizioni: ecco perché il collega Bertschy in premessa ha
chiesto di poter intervenire sulla discussione generale, per
cercare una sintesi, perché noi effettivamente, come si è
ricordato, non vorremmo anche dividerci sul Tor des Géants, perché
effettivamente è qualcosa che ha confuso e sballottato anche i
valdostani, sapendo che ci sono state le reazioni più disparate e
comunque se n'è parlato molto. Noi quindi vorremmo vedere se c'è la
possibilità effettivamente di avere poi ulteriori elementi - che
lei, se non abbiamo capito male, si è riservato di darci anche in
Commissione - e di capire questa sintesi che state cercando se può
produrre...perché siamo obiettivi: sarà molto difficile che ci
siano due Tor, uno dopo l'altro con tutte le problematiche con i
volontari, con gli iscritti da una parte, gli iscritti dall'altra,
gli esclusi di qua che poi si iscrivono di là. Effettivamente la
sintesi conviene a tutti, la sintesi conviene sia
all'Amministrazione che a chi oggi è già partito con
un'organizzazione portandosi un po' avanti.
Noi quindi vorremmo semplicemente capire se c'è la possibilità
effettivamente di trovare una sintesi su questo documento, che
crediamo potrebbe veramente fare del bene a tutti e soprattutto
alla politica, perché quello che è passato effettivamente è che la
politica, come l'Assessore poi ha ricordato in certi interventi, ha
voluto...allora, noi non vogliamo neanche che la politica si
schieri da una parte o dall'altra. Noi su questa cosa
effettivamente, Assessore, ci teniamo molto affinché si possa
capire, se c'è ancora uno spiraglio, se queste trattative di queste
ultime ore stanno producendo dei frutti, anche per evitare di fare
discussioni che poi non porterebbero da nessuna parte. Veramente
l'auspicio è che ci possa essere una soluzione a questa vicenda,
che più si protrarranno le settimane e più diventerà devastante
mediaticamente, e non solo, e soprattutto non farà fare una bella
figura alla Valle d'Aosta. Grazie.
Presidente -
La parola alla Consigliera Certan.
Certan (ALPE) -
Grazie Presidente.
Credo che il
Tor des Géants
abbia avuto in questi anni un
grandissimo pregio: quello di portare in montagna e di far
camminare non solo i
trailer
, ma anche molti valdostani che
prima non erano soliti camminare o andare in montagna, andare sui
sentieri e non conoscevano le alte vie. Ha messo in moto
un'attenzione e un avvicinamento alla montagna sicuramente
innovativo e anche intrigante. Sicuramente qualcosa di nuovo che
non è stato certo inventato in Valle d'Aosta. D'altra parte
Il
Grande Fratello
o queste grandi trasmissioni non sono state
inventate in Italia, ma in America e poi sono state importate.
Benissimo, questa gara ha messo in moto una sinergia e una
solidarietà fra enti e istituzioni direi, perché non opera solo il
Governo regionale, ma diversi enti e diverse istituzioni che hanno
collaborato sempre fattivamente, il che da tempo non si vedeva più
in Valle d'Aosta; un'imprenditoria anche privata, che ha cercato di
attivarsi, di mettersi in moto e di cercare una sinergia. Ripeto:
da tempo non si vedeva più questo. Ha messo in moto soprattutto i
cittadini e tantissimi volontari che sono sì stati organizzati da
terzi, ma credo che abbiano scelto con la loro volontà di
partecipare proprio perché attratti.
In questi giorni, tutto di colpo, dopo mesi di silenzio, abbiamo
sentito di tutto e il contrario di tutto. Sull'importanza però di
questa manifestazione pensavamo di non dover aggiungere nulla,
perché ci sembrava talmente scontata e talmente evidente; ci pareva
chiaro che questa manifestazione avesse messo al centro, oltre
all'aspetto agonistico, sportivo, sociale, anche quello di
promozione e di
marketing
della Valle d'Aosta, quel piano di
marketing che sogniamo da un po' di anni, dall'inizio della
legislatura ma che non abbiamo ancora visto.
Vi è un altro aspetto che ci sembrava ovvio e insindacabile:
l'organizzazione mista fra privato e pubblico, dove l'ideazione di
Valle d'Aosta Trailers (...probabilmente lei ha altri contratti,
poi magari me li fornirà, però quello del 2009 a me risulta, perché
li ho letti, che dica...)
(interruzione dell'Assessore Marguerettaz, fuori
microfono)
...no, ho chiesto di fornirmi, se può, le due copie...dice che
la competizione denominata
Tor des Géants- Endurance Trailer
Valle d'Aosta
in programma dal 12 al 19 settembre 2010 è
un'iniziativa nata su proposta dell'Associazione Courmayeur
Trailers, che andrebbe un po' in contraddizione con quanto ha detto
in un'intervista fiume il Presidente, quindi questo a me risulta
essere il contratto del 2009...
(nuova interruzione dell'Assessore Marguerettaz, fuori
microfono)
...Assessore Marguerettaz, deve portare pazienza se siamo un po'
ignoranti in materia, non ci avete dato nessun elemento né in
Commissione, né in Consiglio, vi siete tranquillamente fatti,
rifatti...avete deciso voi quello che dovevate fare, quindi scusi
se leggo male...
(nuova interruzione dell'Assessore Marguerettaz, fuori
microfono)
...fatti e rifatti, scusi, ho dimenticato il passaggio, tutto il
calendario e tutte le varie tappe. Volevo tagliare, ma sarò più
precisa. Crediamo quindi che, come ogni scelta e ogni evento, ogni
manifestazione, sicuramente aveva delle pecche, sicuramente poteva
essere letto sotto diverse
facette
. Noi, come gruppo, non
siamo certo qui a parteggiare per gli uni o per gli altri, non
siamo qui a fare il tifo per nessuno, però siamo qui che cerchiamo
di difendere una cosa che è entrata nel cuore dei valdostani,
crediamo che sia entrata in modo anche positivo e riteniamo che non
possa essere liquidata, perché voi avete liquidato una
manifestazione che funzionava, in questo modo. Credo che fosse
lecito che tutti i
partner
, avete citato
sponsor
,
corridori, volontari, Enti locali, fossero autorizzati ad
evidenziare le criticità, le problematiche, poiché ognuno avesse
avuto sicuramente un ruolo fondamentale nella riuscita. La Valle
d'Aosta finalmente, Assessore Marguerettaz, con il Tor è stata
promossa in modo internazionale, certo grazie anche alle sue
bellezze, ma altresì per questa sinergia e per l'organizzazione
riuscita.
Avremmo poi pensato di dover portare anche noi in Consiglio
delle nostre idee magari, o in Commissione, come hanno chiesto i
colleghi precedentemente, portare idee, migliorie. Sicuramente
l'aspetto della sicurezza non è certo un aspetto che noi avremmo
sottovalutato. Ci aspettavamo anche che, prima di prendere certe
decisioni, aveste fatto un passaggio in Commissione o eventualmente
con i Capigruppo o in Consiglio, ma sappiamo che non perdete tempo
per convocare un Consiglio a tema. Questa era una decisione,
siccome coinvolgeva tutta la Valle d'Aosta, quasi da Consiglio
straordinario, Assessore e Presidente, non da scelte solitarie e
prese di posizione assolutamente arbitrarie. Ci siamo ritrovati a
discutere come si fa all'asilo: noi siamo qui che partecipiamo ad
un dibattito come si fa all'asilo fra i bimbetti di tre anni, che
si strappano un giochino, sicuramente un bel giochino: questa è la
maturità di questa Giunta regionale che ha dato quest'immagine a
tutta la Valle d'Aosta. Purtroppo, ormai con i
social
la
Valle d'Aosta non è più
une
île bien fermée
, ma è
sotto gli occhi e l'attenzione di tutti. Siamo adesso in una
situazione in cui noi pensiamo che ci sia ancora la possibilità di
trovare degli accordi. Direi di trovare un accordo comune perché è
nell'interesse di tutti, l'hanno già detto anche i colleghi che mi
hanno preceduto.
Aggiungerò ancora un altro passaggio: i problemi della Valle
d'Aosta non sono solamente e prioritariamente il Tor des Géants,
credo che lo sappiamo tutti e lo sa tutta la Valle d'Aosta. In
questi giorni l'abbiamo anche dimostrato, sappiamo quali sono i
problemi, quali sono gli investimenti che deve fare la Valle
d'Aosta. Riteniamo però che il modo, il metodo con cui voi, come
Governo regionale, avete affrontato un evento che è di proprietà di
tutta la Valle d'Aosta, neppure vostra, non sia assolutamente
adeguato. Questo metodo, che ben conosciamo, è un metodo
autoritario dove uno solo decide. Sicuramente sarebbe stato
importante avere il confronto che abbiamo auspicato in Commissione
e che ci è stato negato stranamente, perché ci siamo chiesti come
mai altre volte i confronti li abbiamo avuti e invece su questo non
si è voluto fare.
Abbiamo anche dovuto apprendere tutta una serie di informazioni
da un'intervista del Presidente della Regione, un'intervista fiume
sulla quale magari ritorno dopo, ma mi farebbe piacere capire a
questo punto, dopo che lei ci ha letto anche i vari contratti, se
ci potete rispondere chiaramente di chi è la proprietà del marchio
del Tor des Géants in questo momento. Se è vero che da dopo il 30
ottobre...perché abbiamo avuto anche noi delle informazioni e ci
risulta, ad esempio, che l'Assessore Marguerettaz abbia saltato
un'informazione che lui ha ricevuto a metà...abbia dimenticato e
saltato nella dicitura...
(interruzione di un Consigliere, fuori microfono)
...no, non c'è più un Presidente, si va avanti così, ognuno può
fare quello che vuole, Presidente Viérin? Non so...
Presidente -
Ho richiamato più volte l'Assemblea, lo
rifaccio. Prego, continui.
Certan (ALPE) -
...perché ci risulta che non è vero che
non abbia ricevuto, Assessore...nelle riunioni dove si comunicavano
dei dati organizzativi, ma alcuni aspetti sono stati affrontati in
una
mail
e sono stati affrontati gli aspetti dello
sponsor
, della sicurezza, del regolamento, delle quote,
dell'iscrizione, eccetera. Crediamo proprio per quello che possiamo
conoscere - le ripeto, Assessore: noi siamo stati all'oscuro, così
come lo sono stati i valdostani, di tutta una serie di aspetti, non
li conosciamo perché appositamente voi non ce li avete forniti -
che il torto, come molte volte si dice, non è mai tutto da una
parte. Per il bene proprio della Valle d'Aosta e per quanto in
questi anni è stato fatto, soprattutto dalla popolazione, dai
cittadini che si sono offerti con il loro lavoro - molte persone
hanno preso ferie per poter andare a fare i volontari -, quindi per
tutti questi aspetti che sono anche sociali, noi vi chiediamo di
non guardare solo gli aspetti economici e di ripicche personali,
perché questa è una situazione di ripicca personale, di giochino
rubato, di giochino non abbastanza a disposizione di qualcuno.
Proprio per questo motivo, quindi chiediamo veramente che si arrivi
ad un accordo, se lei ieri, così come ha dichiarato, si è visto e
state cercando di incontrarvi con gli altri organizzatori, pensiamo
che sia per una risoluzione proficua di questa situazione.
Devo dire, facendo un passaggio su quanto ha detto il collega
Ferrero, che ci ha stupito anche l'atteggiamento, il collega faceva
il paragone con le
gamolle
, ma c'è anche tutto il contorno
delle gamolle, c'è anche chi ha cambiato in fretta posizione e
tutto d'un colpo ha promosso tranquillamente altre soluzioni.
Rispondendo ad una provocazione su
Facebook
di un cittadino,
un Assessore ha detto: "anche nel cielo più luminoso può sempre
volare un corvo o un gufo, ma bisogna anche saper entusiasmarsi
delle cose buone per poter trovare la forza di costruirne ancora.
Chi non sa godere del raccolto non se lo merita". Adesso quindi ci
chiediamo chi dovrebbe godersi il raccolto, la Valle d'Aosta o il
Governo regionale? "Mercoledì in Consiglio ulteriori chiarimenti
sull'Endurance Trail Valle d'Aosta. Dopo il successo di La Thuile
VdA avremo quello di Cogne e di tutta la Valle d'Aosta"; questo è
davvero un commento: "chi non sa godere del raccolto non se lo
merita", io sono indignata di fronte a questi passaggi.
Presidente -
La parola al Consigliere Fabbri.
Fabbri (UVP) -
Grazie Presidente.
Il mio intervento sarà molto breve. Siccome mi riconosco
perfettamente in quanto hanno detto i colleghi Viérin e Bertschy,
non sto a ripetere tutto quello che è stato detto e tutte le
motivazioni che hanno addotto. Io vorrei semplicemente invitare chi
ci rappresenta ad evitare di arrivare al punto di dover ricorrere
poi alle carte bollate, ai tribunali. Purtroppo abbiamo già dei
brutti esempi, dove ci siamo arenati davanti a delle situazioni che
poi ci siamo trascinati negli anni, quindi vorrei veramente
invitare chi ci rappresenta a non arrivare a questo punto e vorrei
che alla fine di tutta questa storia non ci fosse una vittima, cioè
la Valle d'Aosta, e ci fosse invece un vincitore, cioè la Valle
d'Aosta. Grazie.
Presidente -
La parola al Consigliere Roscio.
Roscio (ALPE) -
Grazie Presidente.
Sono stato chiamato in causa prima dall'Assessore, volevo dire
ancora due parole. L'Assessore ha richiamato il fatto che il valore
aggiunto di questa competizione sono le Alte Vie: la n. 1 e la n. 2
e le bellezze della Valle d'Aosta e probabilmente è anche vero. Io
credo che le Alte Vie siano un patrimonio che viene messo a
disposizione non solo per il
trail
del
Tor des
Géants
, ma abbiano una valenza ben più ampia, anzi forse il
trail è servito anche per dare conoscenza e per fare in modo che
questi sentieri, che alla fine sono di tutti, possano essere
conosciuti e maggiormente percorsi e quindi diano un valore
aggiunto a chi opera in montagna, a chi lavora, sapete che su
questo noi siamo sensibili. Ha ricordato anche l'articolo di
Repubblica
, dove ha detto che la Valle d'Aosta fa una cosa
folle senza alcuna sicurezza. Una riflessione: forse il motivo del
successo del Tor sta proprio anche in questi aspetti e se il Tor
avesse un'immagine di una garetta, forse parteciperebbe un terzo
degli iscritti, anche questi aspetti di estremo hanno dato
l'immagine di quello che poi ha fatto la fortuna, perché altrimenti
non ci sarebbe motivazione, è nella sfida che sta il motivo per cui
uno si iscrive. I francesi dicono: "
s'engager
", cioè il
fatto che bisogna prepararsi, bisogna andare incontro a delle
regole del gioco fa sì che poi uno accetti queste regole del gioco
e si impegni in questo e le mie lamentele andavano in quella
direzione. A Tor chiuso, le mie parole sono state: abbiamo corso in
condizioni molto difficili, una volta che le condizioni andavano a
migliorare diventa difficile capire..." e difatti è stato spiegato
successivamente, ma al momento era difficile capire le motivazioni
dopo le condizioni in cui abbiamo corso...e questo può
testimoniarlo anche il Presidente visto che c'era.
Detto questo, non vorrei che passasse qualcosa di strano sulla
sicurezza, perché la discussione che viene fatta qua verte molto
sulla sicurezza. Assessore, mi sembra di capire che ad una
richiesta della Regione di aumentare i requisiti di sicurezza,
Valle d'Aosta Trailers ha detto: "non ce ne frega proprio un tubo,
andiamo avanti così come se niente fosse", questa è un'affermazione
abbastanza grave. Io non so perché non ho sentito l'altra voce,
però dalle parole dell'Assessore sembra quasi che ad una richiesta
di incrementare la sicurezza dall'altro interlocutore sia venuto un
diniego. Senza voler entrare nel merito, perché l'Assessore ha
fatto una difesa che forse non interessava neanche come spirito
della mozione capire se la Regione avesse tutte le ragioni e
dall'altra parte Valle d'Aosta Trailers tutti i torti, né
viceversa, non ci interessa questa cosa qua: a noi interessa - ed è
evidente, forse non mi sono spiegato bene prima - che due eventi,
qualora venissero portati, non sarebbero una bella immagine e ad
oggi quella che esce dalla Valle d'Aosta non è una bella immagine,
perché per mille motivi quello che è uscito è una disputa fra due
soggetti su cui alla fine...
(interruzione del Presidente della Regione, fuori
microfono)
...non sarà così, Presidente, ma allora prenda la parola e
spieghi meglio, perché quello che esce ad oggi è che ci sono due
litiganti e chi ci rimette è la Valle d'Aosta. Se dovessero
veramente avvenire due eventi e un volontario decidesse di
partecipare ad uno piuttosto che all'altro...in cosa si distinguono
i volontari? In volontari bravi e volontari cattivi, quelli che
hanno partecipato ad uno piuttosto che all'altro evento? Noi
vorremmo che comunque se mancano i requisiti al Tor des Géants,
quello che c'è sempre stato fino ad oggi, la Regione liberamente
potesse sfilarsi dicendo: "non ci sono i requisiti di sicurezza",
ma non vorremmo che la Regione facesse alcun tipo di boicottaggio
sulla riuscita dell'altro. La Regione potrebbe dire: "noi non ti
diamo i finanziamenti perché riteniamo che non sei in grado di
garantire la sicurezza, ma le garanzie in caso di incidente quelle
te lo garantiamo", non andiamo a dire: "la protezione civile non te
le daremo", Presidente, lei lo ha dichiarato questo. Lei comunque
può tranquillamente spiegare se abbiamo capito male e se è stato
ripreso male, noi non vorremmo questo e poniamo anche che la
Regione abbia ragione da vendere, ma questo non esula da cercare di
trovare delle mediazioni, perché forse il compito della politica è
cercare di trovare delle mediazioni. Noi pensiamo che se in tutte
le dispute, anche a livello internazionale, gli interlocutori si
fossero messi ad un tavolo pensando ognuno di avere ognuno più
ragione dell'altro, forse certi trattati non sarebbero mai stati
firmati. A maggior ragione su questo, anche se la Regione pensa di
avere molte ragioni, forse è il caso di cercare di smussare certi
spigoli per cercare di trovare un accordo. Da qui alla fine - è
stato ripreso in maniera molto sintetica, ma molto corretta dal
collega Fabbri - da un tavolo di mediazione non potrà che uscire un
vincitore che è la Valle d'Aosta e non l'Amministrazione regionale,
o questo, o quell'altro contendente, e noi auspichiamo che si vada
in questa direzione. Grazie.
Presidente -
La parola al collega Bertschy.
Bertschy (UVP) -
Grazie Presidente.
In rapida sintesi, anche perché non abbiamo nessuna intenzione
di trasformare questa discussione in una valutazione di fatti, di
storia e di rendere tutto questo una gazzarra alla quale non
vogliamo iscriverci, a noi interessa capire. Assessore, lei ha
fatto una ricostruzione ed è quella che nella mozione era
richiesta...avremo la possibilità probabilmente di avere anche
un'altra versione, a noi quello che interessa oggi con la mozione è
sapere, perché questa invece è una risposta che non ci ha dato, se
è possibile riaprire - con lo spirito di unità che ha
contraddistinto questa mozione, la posizione anche delle
opposizioni fino ad oggi - una trattativa e verificare se ci sono
le condizioni per arrivare ad un unico Tor: questa è la risposta
conclusiva che intenderemmo sentire, altrimenti è inutile
discutere, perché veramente poi cominciamo a dividerci anche qui in
Consiglio regionale e non è questo lo spirito.
Presidente -
La parola all'Assessore Marguerettaz.
Marguerettaz (UV) -
Collega Bertschy e colleghi, proprio
perché questa, per riprendere la dichiarazione che ha fatto il
collega Roscio, non è una manifestazione che può essere ricondotta
nella titolarità di qualcuno, qua si parla di Valle d'Aosta, quindi
a poco servirebbe il fatto di dire: io non partecipo a questa
manifestazione nel momento in cui dovessero esserci dei problemi,
perché l'immagine che sarebbe compromessa sarebbe quella della
Valle d'Aosta, quindi non è possibile dire: "io comunque ti do un
sostegno passivo". Noi con quel tipo di manifestazione non abbiamo
nessun rapporto proprio perché la riteniamo pericolosa e qualora,
Dio non voglia, venissero fuori dei problemi anche di un certo
tipo, l'immagine della Valle d'Aosta sarebbe compromessa. Non vi
ricordate le dichiarazioni, i titoli dei giornali quando c'è
qualcuno che finisce sotto una valanga, quando qualcuno cade in
montagna? "Montagna assassina". Sarebbe un danno di immagine
importante. È chiaro che non esiste il rischio zero, lo sappiamo,
ma non è che l'estremo vuol dire non fare tutto quello che è
possibile per evitarlo. Il rischio zero non esiste, in montagna non
esiste, ma tu devi dimostrare di aver fatto tutto quello che era in
tua facoltà per evitarlo.
Era solo per dirvi che, partendo da questo presupposto e
partendo dal fatto che non vogliamo sprecare niente del lavoro che
è stato fatto in tutti questi anni, ovviamente ci siamo mossi. Non
è possibile oggi immaginare un'attività di questo genere,
interromperla, anche perché se tu vuoi fare una manifestazione a
settembre, ci sono dei tempi. Riteniamo che sia un
appeal
per gli italiani, per gli europei, per gli americani, per gli
orientali e quindi bisogna prenotare aerei, bisogna fare delle
cose, quindi non c'è più tempo da perdere. Da questo punto di
vista, collega Bertschy, quindi non è possibile fermare la
macchina. Ormai hanno tagliato tutti i ponti che abbiamo offerto,
per cui ancora due giorni fa c'era una situazione in cui abbiamo
fatto un'esplorazione. Intanto avevano già pubblicato gli
elenchi...per fare che cosa? Se tu hai una voglia di trovare un
accordo, ti fermi, invece nessuno si ferma. Da questo punto di
vista, le due organizzazioni sono sostanzialmente due cose diverse.
Noi stiamo andando avanti, abbiamo preso tutta una serie di
accordi. Vi faccio solo un esempio: noi riteniamo che il GPS sia
fondamentale, per fare questo bisogna individuare dei soggetti che
con degli strumenti satellitari siano in grado di individuare
sempre dove sei. Lasciamo perdere tutte le beghe di coloro che
hanno tagliato, non tagliato il percorso, tutte discussioni inutili
che attengono al mondo sportivo, ma parliamo della sicurezza...
L'anno scorso c'era la nebbia, non si sapeva dove erano i
trailers
. C'era qualcuno che davano per disperso, invece era
tornato in macchina e noi eravamo disperati, per fare questo,
bisogna fare un investimento importante, bisogna prenotare e
bisogna fare dei contratti. Se vogliamo essere all'altezza di
quello che abbiamo dichiarato, quindi l'azione non è più ormai
interrompibile, dopodiché tutte le altre valutazioni sul nome, sul
marchio, quelle possono essere tranquillamente fatte, ma
l'organizzazione è ovvio che va avanti, quindi, da questo punto di
vista, collega Bertschy, noi non possiamo accettare questa mozione,
non possiamo votarla.
Presidente -
La parola al collega Cognetta.
Cognetta (M5S) -
Mi sarebbe piaciuto fare questa
discussione in Commissione, Assessore, perché le avrei fatto
qualche domanda: tipo se per caso non stiate cercando di rimediare
ad un errore con un altro errore. Ha detto lei che c'è stato un
errore nella gestione degli accordi con VdA Trailers e che adesso
state rimediando, creando uno sfacelo. Sostanzialmente tutta questa
discussione si poteva fare in un'altra sede, magari ci chiarivamo
più in fretta, magari non stavamo semplicemente ad ascoltare le sue
dichiarazioni senza avere nessun contraddittorio, perché non
abbiamo altri elementi per fare contraddittorio.
Un'altra cosa invece molto interessante sono le dichiarazioni
che ha fatto il Presidente Rollandin rispetto all'opinione pubblica
in un'intervista, dove ha detto: "dell'opinione pubblica, tutto
sommato, a noi interessa poco" e infatti si vede da come vi state
comportando. Alla fine quindi quello che noi cerchiamo di fare è
sostanzialmente evitare che l'immagine della Valle d'Aosta vada a
pezzi. È chiaro che la montagna è assassina quando succede
qualcosa, anche il mare lo è quando affoga qualcuno o la discoteca
quando i ragazzi hanno dei problemi quando tornano a casa. Se
vogliamo fare sensazionalismo, ne abbiamo finché vogliamo.
Voi non votate questa mozione, quindi vuol dire che non verrete
in Commissione a raccontarci le cose?
(nuova interruzione del Presidente della Regione, fuori
microfono)
...siete disponibili a venire in Commissione, è questo il
discorso? Siete disponibili anche ad avere un confronto serio? Non
quello che è stato fatto fin qui in questo momento, dove avete
deciso non sappiamo neanche che cosa? Grazie.
Presidente -
La parola alla collega Morelli.
Morelli (ALPE) -
Merci Président.
Io volevo solo ricordare che nel 2009 la mia era stata una voce
critica nei confronti dell'organizzazione del primo
Tor des
Géants
per motivi diversi, alcuni continuo a sostenerli, su
altri mi sono ricreduta, on dit: "il n'y a que les imbéciles qui ne
changent d'avis". Ritengo che il Tor des Géants sia stato uno
strumento di promozione della nostra immagine straordinario, ma non
solo, il Tor des Géants ha avuto un'altra valenza che è tutta
interna alla Valle d'Aosta, che è quasi diventata una componente
identitaria. Non credo di esagerare, credo che il fatto di essersi
trovati insieme a sostenere i concorrenti alle basi vita, a vivere
il Tor des Géants dall'interno insieme, sia stato un momento di
unione e di coesione straordinario.
Come i colleghi, io non voglio andare a ricercare quali siano le
responsabilità di questa
querelle
, probabilmente ce ne sono
da tutte e due le parti, e questo non è un tribunale. Noi abbiamo
sentito le motivazioni dell'Assessore, non abbiamo avuto modo di
sentire quelle dell'altra parte, ma poi giustamente, qualcun altro
lo diceva, il collega Bertschy, non siamo qui per decidere per
parteggiare per l'una o per l'altra soluzione.
Nel settembre 2014, dopo l'edizione 2014 del Tor, io avevo
presentato un'interpellanza proprio riguardo alla sicurezza e
l'Assessore Marguerettaz ci aveva rassicurati nel senso che si
sarebbe fatto tutto il possibile, si sarebbe analizzato il
regolamento e si sarebbe dato corso a tutte le modifiche ritenute
necessarie. Assessore Marguerettaz, io non so cosa lei abbia fatto
in quest'ultimo anno tra l'edizione 2014 e l'edizione 2015, se i
risultati sono stati questi, forse una parte di responsabilità ce
l'avete anche voi. È comodo fare lo
sponsor
dopo aver fatto
certe dichiarazioni in Consiglio regionale ed essersi presi certe
responsabilità, è molto "ponzio pilatesco" fare lo sponsor! A me
francamente viene il dubbio che la posizione dello sponsor vi abbia
fatto comodo, vi abbia fatto gioco, perché avevate pensato prima
dell'ultima edizione di arrivare alla rottura e questa è una
responsabilità che vi prendete voi, che dovete assumervi
completamente.
La nostra mozione credo dava la possibilità di sospendere la
querelle, di sedersi intorno ad un tavolo, perché questo è il ruolo
della politica se condividiamo il valore del Tor come
manifestazione sportiva, come manifestazione promozionale e come
fattore di unione e di coesione per la nostra regione, perché è
anche questo che è diventato, non dimentichiamocelo.
Président -
La parole au Président de la Région.
Rollandin (UV) -
Grazie.
L'intervento dell'Assessore - sollecitato a giusto titolo,
perché non avevamo avuto l'occasione che magari serviva in altra
sede per chiarire, e questo lo condivido - ha toccato
sostanzialmente due aspetti importanti: uno è la cronistoria che
doveva essere fatta per far capire cosa succedeva e com'erano
questi accordi, tranne l'anno scorso; il secondo punto sostanziale
è che fin dalla fine del Tor si erano sollecitati degli incontri
per analizzare l'organizzazione e in particolare la sicurezza. Io
voglio ricordare a tutti noi che tre anni prima c'era stato un
morto. Che cos'è successo della sicurezza? La collega Morelli è
testimone di quello che è successo. Era appena mancato il
concorrente cinese, quando si è arrivati a Planaval - credo ci
fosse la Morelli con il Sindaco di Arvier, Lucianaz -, la domanda
che mi è stata fatta è: "cosa facciamo, andiamo avanti o fermiamo
il Tor?". Credo che ci siano buoni testimoni. A quel punto nessuno
rispondeva di che cosa si dovesse fare, nessuno prendeva una
posizione, al che, tenendo conto che si pensava che le condizioni
migliorassero e che c'erano persone disperse su tutto il
territorio, ho preso la decisione di andare avanti. Ma, secondo
voi, ero io che dovevo prendere la decisione? Però non rispondeva
più nessuno. Io voglio solo ricordare questo per dire che l'altro
aspetto indispensabile è la sicurezza, però la sicurezza non è
arrivare dopo, è arrivare prima, è prevenire. Quando ha detto del
GPS...non è una banalità, il GPS è la sicurezza, tutti gli atleti
ci chiedono come mai in una gara, la più dura del mondo, non c'è il
GPS ed è quello che noi abbiamo chiesto. Non è che con la
controparte...qui ci dite: "eh, la buttate in politica", la
politica non c'entra niente, non deve entrarci per niente, perché è
stato fatto solo il discorso..."facciamo il comitato previsto dalla
delibera". Alla fine sembrava che si arrivasse ad un accordo, tre
minuti dopo hanno detto: "queste sono le nostre decisioni, andiamo
avanti comunque". Richiamata, la stessa cosa. Ma vi sembra normale?
Provate, sono lì. E cosa dobbiamo fare? Fermarci? Ecco la ragione
per cui la politica non c'entra niente. I discorsi sono quelli,
sono stati fatti discorsi tecnici sulla sicurezza innanzitutto,
perché la responsabilità di fare quello che si può per la sicurezza
è indispensabile, che poi succeda qualcosa può anche darsi, ma, una
volta che hai fatto tutto il possibile, hai la coscienza a
posto.
Presidente -
Possiamo passare alla votazione? La
votazione è aperta. La votazione è chiusa.
Presenti: 35
Votanti: 35
Favorevoli: 14
Contrari: 21
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK