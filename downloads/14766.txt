Consiglio Regionale della Valle d'Aosta - Oggetto del Consiglio n. 1202 del 8 marzo 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1202 del 8 marzo 1995 - Resoconto
SEDUTA ANTIMERIDIANA DELL'8 MARZO 1995
OGGETTO N. 1202/X Interventi finanziari della Regione in favore
dello stabilimento birrario di Pollein. (Interrogazione)
Interrogazione Vista la delibera n. 396 del 27 gennaio 1995
inerente l'approvazione del protocollo d'intesa tra la Regione e
l'Heineken Italia S.p.A. per il potenziamento dello stabilimento
Heineken di Pollein;
Preso atto che la Regione, come definito nella delibera stessa,
è impegnata a sostenere iniziative economiche e imprenditoriali a
sostegno dell'occupazione e del rafforzamento del tessuto economico
della Valle;
Considerato il prospetto degli investimenti dal 1989 al 2000 per
lo stabilimento di Aosta;
i sottoscritti consiglieri regionali
Interrogano
la Giunta regionale per conoscere:
1) com'è impostata la dinamica dell'imposta di fabbricazione per
lo stabilimento birrario, ovvero quali benefici ha avuto in questi
anni la Valle d'Aosta dalla tassa versata dalla SIB;
2) quali sono stati i tipi di intervento finanziario della
Regione in favore dello stabilimento birrario dal 1989 ad oggi, e
quali quelli previsti per gli anni futuri relativi all'Heineken
Italia.
F.to: Lanièce - Tibaldi - Linty
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Con riferimento alla interrogazione, rispetto
al primo punto, l'imposta di fabbricazione sulla birra viene
calcolata su un indicatore che viene definito ettolitri-grado di
prodotto, i quali escono dallo stabilimento per essere immessi sul
mercato, quindi non sui prodotti trasferiti dallo stabilimento di
Pollein ad altri stabilimenti del gruppo.
Al momento l'importo della imposta di fabbricazione è di lire
2.710 per ogni ettolitro-grado; l'ettolitro-grado si ottiene
moltiplicando gli ettolitri di birra immessi al consumo per il
grado di ciascun marchio. Ci sono tre tipologie di birra prodotte a
Pollein, rispettivamente di 11, 12-13, 16 gradi.
Nel corso degli ultimi anni, i benefici per la Regione derivanti
dalla quota di riparto della imposta di fabbricazione sono stati
per il 1989, 15.321 milioni, per il 1990, 15.780 milioni, per il
1991, 14.118 milioni, per il 1992, 20.299 milioni. I dati per il
1993-1994 non sono definitivi, in quanto l'Intendenza di finanza
non ha ancora chiuso i conteggi; una pre-chiusura non definitiva -
da verificare - è comunque intorno ai 12 miliardi per il 1993 e
intorno ai 15 miliardi per il 1994. Si tratta di due anni in cui si
sono scontati quei problemi che c'erano stati rispetto al
depuratore, quindi il blocco della produzione per alcuni periodi
dell'anno.
Per quanto riguarda la seconda domanda, nel periodo dall'89 ad
oggi, tramite la Finaosta sono stati erogati finanziamenti a favore
della Società per un ammontare complessivo di 14.300 milioni, a
fronte di investimenti fatti dal gruppo per 38.970 milioni. Gli
interventi sono: in gestione speciale un prestito obbligazionario,
mutuo non garantito, che per il 1989 ammontava a lire 877 milioni;
in gestione ordinaria mutui garantiti da fideiussione bancaria per
complessivi 13.500 milioni, che poi sono stati erogati; un
ulteriore mutuo, garantito dalla fideiussione bancaria, per 2.050
milioni, mutuo che è stato deliberato dal Consiglio di
amministrazione di Finaosta, ma non ancora erogato.
Per gli anni a venire, allo stato, è previsto un piano di
investimenti del gruppo che ammonta dal 1995 al 2000 a 42.080
milioni, comprensivo di interventi su terreni, fabbricati
industriali, impianti e macchinari, impianti per le acque reflue,
attrezzature e mezzi di trasporto, apparecchi vari.
Su questi 42 miliardi ulteriori di investimenti non sono ancora
stati definiti gli interventi regionali, o della Finaosta, in
quanto saranno da mettere in relazione all'effettiva realizzazione
degli investimenti e potranno essere di due tipi: attraverso la
partecipazione di Finaosta alla società Sima, che potrebbe
occuparsi dell'aspetto infrastrutturale dello stabilimento; con
eventuali ulteriori finanziamenti sempre da parte di Finaosta in
relazione all'ammontare degli investimenti, in linea con le norme
esistenti in materia di finanziamenti agli investimenti per
l'industria.
Presidente Ha chiesto la parola il Consigliere Lanièce.
Lanièce (GA) Ringrazio l'Assessore per le delucidazioni e per i
dati che mi ha fornito; mi farebbe piacere avere la documentazione
che ha appena letto.
Questa interrogazione riguarda un argomento molto delicato,
quindi al di là della interrogazione in sé occorre sempre far
riferimento al problema in generale che questa operazione potrebbe
portare, perché in effetti, come ha detto già nell'ultimo Consiglio
il collega Bich, ci possono essere diverse interpretazioni su
questa materia e su questo argomento.
Basta verificare che nell'ambito della stessa delibera, alla
voce "Spese per acquisto partecipazione Sima per terreno" vi è un
importo di 7,2 miliardi; se si fa un po' di cronistoria, si vede
che già nel 1988 vi era stato un acquisto da parte della Sima di
un'area parziale dell'area Multibox per circa 450 milioni.
Questa area è stata acquistata dalla Regione ad un prezzo di 7,2
miliardi, area comprensiva anche dell'area Mega, che sappiamo tutti
ha ricevuto lo sfratto, e che quindi adesso sarà localizzata nella
nuova struttura dell'Autoporto, e dell'area ex Mercedes.
Secondo me questo è un fatto da sottolineare, anche perché
potrebbe causare un eventuale intervento da parte della CEE, che
potrebbe anche portare ad ulteriori controlli su altre strutture
operanti in Aosta: a questo riguardo faccio un nome, ad esempio: la
Cogne.
Bisogna fare molta attenzione a queste operazioni, perché non
vorrei che ci fosse da parte di qualcuno un attacco o una richiesta
di verifica di eventuali operazioni, dai contorni non molto
chiari.
Pertanto l'invito è di approfondire questa problematica, che è
una problematica importante anche tenuto conto degli elevati
investimenti previsti nella delibera e nel protocollo di intesa,
che però non fanno fronte ad un aumento dell'occupazione.
Nelle premesse si parla di iniziative economiche, in grado di
garantire e di incrementare i livelli occupazionali, ma poi
nell'articolato si parla di mantenimento dioccupazione; allora,
spendere tutti questi miliardi senza garantire un aumento del
livello occupazionale è una cosa che deve far meditare, perché
stiamo vivendo in un momento di crisi occupazionale e tutti gli
interventi presi dalla Regione devono essere rivolti ad aumentare
il livello occupazionale.
Questo per evitare che si dica che la Valle d'Aosta non è altro
che un'isola felice per le varie imprese o aziende che vengono qui,
ottengono dei contributi e poi se ne vanno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK