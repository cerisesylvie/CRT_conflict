Consiglio Regionale della Valle d'Aosta - Oggetto del Consiglio n. 2511 del 21 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2511 del 21 febbraio 2007 - Resoconto
OGGETTO N. 2511/XII - Realizzazione di una struttura per le
rassegne bovine in Comune di Saint-Christophe.
(Interrogazione)
Interrogazione
Appreso che il Comune di Saint-Christophe ha recentemente
approvato la realizzazione di una mini arena per le batailles e per
le rassegne bovine, la cui spesa è a carico del bilancio
regionale;
Considerato che l'Arena della Croix Noire, posta in
prossimità del medesimo Comune, è inutilizzata per la maggior parte
dell'anno e potrebbe essere opportunamente impiegata a tal
fine;
Atteso che le eliminatorie delle batailles e le rassegne
bovine avvengono normalmente in spazi aperti e non necessitano di
strutture dispendiose realizzate ad hoc;
i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1) quali motivazioni giustificano la costruzione dell'opera
citata in Premessa;
2) per quali ragioni l'Amministrazione regionale si accolla
le spese di realizzazione di una struttura di mero interesse
comunale;
3) qual'è l'entità degli oneri complessivi nonché di quelli a
carico del bilancio regionale;
4) se non ritenga opportuno sospendere tale decisione, che
costituisce un evidente spreco di denaro pubblico.
F.to: Tibaldi - Frassy
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Credo che qui vi siano stati 2 elementi che
hanno generato un po' di confusione: primo elemento, molto
imprudentemente un comunicato stampa uscito da parte della Comunità
montana parlava della possibilità di realizzare una sorta di arena
per la "Battaglia des reines" in quel di Saint-Christophe
nell'ambito di una pianificazione di quelle aree da parte del
Comune di Saint-Christophe. Su questo la prima cosa che mi sento di
dire per informazioni assunte informalmente, perché non abbiamo
nulla agli atti e la Regione non ha alcun documento in
disponibilità... in realtà, l'intendimento del Comune di
Saint-Christophe è quello di avere una specie di area polivalente
per fare tutto, comprese fiere di bestiame, con un minimo di
attrezzature, ma resta a livello di intendimenti. Secondo elemento:
il messaggio che è passato è che tale "roba" in qualche modo doveva
essere finanziata dall'Amministrazione regionale e anche questa è
una questione del tutto "campata in aria", nel senso che il Comune
di Saint-Christophe sta contestualmente prevedendo di mettere in
piedi le richieste per fare l'accordo di programma in relazione
alla costruzione dell'aeroporto. Cosa è successo? Ha previsto di
avere in cambio alla sottrazione di terreni sui quali il Comune
stesso aveva delle destinazioni di tipo ludico, ad esempio tutta
l'area...
(interruzione del Consigliere Tibaldi, fuori
microfono)
... no, l'accordo di programma è ancora tutto da discutere, è
stata fatta l'intesa, ma che riguarda le aree laggiù... l'intesa è
stata fatta per motivi di carattere urbanistico, vale a dire per
consentire di fare i lavori. Per quanto riguarda invece l'accordo
di programma, che dovrebbe chiudere su chi fa cosa e cosa s'ha da
fare, è ancora tutto un capitolo aperto.
Al momento attuale l'Amministrazione regionale non ha assunto
alcun impegno, per quel che mi risulta, non si tratta comunque di
fare un vaccodromo in senso stretto, né una struttura per fare la
"Battaglia delle reines" in senso proprio, semmai sarà un prato che
potrà essere attrezzato per farci la rassegna bovina o altre cose,
come giocare al "fiolet" o cose del genere...
(nuova interruzione del Consigliere Tibaldi, fuori
microfono)
...
non abbiamo elementi...
"qual'è l'entità degli
oneri complessivi nonché di quelli a carico del bilancio
regionale"
, qui non vi è nessuna richiesta.
"Se non ritenga
opportuno sospendere tale decisione, che costituisce un evidente
spreco di denaro pubblico"
... ma, come dicevo, aspettiamo di
avere una proposta concreta che al momento non abbiamo, né il
Comune ha; pare abbia intenzione di andare su investimenti di tipo
oneroso per quanto riguarda questa struttura.
Presidente
- La parola al Consigliere Tibaldi.
Tibaldi (CdL)
- La risposta dell'Assessore ci
incuriosisce e non poco, perché smentisce tutto quello che si è
appreso ultimamente in merito alla costruzione di questa mini arena
per la "Battaglia des reines" a Saint-Christophe, costruzione che
ha suscitato non poche perplessità non solo negli interroganti, ma
in diverse persone residenti e anche nel settore agricolo
zootecnico. Come ben sapete, in prossimità di Saint-Christophe
esiste l'Arena "Croix Noire", che è inutilizzata per gran parte
dell'anno e che potrebbe essere utilizzata anche per le
"eliminatorie" delle batailles, per le rassegne bovine e per tutto
quello che si vuole fare, perché sono sicuro che sono molti di più
i giorni in cui questa arena giace inutilizzata, piuttosto che
essere teatro di qualche manifestazione di natura bovina o
umana.
Il problema, Assessore, è che il comunicato stampa della
Comunità montana non è mai stato ufficialmente smentito dalla
Regione e sarebbe altrettanto curioso sapere cosa ha approvato il
Consiglio comunale nella sua ultima seduta, che all'ordine del
giorno ha inserito un punto dedicato a questa costruzione, dove si
fa una descrizione particolareggiata a cura del Sindaco dell'opera,
che si dice sarà realizzata con un muro di contenimento sotto la
ferrovia, con una recinzione dove eventualmente potrà essere
attaccato il bestiame e dove saranno costruiti parcheggi che
serviranno anche per il campo sportivo, una palestra e una piccola
tribuna da 5 gradoni per 50 metri. Non c'è solo un progetto di
dettaglio bensì anche una spesa di circa 676mila euro a carico
dell'Amministrazione regionale. Vi è tutto un insieme di opere che
fanno parte di quella che doveva essere la mini arena e strutture
ed infrastrutture annesse e connesse e vi sono 676mila euro
stanziati a carico del bilancio regionale. Se abbiamo
interrogato... Assessore, noi leggiamo e chiediamo, quindi ci
permettiamo di chiedere e lei smentisce, dice: "non abbiamo
elementi, al limite faremo un prato attrezzato, al limite doteremo
Saint-Christophe..."
Cerise
(fuori microfono)
... non ho niente...
Tibaldi (CdL)
- ... ho preso atto che il Comune ha
convocato una seduta consiliare contenente un punto che è frutto
della mera fantasia di qualcuno, probabilmente del Sindaco per
primo e di un Consiglio che si è occupato dell'argomento, ignaro
che l'Amministrazione regionale non c'entra, giusto? Ho compreso
bene le sue parole? Per favore allora fate una smentita, perché
questa notizia ha creato, da un lato, aspettative in capo a
qualcuno; dall'altro, perplessità e anche critiche in capo a molti
altri. Se la Comunità montana o il Comune hanno sognato prima di
realizzare, è bene che qualcuno riporti nell'alveo della
correttezza e della realtà l'esatta conoscenza di ciò che si
intende realizzare, anche perché una nostra istruttoria ci ha
permesso di rilevare che non esiste nulla di ciò nemmeno nel
cosiddetto "accordo di programma" fra Comune e Regione per quanto
riguarda la distribuzione e la riorganizzazione di spazi a seguito
dell'ampliamento dell'aeroporto. In primo luogo ci siamo chiesti:
cosa c'entrano i bovini con l'aeroporto? È vero che nello spazio
verde dove dovrebbe trovare sede l'allungamento della pista,
venendo verso Regione Sogno, spesso pascolano le mucche, ma questo
non ci sembra una ragione per realizzare a spese
dell'Amministrazione regionale una mini arena in quel di
Saint-Christophe poiché l'accordo di programma verte su altri
argomenti e Saint-Christophe già dispone di una sua splendida arena
ai confini con il Comune di Aosta. Prendiamo quindi atto della sua
risposta e auspichiamo una smentita ufficiale da parte della
Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK