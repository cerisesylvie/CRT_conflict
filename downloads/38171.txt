Consiglio Regionale della Valle d'Aosta - Oggetto del Consiglio n. 1761 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1761 del 2 febbraio 2016 - Resoconto
OGGETTO N. 1761/XIV - Interrogazioni: "Tempistica per la
presentazione del Piano strategico per lo sviluppo della mobilità
elettrica nella Regione".
Viérin M. (Presidente) -
Passiamo ora alla discussione
congiunta di due punti dell'ordine del giorno, il n. 7 e il n. 11.
La parola all'Assessore Donzel.
Donzel (PD-SIN.VDA) -
Grazie Presidente. Premesso che la
questione della mobilità elettrica si inserisce in un quadro più
ampio, come richiamato dalle interrogazioni, al di là delle battute
e delle provocazioni del collega Cognetta, che fa riferimento
ovviamente ad altre situazioni su cui non interverrò in merito a
come ci si muove all'interno delle partecipate e con quali mezzi (è
già stata occasione di ampio dibattito), per entrare nel merito
della questione la mobilità elettrica fa parte ovviamente di una
più ampia mobilità e rientra a pieno titolo in un piano strategico
di più ampio respiro.
Per quanto riguarda specificamente la mobilità elettrica fu
fatta una riunione presso l'Assessorato dell'ambiente che è
coinvolto in questa materia, perché anche il Piano aria tiene conto
con grande attenzione della questione della mobilità dei trasporti,
quindi la complessità - che non sarò io a spiegare, perché qui c'è
il collega Marguerettaz che segue appunto la complessità della
politica dei trasporti - merita ovviamente una complessa analisi.
Dentro questo Piano strategico generale, un ruolo importante lo
svolge la mobilità elettrica e presso l'Assessorato dell'ambiente
si è riunito il gruppo di lavoro il 28 maggio 2015. Questo gruppo
di lavoro era così composto: Dipartimento trasporti: Antonio
Pollano (membro effettivo) e Elena Landi (membro supplente);
Dipartimento territorio e ambiente: Chantal Trèves (membro
effettivo) e Sabrina Réan (membro supplente), Paolo Bagnod (membro
effettivo) e Davide Volpe (membro supplente); Dipartimento
industria, artigianato e energia: Mario Sorsoloni (membro
effettivo) e Rosalia Guglielminotti (membro supplente). Era
presente il rappresentante del Consiglio permanente degli enti
locali, il Sindaco Pierre Bonel, ed era coinvolto anche un
rappresentante di CVA nella persona del dottor Alberto Sartori.
Nell'esaminare la situazione già emersa in quell'incontro, in un
certo modo per quanto riguarda la mobilità elettrica si era già più
avanti rispetto al Piano strategico (di cui poi vi dirò) inserito
all'interno del POR-FESR, quindi in qualche modo con una certa
soddisfazione possiamo dire che siamo in una fase un po' più
avanzata del piano. Siamo in una fase ampiamente realizzativa che
anticipa addirittura quanto previsto nel POR-FESR, perché con la
delibera che abbiamo approvato solo a dicembre, la n. 1797 del
2015, è stato approvato lo schema di convenzione tra il Ministero
delle infrastrutture e dei trasporti e la Struttura risparmio
energetico e sviluppo fonti rinnovabili per l'attuazione del
progetto medesimo. Attualmente si è in attesa della firma della
convenzione da parte del medesimo dicastero. È un mese che vado
tutti i giorni dai miei dirigenti a chiedere di telefonare a Roma,
e tutte le volte il funzionario mi risponde di sì, che firmerà
l'indomani, ma domani diventa regolarmente dopodomani o dopo
dopodomani. Questo per dirvi che c'è attenzione su questo tema.
Noi abbiamo fatto tutta la parte che potevamo fare come Valle
d'Aosta, e poi lo spiegherò andando a illustrare da dove siamo
partiti, perché se non recuperavamo questi fondi nazionali, per
quanto in questo momento il funzionario romano ci faccia un po'
tribolare con la firma ma speriamo che arrivi a breve, era l'unico
modo per finanziare un piano di sviluppo della mobilità elettrica
quel progetto. Con la delibera della Giunta regionale successiva,
la n. 1879 del 2015, è stata formalmente approvata l'autorizzazione
a contrarre, ai fini dell'indizione della gara d'appalto mediante
procedura aperta ai sensi del decreto legislativo n. 163/2006, per
l'affidamento della fornitura della relativa rete di ricarica a
servizio dei veicoli elettrici. L'appalto includerà, oltre alla
fornitura, anche la gestione delle infrastrutture di ricarica per
tre anni. La stessa deliberazione ha contestualmente approvato il
progetto di realizzazione delle colonnine distribuite su tutto il
territorio regionale. Non vi ripeto che questo è un progetto
pilota, sarà la Valle d'Aosta l'unica regione ad avere totale
copertura del territorio con colonnine elettriche. Relativamente a
quest'ultimo punto, si è in attesa delle eventuali osservazioni da
parte del Ministero, considerato che il sistema di gestione
inizialmente presentato per accedere al finanziamento è stato
radicalmente modificato a seguito delle novità introdotte dalla
normativa UE, che ha complicato non poco questo passaggio e che ci
obbliga anche a rivedere l'attività promozionale che avevamo in
mente di fare, perché chi gestisce la colonnina non può essere il
produttore-fornitore di energia. Questo ci complica un pochino la
vita per quel discorso che immagino tutti voi che avete presentato
questa interrogazione vi stiate chiedendo: come promuovere lo
sviluppo delle auto elettriche. Una delle prime cose sarebbe
mettere una tariffazione bassa, favorire l'accesso alle colonnine,
e questo lo dovremo studiare alla luce della normativa UE che
impone un certo grado di concorrenzialità.
Noi siamo quindi già in una fase esecutiva spinta. Rispetto ad
alcuni che ci chiedevano che cosa fanno le società partecipate
della Valle d'Aosta e il pubblico come si muove, intanto
in
primis
l'Assessorato dei trasporti si doterà di un veicolo
elettrico, in sostituzione ovviamente di un veicolo che, in questo
momento, è in pessime condizioni d'uso, e quindi daremo
assolutamente il segno come amministrazione pubblica. Immagino che,
una volta che avremo le colonnine, mi sarà possibile dire al
Governo regionale di attivare attraverso le procedure - che adesso
mi pare siano in
leasing
- il ricambio graduale dei veicoli
seguendo questo percorso. È ovvio che in questo momento i miei
colleghi mi dicono di mettere prima le colonnine e poi partiamo.
C'è già un impegno delle società partecipate (così rispondo un po'
alla sua battuta), nel senso che CVA ci ha formalmente fornito
l'indicazione che acquisirà un veicolo elettrico, così VdA
Structure, così Finaosta e, molto importante, è il primo caso di
una partecipata pubblica regionale, la SITRASB (la società del Gran
San Bernardo), ha in mente una procedura che sostituirà tutti i
veicoli attualmente in uso con auto elettriche. Quindi il segnale è
chiaro, è forte, siamo già nella fase di tipo esecutivo, non siamo
nella fase di elaborazione. Naturalmente questa situazione attuale,
la fotografia attuale dovrà essere riportata nel Piano aria, di cui
mi pare esista già una bozza molto avanzata che dovrebbe arrivare a
breve in commissione, e sia questa fase più esecutiva che il Piano
aria dovranno poi essere inseriti nel Piano strategico di mobilità
dei trasporti che, per la sua complessità, prenderà dei tempi
ulteriori. Ci sarà modo di confrontarsi su questo con l'Assessore
ai trasporti per integrare ovviamente quello che è in atto.
Da dove eravamo partiti per arrivare a questo piano delle
colonnine? Il COA Energia coinvolto dall'Assessorato delle attività
produttive, nella predisposizione della scheda di mobilità
sostenibile nell'ambito della nuova programmazione POR-FESR
2014/2020, aveva avuto l'indicazione di predisporre un piano di
mobilità, tant'è che a tal fine il COA aveva affidato nel luglio
2014 un incarico al raggruppamento temporaneo composto da TRT
Trasporti e territorio S.r.l. di Milano, CEI-CIVES Comitato
elettrotecnico italiano e la ditta individuale Marcello Dondeynaz
che aveva per oggetto "Supporto tecnico per lo sviluppo della
mobilità elettrica nel territorio regionale". Questa scheda però è
incappata, nonostante il tentativo di un confronto trilaterale tra
Regione, Stato e Unione europea, nella Commissione europea, la
quale ha deciso di non finanziare questo tipo di attività perché
sostanzialmente riteneva che questo fosse un ambito di potenziale
business
per gli operatori economici privati, motivo per cui
siamo ricorsi al finanziamento nazionale. Quindi noi avevamo un
piano strategico sulla mobilità elettrica costruito per il
POR-FESR, la Comunità europea ci ha detto di no, noi siamo andati
avanti lo stesso grazie al finanziamento nazionale, e ci muoviamo
in attesa del Piano aria, in attesa del Piano strategico dei
trasporti all'interno delle indicazioni che questo lavoro di
supporto tecnico per lo sviluppo della mobilità aveva fornito. Devo
dire che, qualora noi realizzassimo - e io spero che sarà
realizzato entro la fine dell'anno, se da Roma si sbrigano entro la
fine dell'anno ce la facciamo - noi sicuramente riusciremo a
raggiungere l'obiettivo tendenziale 2020/2021 che avevamo indicato
nella scheda tecnica per l'Unione europea, quindi nonostante gli
intoppi, nonostante i problemi, ci siamo mossi in quella direzione.
Poi è chiaro che, una volta che vedremo partire i primi lavori e
l'installazione delle colonnine...peraltro vi segnalo che per
accelerare i tempi in attesa della firma che arriva, al fine di
contenere il più possibile i tempi di realizzazione della rete di
ricarica a seguito dell'aggiudicazione dell'appalto, si stanno già
predisponendo le SCIA necessarie per l'avvio dei lavori da
trasmettere ai Comuni. In tale ottica è stato inoltre chiesto il
preventivo per l'allaccio delle colonnine della rete elettrica alla
società Deval, quindi stiamo anche operando un po' anticipatamente
rispetto ai tempi di realizzazione dell'opera.
Per concludere, ovviamente tutto questo lavoro dovrà essere
ulteriormente rafforzato, perché la vera sfida sarà poi andare
anche a promuovere tra i cittadini e tra gli operatori, su questo
abbiamo delle idee che non è un segreto anticipare. È ovvio che se
immagino alcuni importanti centri commerciali, una volta che noi
saremo pronti ad installare le colonnine li contatteremo, abbiamo
in mente di contattarli, di far capire loro che questa cosa è
importante, e se loro installano delle ricariche magari gratuite
per promuovere il loro centro commerciale, immagino che quel
parcheggio che ha qualche problema nel comune di Aosta che fatica
un po' ad avere delle macchine che vanno a sostare lì, se si
mettono delle ricariche elettriche favoriamo l'interesse. Devo dire
che il Comune di Aosta su questo sta collaborando, perché ha dato
la disponibilità per quelle che saranno le aree di ricarica delle
auto, quindi questo è sicuramente importante. Quante più
opportunità di ricarica ci saranno, quanto più culturalmente
crescerà questa situazione e, naturalmente, se in alcune zone della
città o di paesi potranno transitare unicamente le auto elettriche,
voi capite che la cosa può diventare veramente appetibile per molti
cittadini. Ricordo che comunque alcuni segnali importanti sono
stati mandati: la ditta Quendoz utilizza mezzi elettrici
all'interno della città di Aosta per la raccolta dei rifiuti, così
come un segnale altrettanto importante proviene da una società come
la Cogne che comunque ha sostituito tutto il parco macchine, quindi
in qualche modo dei messaggi forti li stiamo dando.
Io penso che l'obiettivo che ci siamo dati per il 2020/2021,
sarà raggiunto molto prima. Naturalmente è bene richiamare
l'attenzione su questo Piano strategico di mobilità elettrica,
perché è fondamentale per la costituzione; ovviamente costituisce
un frammento del Piano dell'aria, però è importante che sia
raccordato con tale piano, ed è importante l'accordo poi con la
mobilità del Piano strategico dei trasporti regionali. Grazie.
Presidente -
La parola al Consigliere Cognetta.
Cognetta (M5S) -
Sì, grazie Presidente, e grazie
Assessore per la risposta.
Perché le ho fatto queste domande e poi ho coinvolto una delle
nostre più grosse, direi la più grossa controllata? Perché, come
lei ha detto giustamente, dobbiamo dare un segnale e dobbiamo
cercare di espandere il più possibile la possibilità di utilizzare
auto elettriche, io dico anche ibride tipo quelle
plug-in
,
le ultime che stanno uscendo che hanno entrambe le possibilità.
Quindi quando ho visto all'interno della nostra CVA, la nostra
società di punta dell'energia, che ancora una volta un dirigente
acquista un macchina diesel sono rimasto un po' perplesso. Alla
luce di quanto ha detto lei resto ancora più perplesso, perché se
SITRASB sostituirà man mano tutti i veicoli che ha in veicoli
elettrici, allora mi chiedo perché CVA non abbia già cominciato a
farlo! Si è impegnato a prendere un'auto e ringraziamo il Signore,
perché un'auto per CVA sarebbe almeno il minimo, ne abbiamo data
noi una all'USL! Siccome è talmente importante questa cosa secondo
noi, cioè quella di promuovere da un lato l'energia pulita,
dall'altro sfruttare meglio le nostre risorse e, terza cosa molto
importante, permettere di accrescere un mercato che è quello
dell'elettricità, ci chiediamo come mai CVA a questo punto non sia
l'attore principale di questa iniziativa. Ho capito che c'era anche
un esponente di CVA, ben venga, però secondo noi dovrebbe essere il
motore principale di questa iniziativa. Ben venga che lo faccia
qualcun altro, vuol dire che almeno uno c'è che si pone in
quest'ottica.
Per quanto riguarda il fatto che stiamo aspettando che ci siano
le colonnine per poi partire, mi consenta, Assessore, mi sembra una
cosa che possiamo anche anticipare in qualche modo. Infatti qui noi
anticiperemo una risoluzione, perché le ripeto, man mano che uno
sostituisce le auto può tranquillamente o prenderle elettriche o
prenderle ibride. Ce ne sono di tutti i tipi, se vuole le do un
elenco, dall'utilitaria all'auto di lusso, fuoristrada, non fuori
strada, qualunque tipo di auto. Se si dà un'indicazione precisa e
corretta a tutte le partecipate e controllate di fare una maggiore
attenzione per esempio alle emissioni - e quindi poniamo per
esempio un tetto alle emissioni delle auto che si possono
acquistare - automaticamente nelle sostituzioni possiamo scegliere
di andare in quella direzione, non dico di forzare, ma di
indirizzare verso ciò che ci serve, e questo noi possiamo farlo
come Consiglio regionale. Per questo io chiedevo a che punto è il
gruppo di lavoro, che ho capito si è riunito una volta, ma a noi
come Consiglio non è stato detto nulla, quindi al di là del
progetto che già c'era, che conoscevo e sul quale avete fatto i
ragionamenti e le implementazioni, penso che anche il Consiglio
dovesse essere coinvolto rispetto a queste scelte, perché era un
impegno che c'era all'interno della mozione approvata
all'unanimità. Questo è il motivo per cui è stata fatta questa
interrogazione; fermo restando che l'auto acquistata da CVA ha
anche gli interni in pelle e tutto il resto, può essere
tranquillamente elettrica o ibrida. Adesso non entriamo neanche più
a discutere del perché si cambia l'auto, se la deve cambiare, se la
cambia. Però mi scusi, poteva tranquillamente prendere in
leasing
o a noleggio un'auto ibrida o elettrica con le
medesime caratteristiche. Se non sa qual è, gliela spiego io. Non
lei, se non sa qual è il dottor Giachino che ha preso l'auto,
glielo spieghiamo noi, anche se lui che presiede il gruppo energia
dovrebbe saperlo molto meglio di me.
Presidente -
La parola al Consigliere Bertschy.
Bertschy (UVP) -
Grazie Presidente. Grazie Assessore
della risposta. Credo si sia caricato anche di un pezzo di lavoro,
che immagino l'Assessore Bianchi ha fatto, perché la risposta di
allora era arrivata dall'Assessorato dell'ambiente.
Se da un lato c'è soddisfazione per vedere che le cose si
muovono, dall'altro è chiaro che il progetto che noi avevamo in
mente quando abbiamo presentato la risoluzione il 25 febbraio è di
ben altra portata e di ben altra natura. Qui stiamo parlando di un
piano nazionale che si riferisce a 18 colonnine e ad un
investimento che, se non vado errato, è intorno ai 500 mila euro o
qualcosa del genere. Quando parliamo di questa cosa, facciamo dei
ragionamenti guardando la vicina Svizzera, pensando che quel
modello di sviluppo sia riferito nel trasporto pubblico e nel
trasporto privato che sta arrivando oggi sempre più a questa
visione, che è una visione culturale dell'ambiente, ma anche dei
costi delle famiglie. Quindi trovo la sua risposta sufficiente per
quello che ha potuto fare lei, essendo entrato in corsa su un
progetto. Spero che l'Assessorato delle attività produttive, come
quello dell'ambiente, veda nella mobilità elettrica una possibile
forma di sviluppo oltre che di trasporto anche di tipo economico.
Le grandi società di auto...qui abbiamo avuto la possibilità di
vedere poco tempo fa l'investimento fatto dalla Tesla, un
investimento importante fatto con proprie risorse di un punto tappa
per la ricarica di una vettura che costa intorno ai 70-80 mila euro
come prezzo base, quindi vetture che si portano dietro anche un
certo tipo di qualità, anche di persone che sfruttano questo tipo
di servizi.
Ci sono oggi auto utilitarie che utilizzano la tecnologia
ibrida, ci sono auto differenti, ma soprattutto le case
automobilistiche possono essere coinvolte se c'è una strategia
forte in questo senso. Fa un po' sorridere, ma sottolineo con
piacere, che ci sia arrivata prima la Cogne della CVA, ma veramente
tanto di cappello alla Cogne! La CVA io spero che lo veda come uno
sviluppo, anche di immagine. La SEL in Alto Adige lo fa da tempo, e
sviluppa al riguardo anche una politica rispetto alla comunità.
Della notizia di questa mattina la ringrazio, perché non conoscevo
la questione della distribuzione e della gestione, quindi
sicuramente su questo bisognerà fare dei ragionamenti. Nella
risoluzione di allora noi vedevamo CVA come il motore principale,
immagino che siamo sulla stessa lunghezza d'onda, primo perché ha
delle risorse, e poi perché rappresenta la Regione attraverso il
suo capitale sociale e ci può dare un grosso aiuto in questo senso.
Speriamo che l'Assessorato dei trasporti non attenda il referendum;
rispetto a questo, si deve riferire. Ci sono comunità dove gli
autobus elettrici - sono realtà differenti dalle nostre - già
funzionano, ci sono comunità che hanno fatto esperimenti
sull'idrogeno. C'è bisogno di vedere nel settore dello sviluppo
elettrico, e in generale delle nuove tecnologie, uno sviluppo
economico che vada con la progettualità che si sta cercando di
mettere in campo con tutta l'innovazione.
Ringrazio per la risposta e sono anche contento che qualcosa si
stia facendo, però il progetto che abbiamo in mente e che vi
abbiamo chiesto è un progetto di una dimensione e di una portata
ben più grandi, che deve vedere coinvolte le società partecipate,
ma non solo, le imprese economiche valdostane, un po' tutti, perché
non dobbiamo obbligarle a comprarsi l'auto elettrica, non è tanto
quello di metterle in quelle condizioni. È un bel segnale,
politicamente avete fatto bene a cercare dei
partner
, però
se per noi, se per il Consiglio regionale è un progetto strategico
deve diventare normale riferirsi a questo settore. Ed era per
questo che, durante la fase di bilancio, vi chiedevo ad un certo
punto che risorse erano destinate alla mobilità elettrica;
purtroppo sono ancora poche e capisco che è difficile. Speriamo che
per esempio nel progetto EUSALP si possano trovare risorse rispetto
a questo, uno dei tre pilastri è riferito ai trasporti, alla
mobilità all'interno delle vallate.
Se da un lato vi ringraziamo per la risposta, dall'altra vi
invitiamo - come ha anticipato il collega Cognetta - con una
risoluzione a venire a presentare questo primo piano, vi invitiamo
a rilanciarlo con forza, a prendere in mano questo argomento che
può essere innovativo e che ci può qualificare anche nei confronti
della Comunità europea.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK