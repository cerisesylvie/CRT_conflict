Consiglio Regionale della Valle d'Aosta - Oggetto del Consiglio n. 1772 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1772 del 2 febbraio 2016 - Resoconto
OGGETTO N. 1772/XIV - Interpellanza: "Richiesta di pagamento
da parte dell'ARER di spese non documentate per il
teleriscaldamento del condominio di via Croix Noire n. 44, di
Aosta".
Follien (Presidente) -
Punto 22 dell'ordine del giorno.
Per l'illustrazione, la parola al Consigliere Ferrero.
Ferrero (M5S) -
Grazie Presidente. Parliamo di una
vicenda che si poteva secondo me risolvere con un minimo di buona
volontà e buon senso, ma che invece ha visto contrapposti l'ARER,
in pratica l'ex Istituto Autonomo delle Case Popolari che adesso è
stato regionalizzato, e una buona parte di condomini, esattamente
quelli del condominio di via Croix Noire, 44.
Che cosa è successo? Intanto bisogna riuscire a capire se ci
intendiamo sul significato, sulla nozione di "bilancio preventivo"
e "bilancio consuntivo", perché nel bilancio consuntivo di un
condominio, di un'azienda, di un qualsiasi ente, dato che si chiama
consuntivo e significa quello che ho consumato, ci metto le spese
documentate sostenute e riferite al periodo antecedente ovviamente
a quello in cui viene fatto il rendiconto, cioè la lista delle
spese. Quindi se io faccio un bilancio consuntivo del 2014/2015 ci
metterò le spese che effettivamente ho sostenuto in quel periodo.
Cosa è successo qui? La documentazione che mi è stata fornita - in
parte ho richiesto anche della documentazione all'Assessorato che
si è fatto poi voce con l'ARER - era sostanzialmente insufficiente
a chiarire la vicenda, perché qui cosa sarebbe successo? Adesso
vedremo meglio, ma io ne ho la certezza, perché non penso che delle
persone mi abbiano portato dei documenti falsi per lamentarsi di
quello che era successo: è successo che nel bilancio consuntivo
sono state inserite - probabilmente erroneamente, io non lo so -
delle spese che erano state effettivamente sostenute e anche delle
richieste di spese che non erano state fatturate relative a spese
di riscaldamento. Della serie: inserisco nel bilancio consuntivo,
cioè di quello che è già stato fatto, delle spese che non mi sono
ancora state fatturate dall'azienda che gestisce il riscaldamento.
Per carità, sbagliare può capitare a tutti, ma da quello che
risulterebbe c'è stato sostanzialmente un atteggiamento di
irrigidimento degli uffici dell'ARER; nel momento in cui i
condomini hanno fatto presente questa anomalia, tali uffici hanno
poi inviato una bella lettera - ci sono anche gli estremi
nell'interpellanza - nella quale hanno detto: voi dovete pagare ai
sensi del regolamento entro tale data, sennò noi possiamo anche
dare disdetta del contratto di affitto. Che si vada a fare una
minaccia di fronte a un errore, una svista, un qualcosa che non
doveva essere fatto, diventa effettivamente pesante!
L'interpellanza ha il significato di vedere se con un intervento
dell'Assessorato si può risolvere in maniera direi civile questa
questione, facendo intanto venire meno la minaccia di risoluzione
del contratto, perché se tu mi chiedi qualcosa che non è dovuto,
non vedo poi con che faccia vieni a minacciarmi di disdire il
contratto di locazione, perché qui effettivamente diventa un
paradosso. C'è quindi la necessità di chiarire in maniera rapida la
vicenda e trovare una soluzione, affinché soprattutto queste cose
non si ripetano. Mi interesserebbe quindi sentire che cosa ne pensa
l'Assessore. Spero che le siano stati dati tutti gli elementi,
perché nella richiesta di accesso agli atti che avevo fatto io
mancavano dei tasselli che mi sono invece venuti dalle persone che
si sono rivolte per vedere in questo caso semplicemente tutelati i
diritti, senza ricorrere nuovamente ad un avvocato, sennò ci sono
gli avvocati dell'ARER che paghiamo noi, gli avvocati dei condomini
che si pagano i condomini. Qui, secondo me, più che avvocati e
tribunali ci vuole un pochettino di buon senso. Spero che mi
vengano date delle notizie rassicuranti in merito ad una soluzione
rapida della vicenda.
Presidente -
Per la risposta, la parola all'Assessore
Baccega.
Baccega (SA) -
Grazie Presidente. Consigliere Ferrero, io
speravo che la documentazione che le ho fornito riuscisse a
dirimere la sua richiesta e a fugare tutti i dubbi, però non ho
alcun problema ad esporre al Consiglio regionale le problematiche
di spese di condominio del condominio ARER Uni 4.
Facciamo un po' di chiarezza; in realtà i fatti sono questi: il
20 agosto 2015 l'ARER trasmette ai condomini il consuntivo per le
spese relativo al periodo 1° luglio 2014-30 giugno 2015 e, nel
documento contabile, alla voce "Spese di combustibile e
riscaldamento" è stato iscritto un importo presunto segnalato sulla
base dei consumi effettivi di euro 11.240,19, questo con
applicazione dell'IVA al 22 percento relativamente al consumo del
teleriscaldamento. Questo perché alla data dell'emissione del
consuntivo l'ARER non aveva ancora ricevuto le fatture relative a
tale periodo da parte della società Telcha. E perché non le aveva
ricevute? Perché era in corso un approfondimento proprio tra la
società Telcha, ARER e Agenzia delle Entrate per valutare
l'applicabilità dell'IVA agevolata al 10 percento e quindi per
andare nella direzione di proporre un minore costo ai condomini
stessi. Accertata l'applicabilità dell'aliquota IVA al 10 percento,
le fatture sono state emesse regolarmente il 16 ottobre 2015. Non
sto ad elencare le fatture per questioni di tempo, però l'importo
totale delle tre fatture indicate ammontava, con aliquota IVA al 10
percento, a 10.295,25 euro. La differenza tra i due importi è
quindi di 944,94 euro, che per 20 condomini ammonta a circa 47
euro. È consuetudine, quando si gestiscono le spese di condominio,
laddove c'è un versamento maggiore da parte di un utente,
considerarli in acconto spese per l'esercizio successivo. Sarebbe
stato drammatico non addebitare alcuna spesa e proporre tutte le
spese doppie di riscaldamento nell'esercizio successivo. Pertanto
da questo punto di vista credo che l'ARER abbia agito bene. Il
disagio che si è creato era proprio per evitare che l'anno
successivo si andasse incontro ad un costo doppio di riscaldamento,
che avrebbe poi determinato ulteriori problematiche e, ovviamente,
una forte richiesta di valutazione attenta da parte delle
spese.
Sul terzo quesito: "se sia intenzione del competente Assessorato
intervenire sollecitamente al fine di far cessare l'indebita
richiesta di pagamento da parte di ARER e la contestuale minaccia
di provvedimenti sanzionatori nei confronti dei condomini", noi
abbiamo un ruolo di indirizzo in questo senso; la settimana scorsa
abbiamo approvato gli indirizzi per l'ARER, ma non entriamo
ovviamente nel merito della gestione qualora non ci siano delle
problematiche forti. In questo caso mi sembra che se il consuntivo
prevede 50 euro di spesa in più già contabilizzate per l'esercizio
successivo sia banale dover intervenire e dire: dovete ricalcolare
e rivedere tutto. Mi sembra un'esagerazione che, francamente, non
mi sento di portare avanti. Noi certamente saremmo intervenuti in
caso di eventuale disdetta, ma non credo; ho sentito l'ARER, ho
sentito la presidente e non c'era nessuna volontà di andare a
proporre delle disdette, è una frase che sostanzialmente viene
scritta quando loro fanno comunicazioni di questo tipo. La frase è:
"Si precisa infine che i locatari sono tenuti al pagamento del
canone di locazione delle spese accessorie dirette e indirette - e
cita gli articoli - e che eventuale morosità superiore a tre
mensilità è causa di risoluzione del contratto". Cita l'articolo,
ma di fatto sono certo che non vi era alcuna volontà di minacciare
nessuno, era solo per ribadire - come avviene in tutte le
comunicazioni - quali sono le norme che regolano i rapporti tra
l'ente e i condomini. Credo pertanto che questa sia una soluzione
che alla fine dovrebbe portare tutti ad accomodare la questione. Se
serve un intervento dell'Assessorato, siamo pronti; i condomini
sono venuti anche da me, sono andati all'ARER, sono venuti da voi,
ma credo che non ci siano gli estremi per fare un ulteriore
manicomio rispetto a questa questione.
Presidente -
Per la replica, la parola al Consigliere
Ferrero.
Ferrero (M5S) -
Sul fatto che sia una formula di rito
mettere la questione della risoluzione del contratto ne prendo
atto, quindi posso confortare e saranno sicuramente confortati i
condomini che la vedono come una formula di rito. Ciò nonostante si
perde di vista il problema (e io ritorno su questo che non è una
sfumatura): il problema è che nel bilancio consuntivo di una
qualsiasi azienda, di un qualsiasi condominio, si mettono le spese
effettivamente sostenute! Il fatto di chiederne già una parte prima
perché così si paga meno dopo, se partiamo da questo presupposto,
io ti chiedo metà del bilancio successivo prima, perché così almeno
paghi meno! Quello che fa sinceramente un po' arrabbiare è che non
c'è neanche il buon senso di riconoscere che c'è stato un errore,
perché in un qualsiasi bilancio consuntivo di quello che è stato
fatto non ci posso mettere una spesa che non mi è ancora stata
fatturata! Poi, se sia responsabilità dell'azienda o di qualcun
altro non importa, ma nel momento in cui io ti chiedo qualcosa e
non ho la fattura, non ho la pezza giustificativa, ti chiedo dei
soldi "indebitamente". Non riesco a capire che difficoltà ci sia
nel riconoscere di avere sbagliato. Probabilmente qualcuno ha il
dono dell'infallibilità, vuole mantenerlo, ma qui era semplicemente
ammettere di essersi sbagliati, perché non è una pratica corretta
dal punto di vista amministrativo. Volevamo semplicemente
evidenziare questo.
Nell'ambito di questo discorso, spero che poi - dato che
sappiamo come funzionano i rapporti, si vengono a creare delle
frizioni tra gli uffici e i condomini, da parte mia lo farò con i
condomini, ma con gli uffici dovrà essere fatto da parte di qualcun
altro - non ci siano degli strascichi su queste vicende, perché ho
già sentito che delle spese straordinarie andrebbero ad essere
imputate ai condomini che hanno in affitto gli alloggi. Stiamo
attenti a non fare degli scivoloni anche da questo punto di vista,
che non si venga a creare un braccio di ferro stupido tra i
condomini e l'ARER su tali questioni, perché comunque noi
vigileremo. E, anche qui, ricordiamoci che le spese straordinarie
competono al proprietario, le spese ordinarie relative alla
manutenzione ordinaria competono a chi ha in affitto gli alloggi.
Dato che non ci capiamo su consuntivo e preventivo, stiamo attenti
a non equivocare anche su quello che è ordinario e straordinario,
perché sarebbe comunque di cattivo gusto.
Presidente -
Colleghi, vista l'ora, i lavori si
interrompono qui. Il Consiglio è aggiornato alle 15.30.
La seduta termina alle ore 12.54.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK