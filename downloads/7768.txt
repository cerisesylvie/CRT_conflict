Consiglio Regionale della Valle d'Aosta - Oggetto del Consiglio n. 2148 del 9 luglio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2148 del 9 luglio 1986 - Resoconto
OGGETTO N. 2148/VIII - CARENZE DI POSTI LETTO NELLO
STABILIMENTO OSPEDALIERO DI VIALE GINEVRA IN AOSTA.
(Interpellanza).
PRESIDENTE
: Do lettura dell'interpellanza in oggetto
presentata dai Consiglieri Mafrica e Millet:
INTERPELLANZA
CONSTATATO
che continuano a permanere irrisolti i
problemi della carenza di posti letto nello stabilimento
ospedaliero di Viale Ginevra, con conseguenti difficoltà per i
Servizi e disagi per i pazienti;
CONSIDERATO
che le ristrutturazioni previste su tale
immobile richiederanno ancora tempo (probabilmente anni) prima di
essere idoneamente completate;
i sottoscritti Consiglieri regionali del Gruppo
comunista
INTERPELLANO
l'Assessore alla Sanità ed Assistenza Sociale per sapere
quali sono le intenzioni della Giunta per risolvere sollecitamente
le carenze oggi esistenti (ridistribuzione dei posti letto negli
spazi già disponibili, ricoveri in altri ospedali, ricoveri
protetti in sedi extra ospedaliere, ecc.).
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Il nostro Gruppo ha ricevuto
segnalazioni di sempre più difficili condizioni di lavoro in alcuni
reparti dell'Ospedale. Pare, ad esempio, che spesso la rianimazione
funzioni da ricovero non solo per i pazienti di specifica
competenza del reparto, ma anche per pazienti di altri reparti.
Noi sappiamo che la Giunta regionale sta facendo progettare una
ristrutturazione dell'ala nord-ovest dell'Ospedale e che ai medici
che pongono il problema dei posti letto viene risposto: "Quando
quell'ala sarà completa i problemi saranno risolti". Prima di
tutto, però, c'è da verificare quanto tempo occorrerà per
completare i progetti e per la realizzazione di queste strutture;
noi pensiamo che si tratterà di alcuni anni. Ma nel frattempo la
situazione deve continuare in questo modo, oppure è possibile
cercare qualche altra soluzione?
L'interpellanza, quindi, pone il problema della soluzione della
carenza di posti-letto nel periodo intercorrente tra il momento
attuale e quello in cui sarà realizzata una soluzione definitiva.
Vogliamo sapere se la Giunta sta pensando ad una utilizzazione
diversa dei locali usati dalle unità operative; se si è studiato
qualche sistema o qualche rapporto particolare che faciliti
l'accesso agli ospedali vicini nel caso di cure del tutto
particolari; se, soprattutto, si è esaminata la possibilità di
assistere, dal punto di vista sanitario, i malati in sedi
extra-ospedaliere.
Quest'ultima proposta è stata avanzata in un convegno
dell'ULCES, patrocinato dalla Regione, sugli anziani. In essa si
proponeva che, in alcuni casi di malati cronici che hanno comunque
bisogno di assistenza sanitaria, ci fosse la disponibilità a
mantenere, o direttamente nell'abitazione o in strutture minime
all'uopo predisposte, questi degenti, per evitare che molti
posti-letto vengano occupati da persone che si rivolgono
all'ospedale non trovando altra soluzione possibile.
L'interpellanza ha quindi lo scopo di esaminare soluzioni
concrete per l'immediato futuro.
PRESIDENTE
: Ha chiesto la parola l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
Credo che il Consigliere Mafrica sia a
conoscenza del contenuto della legge n. 595 del 23 ottobre 1985 che
dà alle Regioni nuove disposizioni in merito alle strutture
ospedaliere ancora da fare e nuovi parametri sui posti-letto in
rapporto alla popolazione. Vi si danno anche altre indicazioni sul
"day-hôspital" e sulle cure da prestare all'esterno
dell'Ospedale.
Attualmente all'Ospedale di Aosta vi sono 559 posti letto.
Secondo il calcolo del 6,5 per mille, noi dovremmo arrivare a 741
posti letto, perché già ora vi è una carenza di 172 posti-letto.
Dovendo, però, fare un programma che non si deve limitare a
prendere in considerazione solo le esigenze attuali, ma anche
quelle dei prossimi 10 o 15 anni, noi dovremmo prevedere circa 200
posti-letto in più per l'Ospedale di Aosta. Ciò, ovviamente, ci ha
costretti a rivedere la prima proposta che avevamo avanzato al
Comune di Aosta, relativa all'aumento volumetrico dell'ala
nord-ovest, perché con quella sola ristrutturazione non saremmo
riusciti a recuperare 200 posti-letto.
La Giunta regionale, pertanto, ha deciso di presentare in questi
giorni al Comune di Aosta il progetto esecutivo per la richiesta
della concessione edilizia per il nuovo centro dei prelievi e per i
nuovi laboratori. La Giunta ha anche deciso di approntare entro
settembre od ottobre il piano esecutivo per la psichiatria e di
presentare in seguito al Comune di Aosta la richiesta volumetrica
rivista per le ulteriori esigenze di posti-letto. Una speciale
commissione "ad hoc", composta da funzionari dell'Amministrazione
regionale, da tecnici esterni e da consulenti che provengono anche
da fuori Valle, proprio per tener nel debito conto anche le
eventuali nuove tecnologie del settore, in questi giorni sta
svolgendo questo lavoro. Sono già avvenuti due incontri anche con
il Presidente della Giunta, perché queste iniziative comporteranno,
per l'Amministrazione regionale, un piano di finanziamento non
indifferente.
Penso che il Consigliere Mafrica sia già al corrente del fatto
che per l'immediato futuro sono già stati presi dei provvedimenti:
c'è già stata una ridistribuzione nell'uso delle sale operatorie e,
pertanto, sono state assegnate delle sedute di sala operatoria in
più ai settori più intasati; si sta cercando di fare delle
convenzioni con Ospedali e Cliniche privati extra-regionali, specie
per i settori più carenti di posti-letto come, ad esempio, la
traumatologia e l'ortopedia. Tutto ciò, ovviamente, in attesa di
poter dare loro, con questa ristrutturazione, i posti-letto di cui
necessitano, almeno 75 od 80, e di poter completare l'organico e la
formazione specialistica di alcuni medici che vogliono operare in
quelle specializzazioni che desideriamo introdurre nell'ospedale.
Infine è anche nostra intenzione effettuare rapidamente una
ridistribuzione dei posti-letto nei settori più carenti.
Tuttavia oggi
non possiamo dire quando questa
ristrutturazione potrà essere completata. Il Consigliere Mafrica
diceva prima che occorreranno almeno 2 anni; io ritengo addirittura
impensabile che si possa completare tutta la ristrutturazione
dell'Ospedale entro 2 anni, perché ne occorreranno almeno 3 o 4, e
questo tenendo anche conto, purtroppo, del fatto che più si va
avanti e peggio è. Dopo soli 8 mesi che noi avevamo elaborato il
piano volumetrico secondo le indicazioni del Ministero e del
Consiglio sanitario nazionale, ci è piombata tra capo e collo una
nuova legge che modificava il parametro di posti-letto che noi
avevamo tenuto in considerazione sino allora, e cioè il 6 per
mille, per stabilirne uno nuovo, il 6,5 per mille, specificando che
l'1 per mille deve essere riservato alla rianimazione. Ci si è
trovati, quindi, in difficoltà a dare applicazione al primo piano
volumetrico e dobbiamo trovare un'altra soluzione, forse non
conforme alla prima che avevamo chiesto.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Mi pare che l'Assessore abbia
confermato quello che dicevo, anzi, ha detto addirittura che la
situazione è ancora più drammatica, perché gli anni necessari per
adeguare l'Ospedale non saranno 2, ma 3 o 4 ed io ho appreso adesso
che lo Studio Vallacqua sta predisponendo un nuovo progetto
esecutivo per...
VOYAT (fuori microfono):
"Non è il progetto
esecutivo".
MAFRICA (P.C.I.):
Non siamo neanche al progetto
esecutivo! I tempi si allungano e le soluzioni prospettate sono
solo 2 delle 3 che noi avevamo suggerito. Per risolvere la prima,
che è quella della redistribuzione dei posti, sappiamo che occorre
agire con una certa diplomazia, ma si può recuperare ancora
qualcosa nelle discussioni con le diverse unità operative e con i
diversi primari.
Per quanto concerne le convenzioni con Ospedali noi abbiamo
scelto degli Ospedali privati.
(...INTERRUZIONE...)
Va bene che non c'erano altre possibilità, però si potevano fare
degli accordi; Ivrea, per esempio, ogni tanto ci rimanda indietro
qualche paziente.
Non è stata, invece, fornita alcuna risposta all'ultima proposta
di creare strutture protette extra-ospedaliere, come sono state
definite nel convegno di cui ho parlato. Noi pensiamo che anche
questa possibilità debba essere esperita, perché occorrono delle
strutture che servano anche per i malati cronici, oppure per le
persone che abbiano bisogno di un'assistenza prolungata ma non così
intensa come quella che può essere data ai malati "acuti" presso
l'Ospedale. Questa è la soluzione che noi suggeriamo e che pensiamo
che si possa ancora fare.
Tra qualche tempo, comunque, ritorneremo sull'argomento per
vedere se la situazione sarà migliorata oppure se continueranno a
permanere gravi problemi presso l'Ospedale di Aosta, come ad
esempio il caso, già da me segnalato, che, in alcuni reparti,
quando una persona decede è costretta a rimanere sul letto, vicino
agli altri ammalati, perché non vi è una stanzetta dove i parenti
la possano accudire e compiangere con una certa discrezione e
tranquillità. Questo succede nel reparto di Medicina-uomini e vi
prego di non farmi continuare nell'elenco dei casi o delle
situazioni incresciose che si possono verificare...
VOYAT
(fuori microfono): "Occorre dire nomi e cognomi,
chi sono i medici...".
MAFRICA (P.C.I.):
Allora ti faccio il nome ed il cognome:
il 28 gennaio di quest'anno è deceduto il papà della signora Brivio
ed è rimasto adagiato nel letto che occupava nel reparto. La
signora Brivio è stata costretta a visitarlo nell'ambiente e nel
posto-letto in cui era deceduto. Solo la mattina dopo è stato
trasferito presso la camera mortuaria.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK