Consiglio Regionale della Valle d'Aosta - Oggetto del Consiglio n. 1572 del 21 novembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1572 del 21 novembre 1990 - Resoconto
OGGETTO N. 1572/IX - ESAME DELLA PROPOSTA DI SCAMBIO DI
PRODOTTI IN ESENZIONE FISCALE TRA BENZINA E GASOLIO DA
RISCALDAMENTO. (Approvazione di mozione)
PRESIDENTE:
Do lettura della proposta di mozione
presentata dal Consigliere Riccarand ed iscritta al punto 7
dell'ordine del giorno.
MOZIONE
PRESO ATTO del notevole aumento del costo del gasolio da
riscaldamento verificatosi nel corso dell'ultimo anno;
RILEVATO che da più parti è stato proposto uno scambio di
prodotti in esenzione fiscale fra benzina e gasolio da
riscaldamento;
SOTTOLINEATO che il gasolio da riscaldamento è utilizzato da
moltissimi cittadini e risponde ad una esigenza primaria, mentre
possono essere attuate riduzioni di assegnazione della benzina in
esenzione fiscale;
il Consiglio regionale della Valle d'Aosta
DELIBERA
di impegnare la quarta Commissione consiliare permanente:
1) ad esaminare la proposta di scambio di prodotti in esenzione
fiscale fra benzina e gasolio da riscaldamento;
2) a formulare una proposta al Consiglio regionale entro 60
giorni.
PRESIDENTE:
Ha chiesto la parola il Consigliere Riccarand,
ne ha facoltà.
RICCARAND (VA):
La mozione propone al Consiglio di avviare
un'iniziativa che impegna la quarta Commissione permanente ad
esaminare la situazione dei carburanti e dei lubrificanti in
esenzione fiscale della Valle d'Aosta, il loro utilizzo e
l'introduzione di eventuali correttivi.
L'attuale regime di esenzione fiscale sui prodotti petroliferi e
sui carburanti risale all'immediato dopoguerra, ma nel frattempo
sono molto cambiate le esigenze ed i sistemi energetici di
diffusione ed utilizzo dell'energia, per cui è probabilmente
necessario apportare delle correzioni all'attuale sistema e
studiare delle innovazioni.
In particolare, questo Consiglio ha più volte evidenziato che la
mancanza di quantitativi di. gasolio da riscaldamento in esenzione
fiscale pesa negativamente, nel senso che il gasolio da
riscaldamento, pur essendo utilizzato molto diffusamente nella
nostra Regione, perché è alla base del sistema di riscaldamento di
gran parte della nostra comunità, viene tuttavia pagato interamente
tassato.
E' già stato proposto di avere una quota di gasolio da
riscaldamento in esenzione fiscale, rinunciando magari ad una quota
di benzina in esenzione fiscale.
A nostro avviso, si tratta di una problematica che va
approfondita. Va tenuto presente anche il discorso della
metanizzazione e sarebbe opportuno esaminare il sistema fiscale che
grava sul metano, per vedere se ci sono delle possibilità di
intervento anche in quel settore.
La mozione tende semplicemente ad impegnare la Commissione
consiliare competente in materia ad esaminare la questione, per
cercare possibili correttivi e per presentare al Consiglio,
possibilmente in un breve arco di tempo, delle proposte da
esaminare.
PRESIDENTE:
Ha chiesto la parola
l’Assessore all'Industria, Commercio, Artigianato e
Trasporti Fosson, ne ha facoltà.
FOSSON (DC):
Sul tema accennato dal Consigliere Riccarand,
c'è già stata nei mesi scorsi una certa campagna di stampa, nel
senso che l'opinione pubblica è ormai abbastanza sensibile al
problema, anche se poi, verificando in pratica, si incontrano delle
oggettive difficoltà.
In linea di principio, nulla vieta che il problema venga
comunque affrontato dalla quarta Commissione; la Giunta ritiene
anzi di accettare la proposta del Consigliere Riccarand,
chiedendogli soltanto di spostare il termine da 60 a 90 giorni,
visto che il tema non è molto semplice, anche per le numerose
implicazioni legislative che comporta.
PRESIDENTE:
Ha chiesto la parola il Consigliere Riccarand,
ne ha facoltà.
RICCARAND (VA):
Sono d'accordo.
PRESIDENTE:
Do lettura della proposta di mozione del
Consigliere Riccarand, integrata dall'emendamento proposto
dall'Assessore all'Industria, Commercio, Artigianato e Trasporti,
Fosson, ed accettato dal Consigliere proponente.
MOZIONE
PRESO ATTO del notevole aumento del costo del gasolio da
riscaldamento verificatosi nel corso dell'ultimo anno;
RILEVATO che da più parti è stato proposto uno scambio di
prodotti in esenzione fiscale fra benzina e gasolio da
riscaldamento;
SOTTOLINEATO che il gasolio da riscaldamento è utilizzato da
moltissimi cittadini e risponde ad una esigenza primaria, mentre
possono essere attuate riduzioni di assegnazione della benzina in
esenzione fiscale;
il Consiglio regionale della Valle d'Aosta
DELIBERA
di impegnare la quarta Commissione consiliare permanente:
1) ad esaminare la proposta di scambio di prodotti in esenzione
fiscale fra benzina e gasolio da riscaldamento;
2) a formulare una proposta al Consiglio regionale entro 90
giorni.
PRESIDENTE:
Se nessuno chiede la parola, pongo in
votazione la mozione emendata testé letta.
ESITO DELLA VOTAZIONE
Presenti, votanti e favorevoli: 22
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK