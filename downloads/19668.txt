Consiglio Regionale della Valle d'Aosta - Oggetto del Consiglio n. 2826 del 6 novembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula
Oggetto del Consiglio n. 2826 del 6 novembre 2002 - Resoconto
OGGETTO N. 2826/XI Destinazione dell'immobile "Casa Gagliardi"
in Comune di Aosta acquistato dall'ARER. (Interrogazione)
Interrogazione Premesso che l'ARER - Azienda regionale per
l'Edilizia Residenziale - istituita con legge regionale a seguito
della riforma degli IACP, è un ente strumentale della Regione sotto
il controllo della Giunta regionale e la vigilanza dell'Assessorato
al Territorio, Ambiente e Opere pubbliche;
A conoscenza della polemica apertasi in merito all'uso della
"Casa Gagliardi" di Aosta, acquistata dall'ARER per essere messa a
disposizione del patrimonio pubblico abitativo e per far fronte,
anche se temporaneamente, all'emergenza casa esistente nella città
di Aosta;
Visto che dopo anni di attesa e di promesse è stato dato
l'annuncio che l'ARER costruirà 80 alloggi popolari al Quartiere
Dora di Aosta, nonché un ulteriore progetto di 24 alloggi sempre
nella stessa zona;
A conoscenza che oltre 600 cittadini hanno presentato all'ARER
la domanda per ottenere l'assegnazione di un alloggio;
i sottoscritti Consiglieri regionali
Interrogano
la Giunta regionale e l'Assessore competente per conoscere:
1) se ritiene opportuno che la Casa Gagliardi sia destinata a
sede dell'ARER anziché per far fronte ai casi di emergenza e degli
sfrattati;
2) i tempi in cui i nuovi alloggi previsti saranno costruiti e
consegnati ai cittadini che ne hanno fatto richiesta;
3) quali iniziative sono previste per affrontare il "problema
casa" per coloro che non sono in condizioni economiche per far
fronte agli affitti che il mercato immobiliare richiede nella
nostra Regione.
F.to: Beneforti - Squarzino Secondina
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
Anche qui un po' di storia per introdurre
l'argomento, per dire che il Consiglio di amministrazione dell'ARER
ha stabilito, con una sua deliberazione del 21 giugno di
quest'anno, di partecipare alla vendita all'incanto dell'immobile
cosiddetto "ex Casa Gagliardi", di accendere un mutuo a tasso fisso
con la banca CRT, per far fronte agli oneri derivanti
dall'acquisto, e di richiedere al Presidente della Regione e
all'Assessore al territorio di valutare l'opportunità di dotare
l'ARER di una sede aziendale adeguata, attribuendole i fondi
contabilizzati nella gestione speciale e i fondi residui di
precedenti attribuzioni statali, ex legge n. 457/1978. Con una
lettera del 18 ottobre, quindi recentissima, l'ARER ha comunicato
di aver acquistato la Casa Gagliardi per un costo complessivo di
1.537.241 euro e di aver stipulato un contratto di mutuo decennale
per una somma pari a 1.450.000 euro. Nella stessa lettera l'ARER ha
richiesto l'attribuzione di fondi contabilizzati dall'Azienda
stessa nella gestione speciale, ex articolo 25 della legge n.
513/1997, ricompresi nella somma di 8.783.128 euro attribuiti - ne
abbiamo parlato tante volte -, con apposito accordo di programma
dal Ministero dei lavori pubblici alla Regione, per gli interventi
di edilizia sovvenzionata.
Credo che non è la prima volta che si parla della nuova sede
dell'ARER. Ne parliamo da almeno un decennio. C'è comunque un
riscontro in una deliberazione del Consiglio di amministrazione
dell'allora IACP del 27 luglio 1999 e credo di poter dare una
valutazione sull'opportunità e sulla bontà di acquisizione da parte
dell'ARER di questo immobile. Ritengo che il fatto possa essere
considerato assolutamente positivo tenuto conto che l'Ente può così
disporre di un immobile di valore posto in una posizione
baricentrica rispetto a diversi quartieri che hanno una forte
presenza di edilizia residenziale pubblica. Non abbiamo quindi
osservazioni particolari da svolgere sul fatto che il Consiglio di
amministrazione dell'ARER abbia deciso di collocare nella ex Casa
Gagliardi la sua nuova sede. Consideriamo e valutiamo anche che
l'attuale sede potrebbe essere destinata alla realizzazione di
alloggi da destinare all'emergenza. Rileviamo anche che lo stato
attuale del fabbricato non permette comunque un immediato utilizzo,
stante la vetustà dello stesso e l'assoluta e totale mancanza di
manutenzione, almeno negli ultimi 4-5 anni; lo stabile all'interno
si trova in uno stato di assoluto degrado e manomissione.
Per quanto attiene alle risorse necessarie per la realizzazione
della nuova sede, va detto che la Giunta regionale ha localizzato
l'intera somma disponibile per l'edilizia sovvenzionata, derivante
dai fondi attribuiti dal Ministero dei lavori pubblici alla
Regione, di 5 milioni di euro e comprensiva anche della parte in
gestione speciale, che l'ARER avrebbe voluto destinare alla
costruzione della nuova sede, per la realizzazione degli 80 alloggi
nel quartiere Dora del Comune di Aosta. Credo che da questo atto si
desuma con assoluta chiarezza quali sono le priorità individuate
dalla Giunta regionale: con i fondi disponibili, prima si
costruiscono le abitazioni da destinare ai soggetti collocati nelle
graduatorie per l'assegnazione di case di edilizia residenziale
pubblica. In questo momento, aggiungo, non ci sono risorse né
regionali, né statali da attribuire all'ARER per la realizzazione
della nuova sede; nulla vieta che l'Azienda possa nella sua
autonomia imprenditoriale destinare a ciò risorse di cui già
dispone o che intende reperire sul mercato del credito, come ha già
fatto per l'acquisto.
Per quanto riguarda la seconda questione posta, ho già citato la
delibera della Giunta regionale n. 3678/2002 che ha assegnato
all'ARER, a cui è attribuito per legge il compito di soggetto
attuatore, 10.800.000 euro, 21 miliardi di lire, per la costruzione
nel quartiere Dora, nella zona indicata come "UMI 1" del Piano
regolatore generale del Comune di Aosta, di 80 alloggi. In questi
giorni è stata predisposta la pubblicazione della delibera sul
Bollettino ufficiale della Regione e la comunicazione ai soggetti
interessati, ARER e Comune di Aosta, al fine di permettere l'avvio
dell'intervento costruttivo entro i tempi tecnici strettamente
necessari. Considerato che il Comune di Aosta ha concluso le
procedure di esproprio necessarie all'acquisizione delle aree che
verranno assegnate all'ARER in diritto di superficie
novantanovennale gratuito, stimiamo che in un tempo ragionevole di
12-15 mesi possa essere iniziato il cantiere. Per quanto concerne i
tempi di ultimazione, anche qui, non disponendo di un progetto, non
possiamo che azzardare delle previsioni, ma ragionevolmente
possiamo indicare in 24 mesi il tempo necessario per la
realizzazione degli alloggi.
Per quanto riguarda la terza questione, voglio introdurre la
risposta a questa domanda citando alcuni dati che verranno
presentati dall'ARER in una conferenza martedì prossimo, dati che
analizzano le 589 domande presentate al Comune di Aosta rispondendo
all'ultimo bando pubblicato, sono dati assolutamente interessanti
che sdrammatizzano a volte la situazione: 510 nuclei familiari
vivono in alloggi considerati adeguati, 25 in alloggi impropri, 35
in alloggi antigienici, 19 in alloggi sovraffollati, la somma
corrisponde al 13 percento delle domande complessive; riguardo alla
situazione abitativa di queste 589 domande, 6 sono domande di
famiglie attualmente in coabitazione, 40 in situazione precaria, 29
in un alloggio che deve essere rilasciato e probabilmente oggetto
di sfratto, anche questa somma corrisponde al 13 percento delle
domande. La conclusione di questa sintetica analisi mi porta a dire
che la normalità, non l'eccezionalità sta alla base della gran
parte delle richieste: 510 nuclei familiari di questi 589 che hanno
presentato domanda vivono in abitazioni adeguate e quindi, se è
vero che esiste ancora una parte di popolazione che vive in
situazioni di inadeguatezza, questa corrisponde al 13 percento, per
l'87 percento l'esigenza primaria è quella di avere un alloggio in
affitto a canone sociale, a canone moderato. Quali sono quindi gli
strumenti che noi abbiamo e le iniziative che mettiamo in campo per
aiutare queste situazioni? Abbiamo parlato più di una volta del
Fondo nazionale per il sostegno all'accesso all'abitazione in
locazione: questo è lo strumento che ci consente di intervenire per
aiutare coloro che hanno un reddito che non consente di pagare
l'affitto richiesto.
Per il 2002 la scadenza per la presentazione delle domande,
prevista dal bando, era fissata al 18 ottobre; l'ufficio sta
svolgendo l'istruttoria per la formazione della graduatoria
provvisoria delle circa 500 (496) domande pervenute; si prevede di
arrivare alla formazione della graduatoria definitiva e
all'erogazione dei relativi contributi per l'inizio del mese di
gennaio 2003. Ricordo che, definita la graduatoria provvisoria, la
singola posizione va notificata all'interessato, che ha facoltà di
proporre ricorso e quindi una successiva graduatoria definitiva
deve essere fatta.
Voglio citare due questioni. Nel corso del 2002 abbiamo
integrato con fondi del bilancio regionale i fondi statali messi a
disposizione che si sono rivelati insufficienti. I consiglieri
avranno modo di constatare che nel bilancio del 2003 il Fondo
regionale per l'abitazione, da cui è possibile trarre fondi per
integrare il fondo statale, è stato incrementato rispetto a quanto
previsto negli anni precedenti, questo ci consentirà di soddisfare
in modo esauriente tutte le richieste. Abbiamo parlato del Fondo
nazionale, bisogna citare il Fondo regionale per l'abitazione,
introdotto dalla legge n. 36/1998, utilizzato per la corresponsione
dei contributi agli assegnatari di case di edilizia residenziale
pubblica.
Voglio anticipare ai consiglieri che nella prossima seduta di
lunedì la Giunta approverà un disegno di legge che prevede
contributi per la realizzazione di alloggi da destinare all'affitto
a canone convenzionato. Mettiamo in campo 9 miliardi di lire,
4.560.000 euro nel triennio, che ci consentiranno, stante le
percentuali di contributo previsto, di realizzare - dipenderà anche
dalla dimensione degli alloggi, facendo riferimento ad alloggi di
dimensione media, 80 metri quadri - 110-120 alloggi da destinare
con apposita convenzione, da stipulare fra il costruttore e il
comune in cui avviene l'intervento, all'affitto a canone
convenzionato. Voglio citare ancora i progetti sperimentali per
l'edilizia residenziale promossi dal Ministero delle infrastrutture
e dei trasporti, che sono stati pubblicati il 12 luglio 2002:
"alloggi in affitto per gli anziani degli anni 2000", "programmi
innovativi in ambito urbano", "20.000 abitazioni in affitto".
Questi interventi, così come il disegno di legge che approverà la
Giunta, sono destinati non solo agli enti pubblici competenti in
materia, ossia comuni e aziende per questo previste, ma prevedono
anche la possibilità di accedere per imprese, privati e
cooperative. Per quanto riguarda i tre programmi del Ministero
delle infrastrutture, la Regione è raccoglitrice delle iniziative e
funge da convenzionatrice del programma e passacarte. Mi auguro che
sul territorio di questa regione ci sia una risposta importante da
parte delle imprese, dei privati e anche degli enti per poter
utilizzare questi fondi, quelli destinati alla Regione Valle
d'Aosta non sono molti per la verità, ma consentiranno di dare una
parte di risposta concreta.
Président
La parole au Conseiller Beneforti.
Beneforti (PVA-cU)
Ringrazio l'Assessore per tutti i dati
che ci ha fornito che valuteremo fino in fondo per renderci conto
della situazione relativa al problema della casa.
Capiamo l'esigenza dell'ARER di avere una sede che permetta ai
suoi dirigenti di svolgere il proprio lavoro, ma non si può
accettare la risposta del Presidente dell'ARER, che ha giustificato
l'iniziativa, perché non è credibile! Non si può dire, Assessore,
che non esiste più l'emergenza casa, che gli sfratti sono tutti
sotto controllo, che le famiglie sotto sfratto sono pochissime.
Forse il Presidente dell'ARER ha dimenticato quanto aveva
dichiarato di recente nelle audizioni avvenute nelle commissioni
competenti, credo che non siamo stati in questo frattempo
miracolati. Il "problema casa" esisteva ed esiste, tutte le
iniziative che lei ha indicato ci sono perché il "problema casa"
esiste, del resto lo stanno a dimostrare le 600 domande giacenti
all'ARER.
È vero, la Casa Gagliardi è stata acquistata a spese dell'ARER,
ma la motivazione è stata proprio quella di far fronte
all'emergenza casa e noi riteniamo che tale debba restare, oggi non
ci sono le condizioni per un cambio di destinazione! Se c'è e deve
essere risolto il problema della sede dell'ARER, si cerchino altre
iniziative e altri locali dove poter allargare i servizi che l'ARER
deve erogare. In merito alla costruzione degli 80 alloggi più
24… dovrebbero essere circa 104, almeno
lei stamani mi ha ricordato…
(interruzione dell'Assessore Vallet, fuori microfono)
… avevo letto da qualche parte che
ce n'erano altri 24 sempre da localizzare nella zona del quartiere
Dora. La promessa di questi 80 alloggi risale a qualche anno fa, ho
qui una risposta dell'Assessore, quando l'ARER si chiamava ancora
IACP. Questi alloggi dovevano essere costruiti già qualche anno fa
e questo doveva avvenire mediante il reinvestimento delle risorse
derivanti dalla vendita degli alloggi da parte degli IACP; si vede
che questi soldi non sono stati incassati, che gli alloggi non sono
stati venduti, ma la realtà è che questi alloggi finalmente vengono
costruiti. Lei ha detto che entro 12-15 mesi si dovrebbe dare
inizio al cantiere, mi auguro che si rispettino questi tempi perché
si possono analizzare tutte le 600 domande una per una - e martedì
andrò all'incontro con il Presidente dell'ARER per sentire riferire
in merito all'esame di queste 600 domande -, ma una cosa è certa:
chi inoltra la domanda all'Istituto case popolari è perché ha
bisogno di un alloggio, è perché non è in condizioni di affrontare
il mercato né per l'affitto, né per l'acquisto di una casa. Noi
dobbiamo cercare di intensificare quelle iniziative, che lei ha
detto saranno prese dalla Giunta e che esamineremo quando sarà
presentato il progetto di legge, in modo da alleviare il problema
della casa per tutte quelle famiglie che non possono divenire mai
proprietarie di un alloggio perché non possono far fronte al
mercato immobiliare per i costi esistenti.
Mi auguro che gli impegni che vengono presi siano mantenuti,
eventualmente torneremo sull'argomento con qualche altra iniziativa
che ci possa dare più spazio di dibattito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK