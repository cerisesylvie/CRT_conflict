Consiglio Regionale della Valle d'Aosta - Oggetto del Consiglio n. 2037 del 20 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2037 del 20 aprile 2016 - Resoconto
OGGETTO N. 2037/XIV - Interpellanza: "Accordo per girare in
Valle d'Aosta alcune puntate della serie televisiva "Un passo dal
cielo"".
Follien (Presidente) -
Punto n. 35 dell'ordine del
giorno. Per l'illustrazione, la parola al Consigliere Chatrian.
Chatrian (ALPE) -
Come penso tutti i colleghi sappiano, o
conoscano, la Provincia di Bolzano da diversi anni sta finanziando
in maniera molto massiccia la serie televisiva "Un passo dal
cielo", una serie televisiva che ha avuto un grandissimo successo
dal 2011 ad oggi, tre sono le edizioni prodotte dal 2011 al 2015.
Le riprese esterne sono iniziate prima in Val Pusteria, poi sempre
nella provincia di Bolzano a San Candido, a Dobbiaco e poi presso
il lago di Braies.
Nell'iniziativa che abbiamo voluto presentare per avere qualche
informazione in più dal Presidente della Regione si chiede
principalmente al Governo regionale innanzitutto: "se corrisponde
al vero quanto riportato in premessa...", cioè se il Presidente
della Regione ha incontrato i produttori della serie televisiva,
nota, importante, come dicevo prima, che ha avuto delle ricadute
importantissime per la provincia di Bolzano, per il Sud Tirolo,
quantificate, praticamente le ho trovate su tutti i
social
e
in tutti i documenti amministrativi della Provincia di Bolzano. Voi
sapete che io sovente cerco di capire cosa stanno facendo i nostri
competitor
principali dal punto di vista turistico estivo e
invernale. Io penso che i sudtirolesi non facciano mai le cose per
caso, che siano molto pragmatici. Se le fanno, è perché hanno delle
ricadute pesanti, potenti sul loro territorio, talmente potenti che
nel 2011 hanno modificato le loro norme a sostegno proprio della
produzione cinematografica. La prima domanda quindi è se il
Presidente li ha incontrati, se il tutto è stato inviato alla
Fondazione
Film Commission
e se una volta che li ha
incontrati, che loro avranno proposto immagino il progetto, si
ritiene o meno che la proposta in questione possa essere
considerata appetibile.
Mentre noi stavamo predisponendo l'iniziativa, la Provincia di
Bolzano, sebbene non con un atto amministrativo, non con una
delibera, si è già portata avanti dicendo che sarà confermato anche
per il 2016 questo progetto, quindi "Un passo dal cielo" quarta
edizione. È di pochi giorni fa che la Provincia di Bolzano ha
deciso di sostenere per l'ennesima volta tale fortunata
fiction
, che comunque, dati alla mano, ha portato
grandissime ricadute dirette e indirette alle località turistiche.
Gradiremmo sapere dal Presidente se corrisponde al vero quanto
riportato in premessa e se ritiene a questo punto utile che la
proposta in questione possa essere comunque valutata non più per
quest'anno, ma probabilmente per il 2017-2018.
Presidente -
La parola al Presidente della Regione.
Rollandin (UV) -
Ci fa piacere che da parte del collega
Chatrian siano citati questi investimenti, che in qualche modo
vanno a guardare l'immagine nel suo complesso e che è in qualche
modo collegata con tutta una serie di iniziative che ogni tanto
vengono prese. Io vorrei ricordare quando ci sono stati gli
interventi come Valle d'Aosta relativi all'anno nuovo, dove la
ricaduta è stata importantissima, eppure lì mi ricordo che ci sono
state delle medie valutazioni: "ma come, spendete dei soldi per
queste cose?"...
(interruzione di un Consigliere, fuori microfono)
...allora eravate ancora lì...oggi siete evoluti, va bene,
prendo atto. Noi sicuramente vediamo di buon occhio il fatto di
investire nel settore. Io, prima di poter dare la risposta, ho
chiesto naturalmente sia ai colleghi che a
Film Commission
cosa ne pensassero, solo per darle la risposta. A conclusione,
nell'incontro che poi è stato fatto per capire, avevamo chiesto
prima di tutto che cosa comportava da un punto di vista economico,
da che base si partiva e se c'era la possibilità di graduarlo nel
tempo, al che è emersa una disponibilità per il 2017 - come lei ha
ricordato, per il 2016 ci sono già questi accordi -, che prende
come base di partenza 1 milione di euro. È una valutazione da fare,
che chiaramente porteremo all'attenzione di tutti, su questo non
sono ancora state prese delle decisioni, tenendo conto che
giustamente dovrà essere valutato anche dalla specifica parte che
si riferisce a questo tipo di investimento. Nel suo insieme, come
lei diceva, ci possono essere delle valutazioni da fare proprio
perché sarà una delle tante puntate che vengono fatte, quindi si
può tenere conto di cos'è successo da altre parti, quali sono le
ricadute.
Ad oggi, per rispondere puntualmente alla sua domanda, quindi
siamo nella situazione di avere, con delle specifiche un po'
diverse, una valutazione in modo che si possa ragionare se per il
2017 questo rientri nelle possibilità e nelle disponibilità, tenuto
conto che per il 2016...
(nuova interruzione di un Consigliere, fuori
microfono)
...abbiamo già altri filmati, mi è stato ricordato giustamente
il "Vicecommissario Schiavone", che stanno girando ad Aosta ormai
da un bel po' di tempo, tant'è che ormai si conoscono gli attori,
sono di casa, c'è una bella risposta. C'è anche una piacevole
risposta da parte dei vari Comuni che sono stati interessati, però
la disponibilità per questi filmati fino ad oggi è stata di circa
200 mila euro, quindi dobbiamo pensare come e in che termini
graduare le nostre risorse, soprattutto quelle che saranno nel
bilancio dell'anno prossimo, quindi noi abbiamo dato una
disponibilità a ragionare in merito a questi discorsi che stiamo
facendo.
Presidente -
Per la replica, la parola al Consigliere
Chatrian.
Chatrian (ALPE) -
Rispondo con una certa soddisfazione
alle considerazioni del Presidente della Regione. Lei sa,
Presidente, forse magari i colleghi no, su questa produzione i
cugini del Sud Tirolo hanno investito nel 2012 1 milione e mezzo
per "Un passo dal cielo 2", hanno investito 500 mila euro per "Un
passo dal cielo 3" e investiranno 500 mila euro per l'edizione n. 4
per il 2016. Io mi chiedo perché i cugini del Südtirol non hanno
mai chiesto il Capodanno a Bolzano. Lei ha fatto dell'ironia
poc'anzi, noi abbiamo fatto quest'iniziativa per chiedere come voi
giustamente avevate valutato la proposta fatta dai produttori.
Io ho cercato di documentarmi, oltretutto ho cercato di fare un
ragionamento più generale a livello di ricadute che sicuramente voi
avete valutato e saranno valutate, se ho capito bene, per il 2017,
ma se posso fare qualche considerazione in più, dato che ho
ascoltato le sue dichiarazioni, le faccio questo passaggio, mi
sembra importante come loro impostino le decisioni di massima
prese. Le condizioni per ottenere un finanziamento pubblico sono
che le produzioni televisive e cinematografiche reinvestano subito
in Alto Adige almeno il 150 percento di quanto ricevuto. Il
cosiddetto - lo definiscono loro nel momento in cui approvano di
massima gli investimenti - "effetto Alto Adige". Potrebbe essere
una cosa interessante da valutare anche noi per il prosieguo, se
non quest'anno, un altr'anno o negli altri anni. Faccio poi questa
considerazione circa la modifica dal punto di vista legislativo che
loro hanno apportato per sostenere la produzione cinematografica:
da una parte, inseriscono il rispetto del diritto dell'Unione
europea, come Giunta provinciale vengono determinati i criteri e le
modalità per la concessione di contributi alle produzioni e,
dall'altra, invece il regime di aiuto e i relativi criteri di
attuazione vengono notificati alla Commissione europea ai sensi
degli articoli 107 e 108: lo trovo interessante come approccio
politico-amministrativo. Magari ne siete già a conoscenza, però io
penso che siano utili queste decisioni: loro hanno investito una
settimana fa per il 2016 sui finanziamenti che metteranno in campo
per otto film e
fiction
- e all'interno ci sono anche i 500
mila euro per "Un passo dal cielo 4"-, 2,8 milioni così suddivisi
dove hanno degli obblighi interni di ricadute e di reinvestimento
annuo, che deve essere del 150 percento a seguito del finanziamento
pubblico.
Con la nostra iniziativa si voleva conoscere com'è stato
valutato il progetto, noi sicuramente torneremo su questa proposta
perché la riteniamo una proposta che ha i suoi effetti soprattutto
dal punto di vista promozionale e turistico, ma l'obiettivo era
sicuramente quello di raccordare la
mission
della Fondazione
Film Commission e poi il decisore principale che è il Governo
regionale nel momento in cui decide di finanziare la richiesta
perché ha valutato positivamente le ricadute, la promozione e
dall'altra parte la possibilità comunque anche di posti di lavoro.
Io penso che alla fine le ricadute vadano a dare quelle possibilità
in più a tutte le località o alle località in cui si potrebbe dare
corso alla possibilità di veicolare il nostro marchio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK