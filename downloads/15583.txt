Consiglio Regionale della Valle d'Aosta - Oggetto del Consiglio n. 1886 del 29 marzo 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula
Oggetto del Consiglio n. 1886 del 29 marzo 1996 - Resoconto
SEDUTA ANTIMERIDIANA DEL 29 MARZO 1996
OGGETTO N. 1886/X Concessione, ai sensi della legge regionale
31/1992, di un contributo di lire 180.000.000 alla società Sport
& Promozione S.r.l. nelle spese previste per l'organizzazione
della manifestazione "Azzurrissimo 9", in programma a
Breuil-Cervinia il 29 e 30 aprile 1996. Approvazione ed impegno di
spesa.
Deliberazione Il Consiglio
Premesso che:
La Società Sport & Promozione S.r.l. ha presentato
all'Assessorato regionale del turismo, sport e beni culturali, una
richiesta tendente ad ottenere, ai sensi della legge regionale 24
giugno 1992, n. 31, un contributo nelle spese previste per
l'organizzazione e lo svolgimento della manifestazione denominata
"Azzurrissimo 9", in programma a Breuil-Cervinia il 29 e 30 aprile
1996;
La manifestazione di cui si tratta rappresenta ormai un
appuntamento tradizionale prima della chiusura della stagione
agonistica invernale dello sci alpino a Breuil-Cervinia ed assumerà
anche quest'anno una veste internazionale, potendo contare sulla
presenza di buona parte degli atleti che hanno preso parte alla
Coppa del Mondo della disciplina, oltre ai numerosi clubs nazionali
ed internazionali. Come per il passato l'iniziativa sarà seguita
dalla stampa specializzata e saranno assicurati ampi servizi
televisivi a cura della RAI e di altre reti private, assicurando
alle competizioni un interessante risvolto promozionale
turistico-sportivo;
Da alcune edizioni è stato istituito un premio speciale in
denaro, denominato "Gran Premio Valle d'Aosta", riservato proprio
agli atleti delle squadre nazionali maschili e femminili che hanno
disputato l'ultima edizione della Coppa del Mondo;
Alla richiesta sopra specificata è stato allegato il preventivo
di spesa che ammonta a complessive Lire 645.740.000, così
dettagliate:
- Segreteria e promozione Lire 79.000.000
(programmi, adesivi, stampati vari, spese postali, materiale
vario di consumo, servizio duplicazione dati e relativo materiale,
servizio segreteria e interpreti, affitto palatenda, box e palco
per premiazione)
- Materiali tecnici per gara e vari Lire 41.750.000
(pettorali elastici, pettorali e sacche per concorrenti, T-shirt
ricordo, occhiali, berretti, borse, eccetera )
- Servizi tecnici e di soccorso Lire 68.750.000
(150 guardiaporte, giudici di gara, cronometraggio ed
elaborazione dati, servizio medico, direttore di gara e pista,
noleggio cabine arrivo e cronometraggio, elicottero)
- Ufficio Stampa Lire 63.500.000
(rapporti con nazioni straniere, ufficio stampa, assistenza ai
giornalisti, servizio fotografico e servizio speaker, spese
telefoniche, postali e allestimento sala stampa, supplemento
rivista Sciare con classifiche finali, conferenza stampa)
- Premi Lire 249.000.000
(Gran Premio Valle d'Aosta - lire 175.000.000
premi in denaro per classifica ai clubs - lire 27.000.000
premi in denaro per combinata K AZZURRA - lire 10.000.000
acquisto targhe, medaglie, distintivo ricordo - lire
25.000.000
premi in cristallo - lire 12.000.000)
- Ospitalità Lire 118.240.000
(atleti, giornalisti, giuria, cronometristi, personale tecnico,
personale di segreteria, guardia porte, ospiti vari)
- Manifestazioni collaterali Lire 25.500.000
=============
Totale Lire 645.740.000
Si dà atto che l'Assessore al turismo, sport e beni culturali,
acquisito il parere dell'Ufficio regionale per il turismo, ritiene
che le spese sopra esposte siano ammissibili a contributo e che
l'iniziativa di cui trattasi sia da considerarsi, ai fini della
concessione di contributi previsti dalla legge regionale 31/1992,
di interesse turistico promozionale;
Si ritiene pertanto di aderire alla richiesta della società
Sport & Promozione S.r.l. mediante la concessione di un
contributo di Lire 180.000.000, pari al 28 percento circa delle
spese preventivate per l'organizzazione e lo svolgimento
dell'iniziativa in questione;
Vista la legge regionale n. 24 giugno 1992, n. 31;
Visto il parere favorevole di legittimità rilasciato dal
Dirigente dell'Ufficio regionale per il turismo dell'Assessorato
del Turismo, Sport e Beni Culturali, ai sensi dall'articolo 72
della legge regionale 3/1956, e successive modificazioni, e del
combinato disposto degli articoli 13 - comma 1 - lettera e) e 59 -
comma 2 - della legge regionale 45/1995, sulla presente
deliberazione;
Delibera
1) di approvare, ai sensi della legge regionale 24 giugno 1992,
n. 31, la concessione di un contributo fino ad un massimo di Lire
180.000.000 (centoottantamilioni) a favore della società Sport
& Promozione S.r.l. di Breuil-Cervinia, P.I. 00195830070, e
comunque in percentuale non superiore al 28 percento delle spese
effettivamente sostenute e regolarmente giustificate per
l'organizzazione e lo svolgimento della manifestazione denominata
"Azzurrissimo 9", in programma a Breuil-Cervinia il 29 e 30 aprile
1996;
2) di approvare e di impegnare la spesa di Lire 180.000.000
(centoottantamilioni), con imputazione al cap. 64320 del bilancio
preventivo della Regione per l'anno 1996 ("Contributi e sussidi ad
istituzioni e organismi vari per attività nel settore del turismo e
del tempo libero"), riferimento dettaglio n. 3015, che presenta la
necessaria disponibilità;
3) di stabilire che alla liquidazione si provveda, ai sensi
dell'articolo 58 della legge regionale 27 dicembre 1989, n. 90, su
richiesta del Dirigente dell'Ufficio regionale per il turismo e
sport, a manifestazione avvenuta, previa presentazione del
consuntivo corredato da idonei giustificativi di spesa;
4) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
Decreto Legislativo 22 aprile 1994, n. 320, e di darne
esecuzione.
Presidente Ha chiesto la parola il Consigliere Chiarello.
Chiarello (RC) Quando vedo questi finanziamenti, mi viene in
mente la difficoltà che c'è in Valle d'Aosta quando si parla di
spazi autogestiti per i giovani. Quando si è parlato di alcoolismo,
di problemi sociali, è sempre stato difficile reperire dei soldi.
Non dubito che questo sia un veicolo turistico-promozionale, e non
voglio neanche fare del moralismo. Voglio solo ricordare quanto è
difficile trovare dei soldi per i problemi sociali che vi sono in
questa regione. Poi si dimostra che ci sono: allora non c'è la
volontà di risolvere i problemi sociali.
Voterò contro questa delibera.
Presidente Pongo in votazione la delibera in oggetto:
Presenti e votanti: 27
Favorevoli: 26
Contrari: 1
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK