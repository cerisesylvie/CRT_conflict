Consiglio Regionale della Valle d'Aosta - Oggetto del Consiglio n. 64 del 5 ottobre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 64 del 5 ottobre 1983 - Resoconto
OGGETTO N. 64/VIII - RAPPORTI FRA LA REGIONE E LA SOCIETA'
DOLCIARIA VALDOSTANA CORRENTE IN ARNAD.- (Interpellanza).
PRESIDENTE
: Do lettura dell'interpellanza presentata dai
Consiglieri Mafrica, Cout e Millet.
INTERPELLANZA
CONSTATATO che con deliberazione di Giunta n. 4549 del 20
luglio 1983 la Giunta regionale ha incaricato un legale aostano di
intimare alla Società Dolciaria Valdostana s.r.l. il rilascio di
locali di proprietà regionale occupati dalla stessa nel Comune di
Arnad;
CONSIDERATO che l'azione legale trae origine dal mancato
pagamento del canone di affitto e dal non rispetto dei livelli
occupazionali garantiti dalla convenzione tra Regione e Dolfra, i
cui obblighi la società Dolciaria Valdostana ha assunto nel
rilevarne le attività;
i sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti
per sapere:
1)
quanti dipendenti fissi abbia oggi la società in
questione rispetto agli 82 previsti dalla convenzione;
2)
se l'intimazione di sfratto sia tuttora pendente
oppure se siano intervenuti accordi diversi fra la Regione e la
Società Dolciaria Valdostana;
3)
quale sia l'utilizzazione ipotizzata per la parte
di stabilimento industriale oggi occupata dalla predetta società,
in caso di suo rilascio e dove sia previsto il trasferimento
dell'attività alimentare della Dolciaria Valdostana;
4)
se non sia il caso di stipulare con la Dolciaria
Valdostana una nuova ed idonea convenzione che precisi meglio gli
obblighi occupazionali della società la quale (come d'altronde la
Dolfra a cui è subentrata) si avvale largamente dell'opera di
lavoratori stagionali con i quali mantiene rapporti di lavoro
precari e discutibili.
PRESIDENTE
: Ha chiesto di illustrare l'interpellanza il
Consigliere Millet, ne ha facoltà.
MILLET - (P.C.I.):
Lo scopo di questa interpellanza è di
porre al Consiglio l'ennesima questione relativa a quelle aziende
che, in Valle d'Aosta, usufruiscono dei contributi regionali, si
impegnano ad assumere un certo numero di persone, sottoscrivono
delle convenzioni e alla fine assumono meno di 1/10 del personale
previsto. Vorremmo quindi sapere come stanno le cose ala DOLFRA,
alla luce anche di una delibera di Giunta che incarica un legale
perchè, fra le altre cose, questa ditta non ha pagato l'affitto,
che nei primi anni è abbastanza basso; vorremmo sapere inoltre cosa
intende fare la Giunta di fronte a questi episodi, che non
riguardano solo la Dolciaria Valdostana, per evitare il ripetersi
di fatti del genere, perchè la Regione sborsa dei soldi, costruisce
capannoni, ma non risolve il problema: secondo alcuni dati forniti
dalla Federazione Sindacale, in due anni si sono persi più di 2000
posti di lavoro su 8000, a fronte di neanche 200 nuovi posti di
lavoro.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
Evitare inconvenienti di questo genere
non è una cosa facile. Consegnerò dopo la documentazione al
Consigliere Millet, adesso dico soltanto che la Dolfra, che
esisteva come azienda da diverso tempo, sulla questione del numero
degli addetti forse non era perfettamente in regola, ma aveva in
parte dato seguito ad una convenzione. Diretta da un certo Fragola
la Dolfra era andata in fallimento, con perdita da parte di
quest'ultimo, che aveva dato in ipoteca dei beni, di oltre 600
milioni di lire. La vicenda è diventata estremamente lunga, perchè
nel corso della procedura fallimentare è stata venduta l'azienda,
per cui a Regione non poteva entrare in possesso dei locali, che
pure le appartengono, fino a quando durava il fallimento. C'è stato
uno scambio epistolare, si sono presentati personaggi vari, e
finalmente il 20 luglio 1982, dopo un anno e più di trattativa -
siamo partiti dal 27 ottobre 1981 - giungeva la lettera definitiva
e qualche giorno dopo il concordato veniva chiuso.
A questo punto, abbiamo scoperto che questa nostra azienda era
occupata non dalla ditta che aveva acquistato in sede di
fallimento, ma da un ulteriore ragioniere "X" che era subentrato,
al quale abbiamo chiesto cosa facesse e dal quale abbiamo ricevuto
come disposta - questo per le sei volte in cui sono andato sul
posto - "per favore, mi dia una mano". Io non potendo evidentemente
disporre dei beni della Regione, gli ho mandato un regolare sfratto
e gli ho chiesto di fare alcune cose. Questo pomeriggio devo
tornarvi con un programma per vedere se c'è la possibilità di avere
una convenzione, anche se ho molti dubbi, perchè ho l'impressione
che quando si avvicina Natale si fabbricano per altre ditte un
certo numero di panettoni, poi, passate le feste, non si pagano i
contributi sociali, si reinizia con il fallimento e cose del
genere.
Consegno questi documenti al Consigliere Millet, senza leggerli
tutti perchè perderemmo del tempo; in questo momento l'azienda è
occupata da una certa Dolciaria Valdostana, che è l'erede di una
Montanari-Emildolce di Reggio Emilia che ha comprato dal
fallimento. Questa è a situazione di fatto.
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Ringrazio il Presidente per la
documentazione, ci riserveremo in futuro di chiarire ulteriormente
la questione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK