Consiglio Regionale della Valle d'Aosta - Oggetto del Consiglio n. 3563 del 8 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3563 del 8 luglio 1992 - Resoconto
OGGETTO N. 3563/IX Iniziative per far fronte alla situazione
di disagio alla quale sono sottoposti i lavoratori della Cogne.
(Interpellanza)
Presidente
Do lettura dell'interpellanza presentata dai
consiglieri Trione e Ricco:
Interpellanza Premesso che con l'accordo siglato a Roma tra
le OO.SS. e l'ILVA, il 7 maggio scorso, le parti avevano definito
in 552 unità l'esubero di personale allo stabilimento COGNE di
Aosta;
Ricordato che, relativamente alla "gestione delle eccedenze", lo
stesso accordo prevedeva la " traslazione " di n. 102 unità ad
altre aziende del gruppo o in società miste di nuova costituzione
ed il prepensionamento delle altre 450 nel corso del 1992 e 1993 a
norma del D.L. n. 237 del 20.3.1992;
Ricordato altresì che il personale in eccedenza sopracitato è
stato posto in C.I.G.S (Cassa Integrazione Guadagni Straordinaria)
dall'11 maggio 1992;
Appreso infine dagli organi di stampa, che il CIPE, nel definire
i contingenti di prepensionabili delle singole società, avrebbe
ridotto da 2975 a 1400 le unità prepensionabili di ILVA con
prevedibile penalizzazione per il personale dello stabilimento di
Aosta,
i sottoscritti consiglieri regionali della Democrazia
Cristiana
interpellano
l'Assessore competente per conoscere:
1) quali iniziative intende intraprendere per fare fronte a
questo ulteriore acuirsi della situazione di disagio alla quale
sono sottoposti i lavoratori della Cogne;
2) se non ritenga opportuno intervenire, di concerto con le
OO.SS, presso l'ILVA e tutte le altre sedi competenti, per ottenere
il rispetto dell'accordo del 7 maggio scorso.
Presidente
Ha chiesto di parlare il Consigliere Trione,
ne ha facoltà.
Trione (DC)
In un accordo firmato a Roma il 7 maggio,
le organizzazioni sindacali avevano siglato con l'ILVA e la Cogne
un accordo, che prevedeva il posizionamento della Cogne sul
mercato, il contenimento dei costi industriali e gli
organici.
Per quanto concerneva gli organici, erano state definite in 552
l'esubero di personale nello stabilimento di Aosta. Delle 552, mi
pare che per 102 dovessero essere previsti dei trasferimenti
nell'ambito delle aziende ILVA o almeno nell'ambito delle aziende
IRI e per le altre 450 il prepensionamento in due anni, il 1992 e
1993.
Questo era l'accordo per quanto concerneva gli organici.
Proprio per dare attuazione all'accordo, nei giorni successivi,
mi pare l'11 maggio, una parte consistente di questa forza è stata
posta in cassa integrazione guadagni straordinaria, per dare
l'avvio a questa riduzione.
Senonché nei giorni successivi, arriviamo a fine maggio, è
giunta la notizia che, rispetto ai 2975 cassa integrati che
avrebbero trovato soluzione con il prepensionamento, circa 1400
avrebbero potuto usufruire di questa forma di
pre-pensionamento.
Ora, se il ragionamento vale in proporzione per i singoli
stabilimenti, diciamo subito che dei 450 operai posti in cassa
integrazione, quindi prepensionabili, all'incirca la metà avrebbero
potuto usufruire di questo prepensionamento.
Peggio ancora, credo si debba dire che, per alcuni degli
stabilimenti compresi tra le riduzioni dell'ILVA, era prevista la
chiusura. Immagino quindi che per questi si vada ben oltre la metà,
si pensi di prepensionare l'intera forza lavoro, a sicuro danno
dello stabilimento Cogne di Aosta.
Siccome da allora non abbiamo avuto notizie, né da parte di
ILVA, né da parte di altri enti, chiedo appunto all'Assessore se ha
qualche notizia a questo proposito.
Presidente
Ha chiesto di parlare l'Assessore
all'Industria, Commercio e Artigianato Mafrica, ne ha
facoltà.
Mafrica (PCI-PDS)
Devo dare atto al Consigliere Trione
che la formulazione dell'iniziativa da lui presentata entra nel
merito del problema e non assume come contorno prevalente la
polemica politica.
Credo sia giusto, quando si fanno delle iniziative puntuali,
dare risposte puntuali. Devo dire invece che ho ritenuto del tutto
inadeguata la replica fatta prima alla mia precedente risposta da
parte del Consigliere Beneforti, che, indipendentemente dagli
elementi forniti come risposta all'interrogazione, ha letto il suo
proclama e ha fatto le sue riflessioni. Voglio ricordare che il
problema della Cogne, non si presta facilmente alla demagogia,
perché siamo in una fase di recessione economica mondiale.
Abbiamo una situazione nera della siderurgia, ci sono state
richieste alla CEE da parte di tutti i Paesi europei di aprire lo
stato di crisi, abbiamo l'ingresso sui mercati europei dei Paesi
dell'Est e siamo in presenza di una guerra commerciale senza
esclusione di colpi, per ciò che riguarda i prezzi.
Il problema Cogne va inserito in questo quadro e vanno tenuti
presenti gli elementi complessi della situazione di una azienda,
che oramai da 12 anni diminuisce continuamente gli occupati, perché
non è riuscita a trovare una strategia da perseguire con
continuità, facendo gli investimenti più opportuni.
E' una azienda che nel 1991 si è trovata con un margine
operativo lordo negativo di 17 miliardi e una perdita prima delle
entrate diverse per 46 miliardi. Quest'anno le previsioni sono di
avere un MOL, compreso tra meno un miliardo e più due miliardi. Gli
oneri finanziari e i costi dei prepensionamenti porteranno questa
azienda ad avere una perdita reale definitiva, non molto lontana e
forse superiore a quella dell'anno scorso. Questo è un problema
effettivo.
La situazione della Cogne per essere risolta richiede
l'integrazione con altri produttori, perché altrimenti le
dimensioni di mercato ...
(...interruzioni da parte del Consigliere
Beneforti...)
Il problema della Cogne richiede per questione di dimensioni di
mercato, l'integrazione con altri produttori e alleanze con
trafilatori a valle. Sono necessari investimenti che non saranno
consistenti e bisogna verificare chi può essere l'erogatore di
questi finanziamenti. Occorre una capacità di commercializzazione
che sta mancando da tempo.
Questi sono i problemi reali dell'azienda Cogne e in questo
quadro si inseriscono anche gli esuberi di personale di cui stiamo
parlando. Il nostro compito è di fare proposte, ed è quello che
stiamo cercando di fare.
Lo studio affidato alla Booz Allen ci permetterà di giudicare
quali sono le produzioni più confacenti, quali sono le integrazioni
con i produttori più opportune, quali sono le ipotesi di assetto
impiantistico, con quali costi e quali possibili utilizzazioni
complessive del sito su cui si trova la Cogne possano essere
preventivate e sostenute dalla Regione.
Sulla base di questi elementi ci sarà entro il mese di luglio la
definizione degli indirizzi da seguire nei rapporti con i diversi
interlocutori, che sono il Governo, l'IRI e l'ILVA.
Queste proposte vanno condotte, tenendo conto che la soluzione
del problema Cogne dipende in primo luogo dal mercato e dalle
possibilità e capacità di fare delle alleanze e stare sul mercato
da parte dell'azienda. Dipende da noi il sostegno che possiamo dare
per tutelare l'occupazione. Questo è il principio a cui ci sentiamo
vincolati.
Per ciò che riguarda i prepensionamenti, appena si è avuta
notizia della distribuzione tra le aziende dei 25.000 possibili
prepensionamenti abbiamo preso delle iniziative.
Con il Presidente della Giunta abbiamo avuto contatti con le
organizzazioni sindacali ed il problema è stato sottoposto sia
all'azienda che al gruppo ILVA.
Al gruppo ILVA, nell'incontro del 2 luglio, è stato richiesto
espressamente, che per la valle d'Aosta si tenesse conto della
possibilità di attribuire un numero di prepensionamenti, uguale
alle persone che vengono messe in cassa integrazione.
I numeri di cui disponiamo sono questi: i 450 prepensionabili,
come dice il Consigliere Trione, sono tra il 1992 e il 1993.
Secondo le stime fatte dall'azienda, dovrebbero essere 300 nel
1992 e 115 nel 1993. Diciamo che il numero esatto dei
prepensionamenti, da assegnare allo stabilimento di Aosta, non è
ancora determinato, perché devono esserci ancora incontri tra le
diverse aziende del gruppo ILVA, per stabilire come procedere a
questa distribuzione.
E' possibile che ci sia qualche alterazione nei numeri che ho
detto prima, che corrispondono a stime, rispetto alle domande che
devono essere fatte dai lavoratori entro il 24 luglio.
In base alla pubblicazione ufficiale della Gazzetta del 30
giugno, i lavoratori hanno tempo fino al 24 luglio per fare
esplicitamente la domanda, perché potrebbe esserci un lavoratore
prepensionabile che non intende lasciare il posto di lavoro.
I criteri, emersi dagli incontri con l'azienda e con l'ILVA, che
dovrebbero essere seguiti sono i seguenti, in primo luogo
soddisfare le richieste dei siti in chiusura, corrispondenti ad un
totale di 362 su quelli di spettanza, anche se un certo margine di
manovra rimane ancora.
Subito dopo dovrebbero essere presi in considerazione le
cosiddette aziende che non fanno parte del CORE business e troviamo
Piombino e la Cogne.
Verrebbero prese in considerazione le altre aziende del gruppo
ILVA, che non sono né siti in chiusura né aziende nella situazione
di Piombino e Cogne. Oggi sono in cassa integrazione 190 persone.
Entro la fine dell'anno dovrebbero arrivare a 280/290.
Abbiamo richiesto che tutte le persone messe in cassa
integrazione abbiano la possibilità del prepensionamento.
Ci rendiamo anche conto che è una battaglia tra poveri, il
Consigliere Trione sa, per ciò che lo ha riguardato come lavoratore
dipendente, che il suo prepensionamento è slittato di qualche
periodo. Si tratta di continuare a portare avanti un'iniziativa per
ottenere il massimo possibile quest'anno e il completamento del
provvedimento, perché la crisi dell'industria continua ad essere
molto grave e ci sarà anche l'anno prossimo.
Presidente
Ha chiesto di parlare, per fatto personale, il
Consigliere Beneforti, ne ha facoltà.
Beneforti (DC)
Voglio soltanto dire che mi sono
permesso e lo farò ancora in seguito, di far rilevare al Consiglio
regionale che, nel momento in cui c'era la diversa maggioranza, si
pretendevano progetti e proposte dalla sera alla mattina.
Nel momento in cui si è cambiata la maggioranza, non ci sono più
ne progetti né proposte, entro i 60 giorni o i limiti ed i termini
che venivano posti, ma addirittura si va a settembre.
L'assessore Mafrica ha detto che il progetto definitivo sarà
fatto a settembre, mentre si era deliberato che il gruppo di lavoro
avrebbe presentato una proposta operativa entro 60 giorni in
Consiglio. Questo avveniva il 4 maggio, oggi siamo a luglio e
questa proposta operativa ancora non esiste. Ci si accorge che a
seconda delle maggioranze si difendono più o meno gli interessi dei
lavoratori. A sentire parlare Mafrica, nella risposta data al
Consigliere Trione, mi pareva parlasse soltanto in una logica
aziendale.
Non riconosco nel portare avanti la sua azione, una logica
dietro la quale ci siano gli interessi dei lavoratori e gli
interessi economici ed occupazionali della nostra Regione.
Non ho cercato di fare della demagogia, ma solo di far rilevare
che, a seconda dell'amministrazione, si assumono posizioni diverse
e mi auguro che le organizzazioni sindacali comprendano questo
atteggiamento.
Ho detto anche che gli scioperi, le manifestazioni e le
proteste, che sono state fatte in precedenza, debbono essere fatte
se necessario anche nel futuro, indipendentemente da chi governa la
Regione.
Ho anche detto che da parte nostra ci faremo carico dei problemi
della Cogne, tant'è vero che abbiamo presentato una nuova mozione
per il prossimo Consiglio regionale, per chiedere una convocazione
straordinaria, in modo da rivedere tutta la problematica.
Infine mi sono permesso di far rilevare al Presidente della
Giunta, ai consiglieri e all'Assessore Mafrica che non condividevo
l'esito dell'incontro e quindi anche il contenuto del comunicato
redatto dopo l'incontro di Roma.
Credo che ad un Conigliere sia lecito rilevare, senza essere un
demagogo, ciò che ritiene utile.
Presidente
Ha chiesto di parlare il Consigliere Trione,
ne ha facoltà.
Trione (DC)
Credo che la risposta alla mia
interpellanza spetti.
Devo dire francamente che non sono particolarmente soddisfatto
della risposta. L'unico motivo di soddisfazione è un motivo mio
personale, per essere già andato in prepensionamento, perché se
fossi tra quelli che devono ancora andarci, le preoccupazioni
sarebbero molte di più. Il problema non è di certo di facile
soluzione.
Passa il più delle volte sopra le nostre teste, sopra le teste
del Consiglio stesso, però io rinnovo l'invito alla Giunta a voler
intervenire. E credo si debba intervenire in maniera
particolarmente energica, perché possano essere salvaguardati gli
interessi meglio che con una soluzione di serie B.
Il fatto di ritrovarsi con 500 persone prepensionate, non credo
sia il massimo delle aspirazioni che potevamo avere noi o gli
stessi dipendenti dello stabilimento.
Chiedo che il massimo sforzo da parte di tutti, perché questo
avvenga in maniera completa, per tutti i 550 dipendenti Cogne.
Presidente
Les travaux sont terminés. Je préviens tout le
monde que le Conseil va recommencer à 16 heures de
l'après-midi.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK