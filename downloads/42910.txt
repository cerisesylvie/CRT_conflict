Consiglio Regionale della Valle d'Aosta - Oggetto del Consiglio n. 399 del 25 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 399 del 25 febbraio 2021 - Resoconto
OGGETTO N. 399/XVI - Ritiro di mozione: "Inserimento nel
nuovo capitolato d'appalto del trasporto pubblico di linea di una
formazione specifica per il servizio disabili".
Bertin (Presidente) -
Possiamo pertanto passare al punto
n. 46 dell'ordine del giorno. Peraltro ne approfitto anche per
evidenziare che è stata depositata una risoluzione che vi verrà
distribuita tramite
e-mail
a breve. Ha chiesto la parola il
consigliere Manfrin per l'illustrazione, ne ha facoltà.
Manfrin (LEGA VDA) -
Ritorniamo sul tema del trasporto
disabili, abbiamo trattato ieri in seduta segretissima quanto
recentemente accaduto e denunciato dalle associazioni che si
occupano di disabilità relativamente al trasporto di un disabile,
abbiamo potuto ascoltare la risposta segretissima dell'Assessore a
quella criticità ed oggi però vogliamo affrontare la problematica
nel suo complesso.
Comincio con una piccola nota storica per quanto mi concerne:
questa questione non nasce oggi perché essa nasce a partire già dal
2019. L'assessore Bertschy, che sicuramente ricorderà, aveva
addirittura promosso un tavolo di incontro fra il Consiglio, la V
Commissione e le associazioni che si occupavano di disabilità per
fare il punto sulla situazione del trasporto disabili. Il trasporto
disabili è un servizio che tendenzialmente ha un problema
fondamentale, cioè è un appalto che in realtà è a cavallo fra due
Assessorati molto differenti, ovvero fra quell'Assessorato che ha
le deleghe ai trasporti e quell'Assessorato che ha le deleghe alle
politiche sociali e alla disabilità.
Quando parliamo di trasporto disabili, parliamo di una materia
che sicuramente necessita di una delicatezza particolare e, come
abbiamo potuto testimoniare, dal 2019 abbiamo deciso di evidenziare
tutta una serie di problematiche non soltanto relative alla
formazione ma anche soltanto banalmente rispetto ai mezzi. Ricordo,
per esempio, che molti disabili o signori anziani che purtroppo
avevano una deambulazione ridotta venivano trasportati con dei
mezzi che non avevano il pianale quello di carico, in alcuni casi
si risolveva il problema di carico con - non so se li avete
presenti - degli sgabellini di plastica da pochi euro che si
comprano nei negozi da "tutto 1 euro" e che evidentemente per un
anziano rappresentano un pericolo, quindi salire su un mezzo
utilizzando quello sgabellino di plastica è sicuramente un
pericolo, e ci sono stati i casi in cui dei disabili si sono
rifiutati di fare questa tipologia di trasporto: pensiamo al
settore, per esempio, degli accompagnamenti... Banalmente avevamo
già sollevato il problema con diverse iniziative, tra queste una
dove un ragazzo non vedente utilizzava un trasporto disabili che lo
portava a fare un trattamento a Torino, questo trasporto era
utilizzato anche da altri utenti, il mezzo era pieno, non poteva
caricare altre persone, i suoi genitori purtroppo non potevano
accompagnarlo e accadeva che questo ragazzo dovesse farsi
accompagnare quasi sulla soglia del luogo in cui doveva andare a
fare questi trattamenti e ad accompagnarlo dovesse essere
l'autista, che, in realtà, però non aveva la formazione specifica e
che si prestava sulla base del suo buon cuore e non sulla base di
un obbligo specifico. Il rischio pertanto era che - e purtroppo
questo ragazzo non vedente ricordo che lo aveva denunciato -
c'erano spesso delle corse folli ad alta velocità, c'era spesso il
rifiuto di fermarsi per andare in bagno perché non rientrava nei
propri compiti e, se veniva denunciato tutto questo, si rischiava
che poi l'autista alla fine del percorso non accompagnasse la
persona dove doveva andare, quindi ci si tratteneva, si subivano
queste problematiche senza avere il coraggio nemmeno di denunciarle
e quindi chiaramente tutto questo si scaricava sicuramente sul
servizio e sul benessere degli utenti.
Al netto di questo abbiamo sollevato, ripeto, con altre
iniziative nel passato altre criticità emerse proprio con il
trasporto disabili con, purtroppo, risposte molto negative, con
insulti, epiteti che sono stati rivolti agli utenti in caso di
ritardi, in caso, come abbiamo visto ieri di problematiche, che non
vengono comprese da chi non ha la formazione adatta e questo
evidentemente andava a detrimento di un servizio che per sua natura
deve essere invece straordinariamente delicato e soprattutto deve
adattarsi alle problematiche dell'utente che si trova davanti e non
certo pretendere che l'utente che ha gravi disabilità debba
adattarsi al servizio.
Questo servizio di trasporto ha mostrato le trame - lo abbiamo
detto ieri e lo ripetiamo oggi così anche i Valdostani a casa
possono saperlo -, perché, quando si è deciso di bandire questa
gara d'appalto, era il 2011, quindi era dieci anni fa. Un servizio
che parte dieci anni prima e arriva dieci anni dopo evidentemente
rischia tutta una serie di cose: rischia che i mezzi che erano in
servizio nel 2011 non siano più adatti nel 2021, rischia che magari
del personale che era formato ai tempi non è formato più oggi,
rischia che ci siano delle discussioni fra le varie imprese che si
occupano di questo servizio e quindi ci siano delle problematiche
e, per esempio, abbiamo visto che una delle componenti abbia dei
problemi con i dipendenti, lo abbiamo trattato qui in V Commissione
con autisti che non venivano pagati e a volte dovevano pagare la
benzina di tasca propria per fare il servizio ma non avevano
nemmeno i soldi per pagarsi la benzina, rischia tutta una serie di
problematiche che devono assolutamente essere ponderate e valutate
quando si scrive una gara d'appalto.
Noi vogliamo essere parte attiva in questa riflessione
proponendo appunto un tema che ci è molto caro: quello della
formazione. Avevamo già trattato il tema della formazione anche qui
durante il 2019, abbiamo chiesto specificamente, abbiamo fatto
anche un incontro, per capire anche con le aziende che erogavano il
servizio se effettivamente c'era una formazione di base oppure no.
Dallo studio del capitolato di appalto che abbiamo potuto esaminare
- lo abbiamo esaminato sia nel 2019, sia ovviamente quando abbiamo
poi trattato la questione dei dipendenti che reclamavano un
pagamento che non era arrivato - abbiamo visto che effettivamente
non c'è una previsione specifica nel capitolato di appalto
relativamente alla formazione degli autisti non tanto sulla guida,
perché evidentemente tutti sono formati dal punto di vista della
guida, perlomeno mi auguro, ma il problema sorge quando invece
questi autisti devono affrontare e devono confrontarsi con
un'utenza che non è semplicemente un'utenza che sale su un mezzo
pubblico, fa il suo viaggio e scende in autonomia ma ha bisogno - e
lo abbiamo detto ieri -, per esempio, nel caso del ragazzo di cui
abbiamo trattato ieri di una procedura che gli permetta di non
accumulare stress con persone che non vede spesso e quindi ha
necessità che venga posta una procedura di accoglienza, dopodiché
se nascono delle criticità, se nascono purtroppo dei comportamenti
che esulano da un comportamento normale che viene solitamente
condotto da un utente che utilizza il servizio pubblico, bisogna
sapere come porsi in quel caso e bisogna sapere come rispondere a
quella criticità.
Ai tempi avevamo posto questa domanda specifica alle aziende che
componevano l'Ati e ci era stato risposto che su 100 autisti che
formavano il totale del personale, il totale di coloro che
guidavano i mezzi del trasporto pubblico circa la metà erano
formati e coloro che non erano formati prestavano servizio
saltuario. Queste sono affermazioni che poi abbiamo avuto modo di
verificare, non è che siano proprio eccessivamente aderenti al
vero, tant'è vero che a volte l'Ati ha avuto dei problemi, ha
dovuto chiamare anche autisti dall'esterno rispetto a quelli che
erano già stati individuati, ha dovuto prendere dei mezzi in più,
ha dovuto fare delle sostituzioni, quindi tutte le trame che questo
appalto ha mostrato si sono poi esplicitate benissimo in questi
ultimi anni di servizio. Ecco perché con questa mozione chiediamo
appunto di addivenire a un qualcosa di concreto, ovvero, visto che
siamo in imminenza di rinnovo, inserire all'interno del nuovo
capitolato d'appalto un capitolo specifico che tratti appunto la
formazione specifica obbligatoria per tutto il personale che si
occupa del servizio di trasporto disabili, perché riteniamo che
questa debba essere una
conditio sine qua non
per erogare un
servizio di questo tipo.
Oltre a questo, ovviamente abbiamo deciso anche a questo punto
di allargare il perimetro, riteniamo che quest'affermazione possa
essere fatta senza soverchia necessità di andare ad approfondire
ulteriormente il tema, cioè il fatto della formazione degli autisti
che fanno questo tipo di trasporto è assolutamente cristallino ma è
il caso, secondo noi, anche proprio per fare il punto della
situazione, di fare un'ulteriore audizione delle associazioni che
si occupano di disabilità per vedere e far emergere, per esempio,
altre criticità che sono emerse durante questi dieci anni di
servizio e magari poter a questo punto anche confezionare una gara
che possa essere maggiormente rispondente alle necessità di coloro
che utilizzano questo servizio.
Presidente -
Siamo in discussione generale, qualcuno
intende prenotarsi? Non vedo richieste. Chiudo la discussione
generale. Qualcuno del Governo vuole intervenire? Assessore Minelli
ne ha facoltà.
Minelli (PCP) -
Ringrazio i colleghi della Lega per
questa mozione che permette di fare il punto sulla situazione del
trasporto delle persone con disabilità nella nostra regione e sul
nuovo bando.
Vorrei innanzitutto fornire alcuni dati: attualmente gli utenti
del servizio sono circa 420, in periodo di Covid vengono effettuati
mediamente 230 viaggi al giorno per un totale di circa 5 mila al
mese. Prima dell'epidemia erano più di 400 al giorno, quindi circa
8 mila al mese, calcolato sull'anno significa in situazione normale
tra gli 80 e i 90 mila viaggi. Sull'arco annuale riferiscono gli
uffici che i reclami sono mediamente di 1 al mese per i motivi più
disparati, come, ad esempio, i ritardi o qualche problema di tipo
tecnico. Sono invece circa 3-4 reclami all'anno quelli per motivi
più seri come nel caso di cui abbiamo discusso ieri.
Il contratto attuale, come lei sa, collega Manfrin, scade il 31
agosto 2021. Per l'effettuazione della nuova procedura di gara sono
verosimilmente necessari 6 mesi, pertanto la procedura deve essere
avviata in tempi molto brevi, altrimenti si rischia di non poter
aggiudicare in tempo la gara e dover procedere con una proroga del
contratto attuale, ciò che per vari motivi, alcuni dei quali lei
conosce bene, si vorrebbe evitare.
A tal fine la documentazione di gara per il nuovo appalto
redatta dagli uffici in accordo con la CUC, che seguirà l'appalto,
è ormai in fase di ultimazione ed era previsto un confronto con le
associazioni del mondo della disabilità a inizio marzo, più
precisamente il 2 marzo, allo scopo di presentare per sommi capi
gli adeguamenti ai documenti di gara previsti in base
all'esperienza degli ultimi anni e alle varie segnalazioni che sono
pervenute dalle associazioni stesse.
Nel nuovo contratto di servizio, proprio con lo scopo di
costruire un bando più adeguato alle esigenze di un'utenza fragile
e variegata, si sono tenuti in debita considerazione tutti quegli
aspetti critici emersi nelle osservazioni raccolte dalle
associazioni audite nel lungo e articolato lavoro della V
Commissione effettuato nella passata legislatura, Commissione di
cui lei e anche altri colleghi hanno fatto parte, nel lavoro
dell'Assessore che mi ha preceduta e tutte queste osservazioni sono
state riprese dagli uffici competenti.
Non essendo ancora pubblicato il bando e dovendo procedere a una
gara per cui esiste, come lei sa, l'obbligo di riservatezza, non è
possibile illustrarne ora nel dettaglio gli elementi, però vorrei
fare una breve sintesi almeno di quegli aspetti, su cui abbiamo
discusso di più in Commissione. In particolare, nel nuovo bando,
che avrà una durata di 5 anni più 5 - con possibilità nei 6 mesi
precedenti la scadenza del primo quinquennio in qualche maniera di
fare le osservazioni ed eventualmente rescindere i contratti -, si
prevede la possibilità per l'utente di avere sempre un
accompagnatore a bordo, (ora era possibile soltanto qualora ci
fosse stato il posto e la disponibilità), prenotando sarà possibile
avere sempre un accompagnatore a bordo. È prevista la corretta
programmazione dei servizi con la previsione di una penalità
specifica per ogni ritardo. È prevista una norma sull'età e il
chilometraggio dei mezzi, l'obbligo di pedana integrata mobile o
fissa se la soglia d'ingresso è superiore ai 30 centimetri, sui
mezzi una telecamera di sorveglianza che registri le immagini
all'interno e di fronte al veicolo e le conversazioni. È previsto
l'impiego di autisti con ottima condotta morale e un contegno
improntato al riguardo e correttezza nei confronti degli utenti.
Gli autisti dovranno quindi essere adeguatamente preparati tenuto
conto della tipologia di utenza, pertanto è necessario che abbiano
svolto, e continuino a svolgere nel tempo, adeguati percorsi
formativi ed è stata fissata una misura minima di 16 ore annue, con
relativa penale in caso di inosservanza del requisito. Questo
termine non c'era nel capitolo precedente. C'è la conferma della
facoltà della Regione di richiedere motivatamente la sostituzione
oppure la sospensione per un determinato periodo del personale
ritenuto non idoneo alla prestazione del servizio con relativa
penale. Inoltre: pulizia interna effettuata con cadenza almeno
giornaliera, sembra una banalità ma non lo è. Il gestore sarà
tenuto al rispetto delle prescrizioni in tema di sicurezza comprese
quelle per la prevenzione del contagio da Covid-19. Il pagamento
dei corrispettivi sarà subordinato all'osservanza della
legislazione sociale e delle norme contrattuali di lavoro, nello
specifico significa l'avvenuto pagamento degli stipendi. Questi in
sintesi sono alcuni degli elementi che mi parevano essere più
vicini a quelli a cui lei ha fatto e fa riferimento. Ovviamente poi
c'è tutta una serie di richieste e prescrizioni più tecniche ed
economiche.
Del bando sarà parte integrante il regolamento per gli utenti
approvato recentemente con delibera di Giunta il cui testo è stato
validato dalla rappresentante delle associazioni, la signora
Yoccoz.
In conclusione, come credo sia comprensibile da quello che ho
esposto, a fronte del fatto che il primo impegno a cui lei faceva
riferimento è già contenuto nel bando che sta per essere
pubblicato, chiediamo quindi il ritiro della mozione.
Per quanto concerne la seconda richiesta, cioè di audire le
associazioni in V Commissione, rileviamo che allo stato attuale
produrrebbe un allungamento dei tempi e sarebbe una ripetizione,
forse, di quanto già fatto nel recente passato ma nell'incontro del
2 marzo le associazioni saranno sollecitate a fornire ulteriori
osservazioni. La proposta che facciamo è che a questo incontro del
2 marzo, che avrà luogo in modalità telematica, partecipino, se lo
desiderano, anche i membri della V Commissione onde condividere i
contenuti della riunione e confrontarsi su di essi. Non è una
volontà di non ascoltare in Commissione le associazioni ma, se lo
facessimo, rischieremmo veramente di dover prorogare poi il bando
attuale.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Non posso dichiararmi soddisfatto di
un bando che va a replicare esattamente la durata per la quale io
le ho evidenziato che ha fatto sorgere dei problemi, passare da un
bando decennale a un bando di cinque più cinque sa benissimo che è
esattamente la stessa replica e non va a cambiare nulla.
La mia preoccupazione, rispetto a quello che lei ha esposto,
quindi rimane ma giustamente la mozione chiedeva altro, quindi è
una critica che le muovo rispetto a quanto lei ha ritenuto
opportuno mettere a conoscenza di quest'Aula ed è una critica che
però ovviamente non posso tacere, anche perché lei ha preso atto
del lavoro che ha fatto la V Commissione ma quest'ultima, quando
aveva audito le associazioni, aveva anche preso atto che tutte le
associazioni avevano fatto presente che fare un bando che durasse
dieci anni non andava bene, quindi si è tenuto relativamente conto
delle sollecitazioni da parte delle associazioni. Al netto di
questo, invece, il resto mi sembra un passo avanti, sicuramente un
passo positivo avanti.
Non ho compreso però una cosa, innanzitutto che gli autisti
debbano avere un'ottima condotta morale bene, benissimo, non so
come si possa misurare la condotta morale degli autisti, però
benissimo, inserirlo nel capitolato di appalto non so nemmeno come
si possa contestare di non avere un'ottima condotta morale, però,
insomma,
ad adiuvandum.
Credo che invece la telecamera sia un buon passo avanti e per
una forza politica che ha creduto e crede tuttora che vadano
introdotte le telecamere sia nelle RSA, sia nelle scuole sia
assolutamente un passo da condividere appieno. Devo assolutamente
approfondire il settore della formazione, cioè mi chiedo se 16 ore
annue di formazione siano sufficienti per istruire una persona che
guida un mezzo anche nei rapporti con i soggetti di un servizio
sicuramente molto più delicato. Questo quindi credo che debba
essere oggetto di assoluto approfondimento, però su questo nutro
una speranza, nel senso che lei mi dice che l'appalto dovrà essere
pubblicato e verrà pubblicato a questo punto dopo il 2 marzo se il
2 marzo è previsto il confronto, quindi vi è la possibilità di
inserire
in extremis
delle eventuali modifiche. A questo
proposito, io innanzitutto la ringrazio per l'invito e sicuramente
penso di poterlo accettare senza alcun problema, anzi, magari
chiederò anche al Presidente della V Commissione di avere un elenco
delle associazioni invitate e magari condividere di allargare il
più possibile alle associazioni di rappresentanza, perché prima mi
ha fatto un nome che sinceramente non conosco di una rappresentante
di tutte le associazioni, ma il problema è sempre che ci sono
associazioni che si occupano di diversi tipi di disabilità, non c'è
un'associazione che rappresenta tutte, poi avrà modo di
chiarirmelo. Al netto di questo, quindi le chiedo di avere la
disponibilità di eventualmente rimpinguare l'elenco delle
associazioni con associazioni che siano rappresentative di tutte le
differenti necessità, banalmente abbiamo ascoltato in Commissione
l'ultima volta le necessità delle associazioni che si occupano di
persone non vedenti e sono decisamente differenti rispetto a quelle
necessità che, per esempio, ha un utente che è affetto da autismo.
Sono chiaramente due necessità differenti che hanno necessità però
di essere approfondite, quindi di capire quali siano le
problematiche e quali siano eventualmente le proposte che
arrivano.
A fronte di questa disponibilità, Assessore, quindi posso
chiederle questa disponibilità nel poterla ampliare, non ho alcun
problema a questo punto nell'accettare di ritirare la mozione e di
procedere con quest'audizione a patto che appunto ci sia questa
possibilità di allargamento da una parte e dall'altra parte ci sia
la possibilità di inserire ovviamente le osservazioni che
eventualmente emergeranno in quest'audizione.
Presidente -
Vedo prenotata l'assessore Minelli per una
precisazione.
Minelli (PCP) -
Sì, Presidente, per una precisazione,
anzi due. La rappresentante a cui facevo riferimento è stata
incaricata da tutte le associazioni a sottoscrivere il regolamento
per gli utenti, quindi è stata nominata da loro ed è la stessa
signora che se lei ricorda, collega Manfrin, quando abbiamo fatto
qui, già in epoca Covid, la riunione con le associazioni, ha
parlato insieme alle ditte dei trasporti, era in rappresentanza
delle associazioni, non so se lei ricorda, c'era soltanto lei in
rappresentanza delle associazioni.
Per quanto riguarda invece la riunione del 2 marzo, farò avere
ai membri della Commissione il
link
per partecipare.
Compatibilmente con quelle che saranno le caratteristiche del
bando, adesso io non posso a priori dirle che tutto ciò che verrà
segnalato potrà essere inserito o meno nel bando, però si
raccoglieranno le osservazioni, le associazioni al momento che sono
state invitate e che hanno già ricevuto la comunicazione sono tutte
quelle che avevano partecipato precedentemente, se mancherà
qualcuno, lo verificheremo.
Presidente -
La mozione comunque è ritirata.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK