Consiglio Regionale della Valle d'Aosta - Oggetto del Consiglio n. 2854 del 20 novembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula
Oggetto del Consiglio n. 2854 del 20 novembre 2002 - Resoconto
OGGETTO N. 2854/XI Accesso ai corsi sperimentali organizzati
dall'Istituto musicale. (Interpellanza)
Interpellanza Preso atto della vicenda che ha interessato
un'alunna dell'Istituto musicale che, in data 14 ottobre, si è
vista rifiutare l'accesso alla frequenza dei corsi sperimentali,
cui si era regolarmente iscritta fin dall'aprile 2002, in quanto -
le è stato detto -, avendo "conseguito il compimento di clarinetto
presso il Conservatorio di Bologna in qualità di privatista",
poteva iscriversi solo ai corsi pareggiati e non più a quelli
professionali, come previsto dall'articolo 7 del regolamento;
Tenuto conto che al momento dell'iscrizione l'allieva non era in
possesso di detto esame che è stato superato il 12 settembre;
Preso atto altresì che detto regolamento, ed in particolare il
succitato articolo, erano stati contestati dal Collegio dei
docenti;
Considerata la mission della Fondazione che, secondo la legge
istitutiva (l.r. 8/92), è finalizzata allo "sviluppo e alla
diffusione dell'arte e della cultura musicale in Valle
d'Aosta";
Ritenendo che compito della scuola sia quello di favorire e non
di ostacolare il desiderio di conoscere da parte degli alunni e che
le norme che regolamentano la vita interna dovrebbero essere
ispirate a tali principi;
Ritenuto che all'Assessorato alla Pubblica Istruzione tocchi il
compito di vigilare sul funzionamento dell'Istituto Musicale;
la sottoscritta Consigliera regionale
Interpella
l'Assessore competente per sapere:
1) quale valutazione dà delle decisioni assunte in questo caso
dalla direzione della scuola;
2) se il regolamento dell'Istituto, ed in particolare l'articolo
succitato, è in linea con le finalità della scuola e se poteva
essere adottato in contrasto col parere di docenti;
3) se intende esercitare nei confronti degli organi direttivi
dell'Istituto quella funzione di vigilanza che gli compete per
legge.
F.to: Squarzino Secondina
Président
La parole à la Conseillère Squarzino
Secondina.
Squarzino (PVA-cU)
Ricordo qui in aula una serie di
fatti, che sono stati ampiamente oggetto di interesse da parte
degli organi di informazione e li voglio qui riportare, perché mi
sembra questo un avvenimento, una vicenda ulteriormente esemplare
del modo con cui viene gestito l'intero Istituto musicale della
Valle d'Aosta. Quali sono i fatti? Un'alunna dell'Istituto
musicale, che ha già frequentato per alcuni anni corsi
sperimentali, entro il 30 aprile 2002 si iscrive al corso
sperimentale della sua materia, clarinetto, per l'anno scolastico
2002-2003, paga la sua quota ed è regolarmente iscritta. Nel
frattempo questa allieva, proprio perché è brava e appassionata,
vuole cimentarsi e verificare se le sue competenze con lo strumento
sono ad un livello adeguato per conseguire l'ammissione all'esame
di compimento di clarinetto. Va al Conservatorio di Bologna come
privatista, supera l'esame brillantemente con otto e otto è la
votazione che consente agli allievi che superano l'esame di potersi
iscrivere all'anno successivo, quindi di poter continuare lo studio
dello strumento: otto è quindi un riconoscimento alto delle
capacità artistiche di questa allieva.
Nel momento in cui l'allieva comincia a frequentare i corsi
sperimentali dell'Istituto musicale di Aosta, corsi a cui si era
regolarmente iscritta, riceve una lettera in cui le si dice che,
avendo conseguito il compimento di clarinetto presso il
Conservatorio di Bologna in qualità di privatista, poteva
iscriversi solo ai corsi pareggiati, non più ai corsi
professionali, come prevede l'articolo 7 del regolamento interno.
Ora, qui ci sono due elementi che vorrei sottolineare: il primo,
sarebbe interessante capire qual è la validità di questo
regolamento, visto che questo regolamento non è stato affatto
approvato a suo tempo all'unanimità, come erroneamente scritto su
organi di informazione, e non è stato mai approvato dai docenti
nelle tre riunioni collegiali in cui è stato presentato. Si
sottolinea come questo fatto evidenzi la frattura, la divisione
netta fra corsi professionali e corsi pareggiati; il secondo, c'è
una "mission" fondamentale della fondazione, che è iscritta nella
legge istitutiva e che nessun regolamento attuativo di uno statuto,
a sua volta attuativo della legge, può disattendere e questa
"mission" è proprio lo sviluppo e la diffusione dell'arte e della
cultura musicale in Valle d'Aosta.
Di fronte a questi elementi, di fronte al fatto che già nel
corso di quella indagine ispettiva - che opportunamente l'Assessore
alla pubblica istruzione ha voluto che fosse affidata ad un
esperto, indagine ispettiva sul funzionamento dell'intero Istituto
musicale - sono emersi diversi elementi dubbiosi nel modo di
organizzare la vita interna scolastica, vorrei chiedere
all'Assessore, che ha il compito di vigilare sul funzionamento
dell'Istituto musicale: intanto una sua valutazione rispetto alle
decisioni che sono state assunte dalla Direzione della scuola; come
valuta la coerenza del regolamento dell'istituto, in particolare
dell'articolo 7, con le finalità della scuola e se questo
regolamento avrebbe potuto essere adottato in contrasto con il
parere dei docenti; ancora se, a fronte di queste situazioni che
riteniamo di non corretta gestione della scuola, l'Assessore
intenda esercitare nei confronti degli organi direttivi
dell'istituto quella funzione di vigilanza che per legge gli
compete.
Président
La parole à l'Assesseur à l'éducation
et à la culture, Pastoret.
Pastoret (UV)
Intanto, alcune premesse sono necessarie in
riferimento alla questione posta dall'interpellante. In primo luogo
è necessario considerare che, al momento del pareggiamento
dell'Istituto musicale, sono stati mantenute o previste - ed ancora
lo sono - diverse tipologie di corsi, quattro per la precisione: i
corsi Suzuki, nei quali i ragazzi iniziano a tre anni e possono
seguire il metodo con programmi e finalità ben definite e resta
inteso poi che, se lo desiderano, possono accedere ai corsi
pareggiati di conservatorio; i corsi per organisti e accompagnatori
musicali, che si rivolgono in genere a gente adulta; i corsi
pareggiati che seguono i programmi e le disposizioni ministeriali
previste per i conservatori statali di musica; i corsi sperimentali
che sono stati previsti al fine di agevolare gli allievi sulla base
di un percorso meno impegnativo rispetto al pareggiato.
Ne consegue quindi, rispetto alla questione che la collega
poneva, che chi intende avere una formazione musicale in Valle
d'Aosta lo può fare seguendo i corsi sperimentali - segnalo per
inciso che quest'anno le ammissioni sono state ampliate,
soddisfacendo tutte le domande - oppure, se lo ritiene opportuno, i
corsi Suzuki - segnalo che anche quest'anno ripartono dei corsi
preparatori che non erano stati attivati lo scorso anno - oppure i
corsi di conservatorio. Rimane la specificità poi dei corsi per
organisti ed accompagnatori musicali. Ciò significa quindi che
nello stesso istituto vi sono intanto più opportunità che sono
offerte agli studenti e agli appassionati della musica nella
Regione.
Si offrono così possibilità diverse e maggiori di educazione
musicale, questo però a condizione che ogni tipologia di corso
abbia caratteristiche proprie con obiettivi e finalità ben definite
dai rispettivi programmi e mi pare che questo tipo di
organizzazione rispetti quanto previsto dalla legge istitutiva
della Fondazione Istituto musicale per quanto concerne la
diffusione della cultura musicale in Valle d'Aosta. Vi è un
ventaglio di prospettive che vengono offerte e chi lo ritiene
opportuno si indirizza ad una piuttosto che ad un'altra offerta; in
particolare poi i corsi sperimentali sono stati previsti proprio
per consentire a coloro che non intendono seguire il percorso del
conservatorio di poter comunque dare sfogo alla propria
inclinazione musicale e migliorare le proprie competenze.
In tal modo gli allievi possono scegliere se limitarsi a questo
tipo di percorso oppure, qualora si sentano pronti a seguire corsi
di altro genere e soprattutto corsi di conservatorio, a farlo
altrove oppure nelle classi pareggiate dell'istituto. La differenza
che ho appena citato si esplicita su corsi aventi un carico orario
diverso - diverso è il carico orario dei corsi pareggiati da quelli
non pareggiati - con programmi e studi diversi. Nei corsi
pareggiati, come nei conservatori, gli allievi hanno un programma
di strumento specifico e le relative materie complementari previste
nei conservatori statali di musica, cito alcuni esempi: licenza di
teoria e solfeggio obbligatoria per il conseguimento inferiore,
storia della musica, armonia complementare, pianoforte
complementare, eccetera. Questo ai fini del conseguimento del
diploma. Nei corsi sperimentali invece lo studio dello strumento è
articolato su tre cicli, i programmi sono definiti per obiettivi
strumentali e musicali che si fondano su metodologie didattiche
diverse ed innovative, nei quali gli allievi non trovano il
programma di strumento specifico e le relative materie
complementari previste nei conservatori statali di musica.
Ne consegue quindi che se un allievo che segue i corsi
sperimentali ha acquisito capacità proprie, utili a farlo accedere
ai corsi pareggiati o al conservatorio, lo può fare sostenendo
come, nel caso in questione, gli esami presso l'Istituto musicale
di Aosta nella parte pareggiata oppure in un altro conservatorio,
essendo i titoli per effetto del pareggiamento uguali e
compatibili. Non è però possibile, ai sensi del regolamento
interno, una volta sostenuto un esame di conservatorio, continuare
a seguire i corsi sperimentali che non hanno un'organizzazione
oraria e didattica tale da assicurare la coerenza dello studio
delle materie obbligatorie proprie del conservatorio. La
prosecuzione degli studi è comunque consentita ed assicurata nei
corsi di conservatorio quelli che qui da noi chiamiamo corsi
pareggiati, nei quali lo studente seguirà quelle materie che hanno
costituito il presupposto del superamento del suo esame in un
conservatorio fuori Valle, avendo in tal modo a disposizione un
maggior numero di ore utili per sviluppare quelle materie
complementari di cui parlavo prima, che non sono previste nei corsi
sperimentali.
In buona sostanza, uno studente che segue corsi sperimentali
presso l'Istituto musicale può scegliere, tanto per esemplificare,
ad un certo momento della sua carriera, di frequentare il
conservatorio sostenendo un esame di ammissione e il superamento di
tale esame gli consentirà di accedere ugualmente ai corsi
dell'Istituto musicale, ma solo a quelli pareggiati, nei quali sono
svolte le materie coerenti con il suo percorso formativo. Veniamo
al caso in questione. In questo caso l'alunna ha sostenuto un esame
di compimento e ciò significa che ella ha svolto un programma
preparatorio specifico e diverso da quello che si svolge nei corsi
sperimentali. Sorge a questo punto spontanea una domanda: ma come
ha fatto e come fa uno studente dei corsi sperimentali, che svolge
un programma totalmente diverso, a superare un esame di
conservatorio, se è vero che le materie e l'organizzazione oraria
non solo sono diverse, ma in certi casi nei corsi non pareggiati
non esistono neppure? Qui i casi sono due: o l'allieva è troppo
brava ed ha saputo da sola raggiungere livelli eccelsi, vista la
tipologia di contenuto dei corsi oppure, visto che i programmi dei
corsi sperimentali sono di tipo del tutto differente da quelli del
conservatorio, è stata preparata a seguire altri programmi.
Se così fosse, c'è da chiedersi come e quando ciò è stato
possibile: probabilmente in privato, e quindi legittimamente
l'allieva a casa poteva prepararsi, oppure durante la frequenza dei
corsi presso l'istituto. In questo secondo caso ci si deve però
chiedere se ciò era possibile, cioè se l'organizzazione dei corsi
sperimentali, che non lo prevede, lo abbia consentito e, se lo ha
consentito, ci si deve domandare se gli insegnanti in questione
erano a tale scopo autorizzati a farlo. Ci si deve poi chiedere
un'altra cosa: se l'allieva interessata era a conoscenza delle
disposizioni del regolamento interno che impedivano la prosecuzione
degli studi nei corsi sperimentali qualora avesse sostenuto esami
che di fatto l'avrebbero collocata nei corsi pareggiati. Ci si deve
domandare soprattutto se l'insegnante che ha impartito - forse -
insegnamenti diversi dai programmi, svolgendo di fatto quelli del
conservatorio, non avesse anche il dovere di informare
l'alunna.
Così come se egli avesse saputo che questa alunna seguiva in
privato a casa dei corsi di questo genere, non avesse avuto il
dovere di informarla di cosa ciò avrebbe comportato. C'è quindi da
chiedersi se e perché ci sono state omissioni e, se sì, per quale
ragione. Poiché per sostenere l'esame di conservatorio, come nel
caso in questione, era necessario seguire degli insegnamenti
complementari con ulteriori carichi orari, c'è anche da domandarsi,
qualora questa preparazione sia avvenuta all'interno dell'istituto,
se questi sono stati autorizzati e svolti all'interno dell'istituto
e perché. Se per contro tali insegnamenti supplementari se
impartiti in sede privata… non potevano
essere svolti da insegnanti dell'istituto, che sono vincolati da un
rapporto di lavoro esclusivo con l'istituto stesso, quindi non
possono dare lezioni private al di fuori dell'istituto e
soprattutto ad un alunno che frequenta l'istituto stesso.
Avendo premesso tutto questo, va risposto alla collega che
certamente l'Assessore, per quanto concerne la sua funzione di
vigilanza, questa volta dovrà chiedere all'istituto di svolgere i
necessari accertamenti per verificare se, in relazione alle domande
che ho posto prima, vi siano state inadempienze, insufficienze e
violazioni in esito a questa vicenda. L'Assessore chiederà di
sapere se sono state fornite all'alunna le necessarie informazioni,
per quale ragione sono stati - se lo sono stati - impartiti
insegnamenti diversi rispetto al programma previsto nei corsi
sperimentali, se vi è stata un'eventuale inadempienza rispetto ai
contenuti del piano dell'offerta formativa, se vi siano altri casi
in questione in cui vi siano allievi di corsi sperimentali che
hanno sostenuto esami di conservatorio senza comunicarlo
all'istituto stesso, se vi sono da parte degli insegnanti
dell'istituto violazioni concernenti l'esclusività del rapporto di
lavoro o se siano state autorizzate prestazioni diverse ed
aggiuntive da parte del Consiglio di amministrazione dell'organo di
direzione rispetto all'organizzazione didattica dei corsi, alla
loro dimensione oraria e se questo abbia sottratto risorse orarie,
che avrebbero potuto essere utilizzate per accogliere altri
studenti nei corsi sperimentali, problema che abbiamo avuto negli
anni scorsi per mancanza di orario.
Ricevuta risposta in relazione a queste questioni, solo allora
potrà l'Assessore dare una valutazione compiuta sull'operato della
direzione, che è tenuta a dare applicazione al regolamento che è
stato approvato dal consiglio di amministrazione. Riguardo a questo
punto, i collegi dei docenti dei corsi pareggiati e sperimentali
nel mese di novembre 1999 si sono espressi sull'articolo 7,
rispettivamente con posizioni diametralmente opposte: parere
positivo un collegio e contrario l'altro, parere favorevole quello
dei pareggiati e contrario quello degli sperimentali. Ciononostante
la questione che rimane è se il consiglio di amministrazione poteva
legittimamente approvare detto regolamento. Lo statuto prevede che
esso possa essere adottato sentito il parere del collegio dei
docenti, quindi esso è stato legittimamente adottato. Non apro la
discussione circa l'opportunità o meno di ripassare al collegio dei
docenti… sulla quale posso concordare
con la collega sul fatto che sia stato sbagliato non farlo
… ma la questione sostanziale è di
sapere se il consiglio di amministrazione poteva legittimamente
adottarlo. La risposta è affermativa.
Per quanto riguarda il caso specifico dell'alunna in questione,
resta il fatto che questa non possa proseguire i corsi sperimentali
ai quali si era pre-iscritta nel mese di aprile poiché ha sostenuto
l'esame di conservatorio, ma lo ha sostenuto successivamente e non
ne ha informato l'istituto una volta compiuto questo esame. Questo
si è saputo perché tutti i conservatori si scambiano la
corrispondenza comunicando quali sono gli alunni che hanno superato
gli esami. Non so se si tratti da parte di questa ragazza di
omissione casuale o voluta, l'interpretazione la lascio alla
libertà di tutti, viene però da chiedersi se è possibile che
l'alunna, che si era pre-iscritta ad aprile, non sapesse ad aprile
- avendo svolto tutta quella preparazione specifica per sostenere
l'esame al conservatorio - che avrebbe sostenuto nel mese di
settembre quell'esame. Credo che lo sapesse e non è vero che
l'alunna è esclusa perché troppo brava: questa alunna, proprio
perché è brava, poteva, potrà e può in questo momento, se lo
desidera, essere ammessa al corrispondente corso pareggiato, che è
un corso di conservatorio - cosa che peraltro a me risulterebbe
esserle già stato proposto -, potrebbe così continuare ad avere la
sua formazione musicale in un corso di conservatorio coerente con
le sue attitudini, che le fornirebbe - senza spese ed impegni
aggiuntivi all'interno di un percorso garantito dall'istituto,
l'insegnamento di tutte quelle materie funzionali a chi fa un
percorso di conservatorio.
Ricordo in conclusione che probabilmente ci sono state delle
responsabilità in questa vicenda, che chiederò che siano appurate e
rispetto alle quali credo che questa alunna e soprattutto la
famiglia siano a modo loro vittime di tutta una serie di
informazioni che non sono state date e di scorrettezze che chiederò
di appurare. Domanderò quindi al consiglio di amministrazione se
sono già stati svolti tutti gli accertamenti del caso, in caso
negativo di procedervi rapidamente poiché ritengo che non sia
possibile vanificare l'organizzazione di un intero istituto per
perseguire finalità diverse da quelle fissate dai regolamenti da
parte sia anche solo di una singola persona.
Ho sovente ricordato in questo Consiglio la natura privatistica
della fondazione, ente gestore di corsi pareggiati e non
pareggiati, in questo caso però, sperando che si tratti di un caso
isolato, sarò obbligato a chiedere al consiglio di amministrazione
di assumere tutte le informazioni al fine di sapere se non vi sia
stato un uso improprio del denaro che la Regione trasferisce
all'Istituto musicale per organizzare i corsi succitati. Se fossero
vere le ipotesi che ho formulato prima, vi sarebbe in primo luogo
una censurabile ed arbitraria gestione dei percorsi di studio, in
netto contrasto con i programmi previsti e seguiti da tutti gli
altri insegnanti ed alunni, i quali si potrebbero chiedere - e
forse se lo sono già chiesto - perché, in un quadro di regole
valido per tutti, ci sia qualcuno che le disattende e per quale
ragione.
Président
La parole à la Conseillère Squarzino
Secondina.
Squarzino (PVA-cU)
Ho ammirato oggi - e lo dico
ironicamente - il piglio dell'Assessore, ma ho ammirato soprattutto
la sua volontà di vedere chiaro in questa faccenda. Sono due anni
che ogni volta pongo qui dei problemi sull'Istituto musicale ed è
la prima volta che sento dall'Assessore la volontà di andare a
vedere le cose, finora aveva sempre detto che quello era un
istituto privatistico, sul quale non si poteva "mettere becco".
Quando io ricordavo che quello che si usava era denaro pubblico, mi
si rispondeva che la Fondazione era l'unica responsabile delle sue
scelte e che l'Assessore non poteva fare altro che rispettare le
decisioni prese da altri in un quadro di regole che l'istituto si
era dato nella sua autonomia. Questo è stato il ragionamento che
l'Assessore ha fatto per due anni di fronte a problemi
rilevanti.
Di fronte alla mia questione oggi l'Assessore risponde con un
intervento fitto di particolari, di interrogativi. Quando nel
passato ho posto problemi molto più rilevanti non ho trovato
risposte così dettagliate. Sarei contenta che lei oggi mi facesse
l'elenco di tutti i dubbi e di tutte le domande su cui vuole avere
una chiarezza di visione, relativamente alle questioni rilevanti
che ho sempre sollevato. Ci sono almeno due questioni rilevanti, su
cui c'è anche un parere autorevole dell'ispettore che lei ha
mandato, giustamente, a verificare per quanto riguarda l'attività
di questa Fondazione.
Prima cosa importantissima: la fondazione, da quando è avvenuto
il pareggiamento, di fatto, al di là del rispetto formale delle
norme, ha privilegiato i corsi pareggiati e la modifica del
regolamento all'articolo 7, che segna la distinzione fra i due
corsi ed alza un sipario netto fra l'uno e l'altro, non fa altro
che tradurre la scelta politica chiara che ha fatto la fondazione.
Una scelta politica chiara, sulle cui conseguenze lei, Assessore,
non ha mai voluto indagare, preferendo sempre nascondersi dietro il
paravento dell'autonomia dell'istituto. Questa volta si preoccupa
che non ci sia un uso improprio del denaro.
Certo, io vorrei che lei di questo si preoccupasse in tutte le
situazioni, proprio all'Istituto musicale! Rispetto ad una
violazione palese, documentata, che non ha uguali in tutta Italia,
lei non ha fatto nulla, ma ha rispettato l'autonomia dell'istituto!
Nell'anno 2001-2002 sono stati ammessi nei corsi pareggiati 17
alunni che non avevano il possesso della licenza della scuola
elementare, come invece richiesto dalle norme. Rispetto a questo
fatto macroscopico, lei non ha detto nulla, ha taciuto come se
nulla fosse e non si è posto nessun problema!
Ho detto prima che questo caso è emblematico, perché? In primo
luogo perché c'è una propensione chiara per il pareggiato, che si è
espressa in quel regolamento che il consiglio dei docenti non ha
approvato, proprio quell'articolo 7; in secondo luogo, una
propensione chiara per il pareggiato, che ha dato origine a quella
bozza di statuto che per due anni ha messo in crisi la vita della
scuola e che poi è risultato non essere legittimo, non essere
approvabile, ma che dovesse essere modificato.
C'è in tutta questa vicenda un elemento di fondo, che né
l'Assessore, né il regolamento non hanno preso in considerazione e
me ne dispiace. La finalità della scuola e dell'organizzazione di
una scuola è l'utente, che, di fronte ai vari corsi, sceglie.
Perché la scuola deve impedire ad un utente che è bravo e che
preferisce, perché ha meno carico orario, perché è impegnato anche
in altre attività scolastiche, un tipo di corso non professionale?
Il fatto che voglia presentarsi o meno come privatista agli esami
del Conservatorio, questa è una faccenda personale
dell'allievo.
Non c'è nulla che possa impedire questo. Se la finalità della
scuola è l'utente e la sua preparazione musicale e se la scuola
fornisce diverse scelte, perché si deve impedire all'alunna di
scegliere il tipo di corso che preferisce? Se c'è qualcuno che
frequenta dei corsi di formazione che la Regione finanzia e che non
preparano agli esami, nulla vieta a questa persona di andare a
sostenere l'esame dove vuole e di utilizzare la sua competenza come
vuole: non è detto che debba utilizzare la competenza riconosciuta
solo in un tipo di corso.
Mi trovi il principio costituzionale che obblighi l'utente a
scegliere il tipo di corso che la scuola dà! Se ci sono dei corsi
fra cui posso scegliere, io alunna scelgo e in questo caso posso
scegliere di fare i corsi sperimentali. Se poi l'alunna che fa i
corsi sperimentali è così brava che supera un esame come
privatista, perché impedirle di continuare il suo corso di
formazione musicale? Non c'è nessuna logica in tutto questo, se non
quella che - e questo purtroppo è l'elemento che continuo a
sottolineare e di cui lei non ha ancora capito l'importanza - la
Fondazione Istituto musicale sta snaturando la natura che le è
stata attribuita dalla legge, cioè sta privilegiando i corsi
pareggiati e mantiene gli altri solo perché non può farne a meno,
perché c'erano prima, ci sono i genitori che lo chiedono e
l'Assessore non può dire di no e quindi si accontentano.
La finalità precisa è quella di favorire i corsi pareggiati,
come se noi avessimo interesse come Valle d'Aosta di avere qui un
conservatorio che prepara tre, quattro diplomati di musica
all'anno. Che interesse abbiamo? Non è primaria la finalità di
formare dei diplomati in musica, Assessore!
(interruzione dell'Assessore Pastoret, fuori
microfono)
… Lei con questa battuta dimostra
che è vero quanto ho detto, che cioè non si rispetta la libertà
dell'alunno di andare a sostenere gli esami dove vuole e di
utilizzare come vuole questo suo diploma. Lei non può impedire al
limite a chi ha già un diploma di una scuola di andare ad
iscriversi in un altro istituto, perché è il soggetto singolo che
utilizza le sue competenze come liberamente crede. Aspetto quindi,
Assessore, l'elenco di tutte quelle domande che dovrebbe farsi per
rispondere ai dubbi e alle regolarità enormi che sull'Istituto
musicale sono state evidenziate nella relazione sulla Fondazione
Istituto musicale redatta dal Dott. Carmelo Barbera dietro sua
richiesta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK