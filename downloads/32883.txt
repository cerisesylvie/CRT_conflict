Consiglio Regionale della Valle d'Aosta - Oggetto del Consiglio n. 1429 del 20 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1429 del 20 ottobre 2010 - Resoconto
OGGETTO N. 1429/XIII - Acquisto relativo al parcheggio
pluripiano interrato da realizzare a servizio della struttura
ospedaliera nel comune di Aosta, foglio 43 mappali 86, 227, 255,
330, 664 e 174.
Il Consiglio
Premesso che:
- con propria deliberazione n. 3445/XII, in data 7 aprile
2008, è stato approvato, ai sensi dell'art. 3, comma 5, della legge
regionale 17 agosto 2004, n. 21 (Disposizioni in materia di opere
di rilevante interesse regionale, disciplina del Fondo per speciali
programmi di investimento e istituzione del Nucleo di valutazione e
verifica degli investimenti pubblici (NUVV). Modificazioni alla
legge regionale 20 novembre 1995, n. 48 (Interventi regionali in
materia di finanza locale), da ultimo modificata dalla legge
regionale 28 aprile 2003, n. 13), un "Programma delle opere di
rilevante interesse regionale" correlate agli interventi di cui al
"Primo piano di interventi (che comportano la realizzazione di
opere) di rilevante interesse regionale", in cui era compreso il
progetto di ammodernamento delle strutture ospedaliere in un unico
presidio, quale risultante dal relativo studio di fattibilità del
2004, integrato nel 2007, subordinando l'avvio della procedura di
progettazione delle opere di ammodernamento all'accordo di
programma con il Comune di Aosta;
- in data 29 gennaio 2010 è stato siglato, su tale base,
l'accordo di programma tra la Regione autonoma Valle d'Aosta ed il
Comune di Aosta, come da conferenza di programma in data 30 aprile
2009, per la realizzazione del presidio unico ospedaliero regionale
Umberto Parini, di viale Ginevra in Aosta, con una spesa prevista
sul bilancio regionale pari ad euro 145.500.000,00, e che il
Presidente della Regione ha decretato l'adozione dell'accordo in
data 12 febbraio 2010 con atto n. 47;
- l'accordo di programma, recependo le previsioni progettuali
contenute nello studio di fattibilità del 2004, integrato nel 2007,
prevedeva, in particolare:
? per quanto riguarda la localizzazione dei parcheggi, la
realizzazione di due parcheggi multipiani interrati, di cui uno a
sud con accesso da via Saint-Martin de Corléans per un totale di
320 posti auto, da destinarsi in via provvisoria in sostituzione
dell'attuale parcheggio ad est ubicato in Piazza Caduti dei Lager
nazisti e da destinare, nell'assetto definitivo, in via esclusiva a
servizio dei dipendenti dell'ospedale; il secondo, destinato agli
utenti, fino ad una capacità di 620 posti auto, da realizzare
nell'area di ampliamento ad est. Nel precitato accordo, la Regione,
alla quale compete il reperimento e la messa a disposizione delle
aree utili all'ampliamento previsto, si era inoltre impegnata a
"finanziare e realizzare le opere necessarie all'allestimento di un
parcheggio provvisorio per gli utenti, pari a circa 80 posti auto,
durante la fase di realizzazione dell'opera, in un'area limitrofa
alla sede ospedaliera", a completamento e miglioramento dello
studio di fattibilità dell'opera;
? per quanto riguarda la viabilità, la realizzazione di un
accesso per le ambulanze da via Roma al pronto soccorso previsto
nell'ampliamento, ala est, mediante l'acquisizione coattiva di aree
di proprietà di privati, tra le quali l'area denominata "ex Norem"
(F. 43, n. 255);
- nel corso della conferenza di programma tenutasi il 3
maggio 2010 è stato esaminato lo studio elaborato dalla società di
scopo Coup s.r.l., costituita in data 12 novembre 2009 per
provvedere alla realizzazione del presidio unico ospedaliero. Nel
citato studio la società di scopo - considerato che nelle zone
limitrofe all'ampliando complesso ospedaliero e, più precisamente,
nell'area individuata al catasto al foglio 43 mappali nn. 86, 255,
330, 664 e 174, la Saint Bernard s.r.l. aveva di recente avviato i
lavori per demolizione dell'esistente edificio e la costruzione di
un complesso residenziale di 47 alloggi e relative pertinenze - ha
svolto accertamenti dal punto di vista della coerenza della
destinazione urbanistica dell'area ed una prima analisi di
convenienza economico-finanziaria, volta alla comparazione dei
costi e dei benefici e, dopo averne rilevato importanti esternalità
positive, ha verificato, con la proprietà, la possibilità di
realizzare, nell'ambito ed in concomitanza con le attività edilizie
volte alla realizzazione delle opere concessionate, un parcheggio
interrato a servizio del presidio unico ospedaliero regionale fino
ad un massimo di circa 510 posti auto. Tale parcheggio, articolato
su quattro piani e collegabile con il previsto parcheggio alla base
del nuovo corpo ospedaliero, avrebbe sostituito i due parcheggi
previsti:
1) quello a sud, per il quale nel corso delle procedure di
definizione dell'accordo di programma erano state evidenziate da
parte dell'Amministrazione comunale di Aosta significative
criticità nella realizzazione, legate al consistente traffico
dell'asse est-ovest nella direttrice via Saint-Martin de Corléans e
corso XXVI febbraio e richiesta da parte delle competenti strutture
regionali l'effettuazione di ulteriori approfondimenti sotto il
profilo archeologico;
2) quello provvisorio, in area limitrofa ancora da
individuare.
La soluzione prospettata da Coup s.r.l. per il parcheggio
avrebbe potuto essere assentita senza varianti o modifiche al piano
regolatore vigente, attivando, da parte del Comune, le procedure
previste dall'art. 88 della legge regionale 6 aprile 1998, n. 11
(Normativa urbanistica e di pianificazione territoriale della Valle
d'Aosta), in considerazione dell'interesse pubblico al cui
perseguimento l'opera sarebbe preordinata;
- la Regione e il Comune, nel corso della citata conferenza
di programma, preso atto della peculiarità della nuova
configurazione sotto l'aspetto dei vantaggi di carattere tecnico ed
economico, nonché della disponibilità manifestata dalla Saint
Bernard s.r.l., hanno concordato di addivenire all'integrazione del
testo e dell'allegato A dell'accordo di programma sottoscritto in
data 29 gennaio 2010, con la previsione dell'acquisizione del
parcheggio per i dipendenti USL e per gli utenti dell'ampliando
complesso ospedaliero, nell'area nord, e la sostituzione dei
relativi allegati grafici;
- con conferenza di servizi tenutasi in data 10 maggio 2010,
preso atto del parere del consulente legale dell'Amministrazione
regionale, in data 10 maggio 2010, che aveva dettagliato la
procedura per l'acquisizione di beni futuri, è stata approvata la
modifica dell'accordo di programma vigente;
- previe deliberazioni del Consiglio comunale di Aosta n. 45
del 13 maggio 2010 e della Giunta regionale n. 1325, in data 14
maggio 2010, la Regione e il Comune hanno convenuto di modificare
nel senso suesposto il testo ed i relativi elaborati dell'accordo
di programma sottoscritto in data 29 gennaio 2010, dando atto, nel
contempo, che l'efficacia delle modifiche all'accordo è subordinata
al perfezionamento della procedura amministrativa volta
all'acquisizione del parcheggio pluripiano interrato e che la
modifica di cui trattasi non comporta un maggiore onere a carico
del bilancio regionale;
Dato atto che:
- la conferenza di programma in data 3 maggio 2010 aveva
incaricato il Dipartimento bilancio, finanze e patrimonio di
avviare la procedura amministrativa necessaria per pervenire alla
citata acquisizione e che i dirigenti responsabili hanno ravvisato
la necessità di procedere con ulteriori analisi ed approfondimenti
rispetto a quelli già svolti in prima istanza da Coup s.r.l., al
fine di avere a disposizione un quadro maggiormente completo di
tutti i presupposti ritenuti indispensabili dalla giurisprudenza
amministrativo-contabile ai fini dell'ammissibilità, per un ente
pubblico, del ricorso alla compravendita di cosa futura;
- in tale ottica, ed in relazione agli adempimenti previsti
dall'articolo 18 della legge regionale 10 aprile 1997, n. 12
(Regime dei beni della Regione autonoma Valle d'Aosta), con
deliberazione della Giunta regionale n. 1411 del 21 maggio 2010, è
stato affidato all'ing. Mario Maione ed all'ing. Davide Caruso
l'incarico di consulenza per la redazione di un dossier che doveva
contenere, oltre alla stima del più probabile valore di acquisto,
anche ulteriori elementi tecnico-economici e valutativi volti alla
verifica dell'effettiva infungibilità del bene acquisendo per
caratteristiche strutturali e topografiche nonché alla puntuale
valutazione del rapporto costi-benefici mettendo a confronto le
utilità - in termini di esigenze di celerità, funzionalità ed
economicità - complessivamente ricavabili dal ricorso alla
compravendita, rispetto a quelle conseguibili ricorrendo agli
ordinari procedimenti di realizzazione dell'opera: acquisizione
coattiva dell'area e affidamento dell'esecuzione dell'opera
mediante contratto d'appalto. I dirigenti responsabili fornivano ai
valutatori gli elementi tecnici utili nonché la documentazione
ufficiale che definiva il contesto urbanistico, quale determinatosi
a seguito dell'accordo di programma approvato con deliberazione
della Giunta regionale n. 1325 in data 14 maggio 2010;
- con nota n. 15864/FIN del 15 giugno 2010, i dirigenti
responsabili del Dipartimento bilancio, finanze e patrimonio, al
fine di avere a disposizione tutti gli elementi necessari, hanno
chiesto alla Saint Bernard s.r.l. di formalizzare gli
identificativi catastali e le consistenze disponibili dei beni
oggetto di trattativa nonché ulteriori elementi tecnici
caratterizzanti l'intervento previsto;
- con nota in data 16 giugno 2010, acquisita al protocollo
con n. 16036/FIN del 17 giugno 2010, la Saint Bernard s.r.l.
trasmetteva la relazione generale sulle caratteristiche
tecnico-costruttive del parcheggio pluripiano corredata di sei
elaborati grafici preliminari e anticipava il proprio
impegno:
"a) a vendere il parcheggio pluripiano in questione munito di
tutte le autorizzazioni prescritte dalla legge;
b) a consegnare il manufatto collaudato e fruibile entro 16
mesi naturali e consecutivi oltre ad un mese circa dei collaudi a
decorrere dalla data di rilascio della concessione
edilizia;
c) a realizzare l'opera a regola d'arte con le
caratteristiche indicate nell'allegata relazione;
d) a cedere l'intera superficie relativa ai parcheggi ubicati
al piano strada, (ingresso) di circa mq 3.241,00 e quella di mq
4.165,00 relativa a ciascuno dei piani 1°, 2° e 3° interrato per
un'area complessiva di mq 15.536,00 circa. Tali superfici indicate
con colore verde nell'allegata tavola A5, includono tra l'altro la
particella n° 255 (ex Norem) già di proprietà di questa Società e
la particella n° 227, entrambe del foglio 43 del Comune di Aosta,
che sarà acquisita sempre da questa Società;
e) a garantire e a regolamentare in contraddittorio con
codesta Amministrazione regionale, la fruibilità dei manufatti
relativi a vie di fuga (ascensori e scale), aerazioni e agli altri
accorgimenti necessari a garantire la conformità dell'opera alla
vigente legislazione che insistono su spazi sovrastanti il piano di
copertura dell'autorimessa;
f) ad eseguire i collegamenti pedonali e veicolari con il
parcheggio da realizzarsi alla base del nuovo corpo di fabbrica
dell'ospedale a sud di Via Roma fino al confine nord di
quest'ultimo, interrompendoli con tamponamenti temporanei al fine
di consentire la ripresa e la realizzazione della parte rimanente,
oltre la stessa, contestualmente ai lavori di esecuzione del nuovo
corpo di fabbrica ospedaliero e di adeguamento ad esso del corpo
stradale di Via Roma (corsia di accumulo, allargamento corsie,
ecc...)";
Vista la perizia estimativa datata 12 luglio 2010 e
debitamente asseverata, che risulta sviluppare in modo completo ed
esaustivo tutti gli aspetti richiesti, confermando, in
particolare:
- l'infungibilità del bene sotto il profilo della dimensione
dell'area e della sua distanza dal parcheggio dell'ospedale, del
rapporto tra il tipo di struttura e le condizioni viarie, della
combinazione di più opportunità legate in modo indissolubile
all'immobile nonché dei rapporti di mercato;
- le utilità del ricorso all'acquisizione del realizzando
parcheggio pluripiano interrato in via Roma (zona conforme sotto il
profilo della destinazione urbanistica) in termini di celerità di
realizzo nonché di funzionalità tecnico-strutturali e di servizio
(prossimità, semplicità di utilizzo, sicurezza attiva e passiva,
comfort);
- il rapporto favorevole costi-benefici dell'acquisto
rispetto al ricorso alla procedura espropriativa e all'affidamento
delle opere mediante contratto di appalto, con particolare
riferimento a:
·
lo sviluppo temporale delle due operazioni: la prima
(acquisto) permetterebbe la fruibilità del nuovo parcheggio e il
conseguente smantellamento dell'attuale provvisorio sito a sud di
Via Roma dopo 21 mesi dall'avvio dei lavori da parte della Saint
Bernard s.r.l., mentre la seconda (ricorso alla procedura
espropriativa e all'affidamento delle opere mediante contratto di
appalto) comporterebbe l'esperimento dell'iter di progettazione
finalizzato all'avvio della procedura espropriativa (stimati 36
mesi) e la conseguente esecuzione dei lavori (18 mesi stima
prudenziale) per un tempo complessivo di 54 mesi;
·
l'aggravio di costi procedurali rispetto all'acquisto di
cosa futura stante la lunga operatività richiesta
all'organizzazione amministrativa dalla promozione e gestione delle
gare d'appalto e dal compimento alle opportune procedure di
esproprio;
·
i costi derivanti dalla procedura espropriativa,
presupponendo la diretta confrontabilità delle soluzioni tecniche
prospettate e tenuto conto dell'irrevocabilità della concessione.
Detti costi sono implementati, indipendentemente dalle ipotesi
tecniche proposte, in applicazione dell'articolo 37, comma 2, del
D.P.R. 8 giugno 2001, n. 327 (Testo unico delle disposizioni
legislative e regolamentari in materia di espropriazione per
pubblica utilità) come modificato dall'articolo 2, comma 89, della
legge 24 dicembre 2007, n. 244 che prevede la corresponsione, quale
valore di esproprio, del valore venale aumentato di una
percentuale, nonché dell'articolo 33 del precitato D.P.R. 327/2001
che prevede la valutazione dei danni tra cui il minor valore della
parte rimanente nel caso di espropriazione parziale del bene
unitario. Nell'ipotesi di esproprio dell'intera area (intera
superficie ex Norem e sottosuolo della parte restante del complesso
residenziale), attraverso un conteggio parametrico, i costi di
esproprio comprendenti il valore venale del sottosuolo da
espropriare e i danni conseguenti all'applicazione di tale
procedura (differimento utili, minor valore del complesso
residenziale, sbilancio flussi di cassa, riprogettazione) sono
valutabili in approssimati € 5.000.000,00;
·
i costi per l'incidenza dell'effetto inflattivo e per lo
slittamento dell'investimento di tutto l'ampliamento del complesso
ospedaliero, stimato in mesi 36 dall'avvio dell'iter di
progettazione finalizzato all'esproprio su un investimento totale
di circa € 145.000.000,00. L'effetto inflattivo e lo slittamento
dell'investimento potrebbero causare un incremento dei costi
stimabile, ipotizzando un andamento dei valori di costruzione in
linea con quelli registrati nell'ultimo triennio per fabbricati
residenziali pari al 5% (1,7% annuo), in € 7.000.000,00;
Sottolineato che la perizia estimativa si riferisce ad un
complesso immobiliare costituito da 509 posti auto in interrato
(sito nelle particelle nn. 86, 227, 255, 330, 664 e 174 del F. 43)
e dei servizi annessi (a titolo esemplificativo accessi, vie di
esodo, ascensori, servizi igienici), nonché dal sedime dei terreni
ex Norem (particella n. 255) e n. 227 del F. 43 (che la Saint
Bernard s.r.l. si è impegnata ad acquisire con la precitata nota) e
determina il corrispettivo di compravendita in due
elementi:
a) il più probabile valore di mercato del bene immobile in
regime di libera concorrenza per complessivi €
15.000.000,00;
b) un quantum aggiuntivo da determinarsi in un contesto di
monopolio bilaterale, che deve tener conto delle esternalità
positive/negative dei contraenti - già illustrate nei punti
precedenti nonché nella conferenza di programma del 3 maggio 2010 -
ipotizzato, dal punto di vista quantitativo, tra il limite del
valore del bene in libera concorrenza (€ 15.000.000,00) e un target
di valore massimo, intendendosi per tale l'indennità da
corrispondere in caso di esproprio dell'area (€
5.000.000,00);
Dato atto che:
- nell'ottica di pervenire all'accordo in merito all'acquisto
mediante corresponsione del corrispettivo, la competente struttura
del Dipartimento bilancio, finanze e patrimonio ha formulato alla
Saint Bernard s.r.l., con nota prot. n. 18333/FIN del 14 luglio
2010, l'offerta pari a € 15.000.000,00 + IVA di legge;
- con nota del 21 luglio 2010, acquisita al protocollo con n.
19135/FIN del 26 luglio 2010, la Saint Bernard s.r.l. ha rifiutato
la predetta proposta manifestando la volontà di alienazione degli
immobili da realizzare ad un corrispettivo di Euro 19.000.000,00 da
corrispondere nel modo seguente: 20% alla sottoscrizione del
preliminare, 30% a struttura ultimata, 20% alla consegna
provvisoria, 30% in sede di rogito definitivo;
- nel corso di un incontro convocato con lettera prot. n.
19937/FIN e tenutosi in data 5 agosto 2010 presso il Palazzo
regionale, fra rappresentanti della Saint Bernard s.r.l., il
Segretario Generale della Regione, i dirigenti incaricati del
Dipartimento bilancio, finanze e patrimonio e l'ing. Davide Caruso,
è stato chiesto alla società, sempre nell'ottica di verificare i
presupposti per l'applicazione del corrispettivo così come
descritto in perizia, di esplicitare gli elementi a corredo della
richiesta pari a € 19.000.000,00;
- con nota dell'11 agosto 2010, acquisita al protocollo con
n. 20564/FIN del 12 agosto 2010, la Saint Bernard s.r.l. ha
ribadito che l'operazione immobiliare presenta "importanti
complessità realizzative e notevoli oneri impliciti quali, a titolo
non esaustivo: le indispensabili modifiche progettuali con i
conseguenti ritardi nelle consegne delle unità abitative e la
necessità di rinegoziazione dei contratti già stipulati, i maggiori
costi di costruzione e i relativi maggiori oneri finanziari
connessi al ritardo di realizzazione del complesso immobiliare
stimabile in circa due anni, la modificazione delle condizioni di
mercato dovute alle trasformazioni progettuali con riduzione del
valore dell'opera originaria e, non meno importanti, potenziali
imprevisti..." pur confermando la disponibilità alla revisione
della proposta economica nel rispetto delle problematiche
suesposte;
- nel corso di una riunione convocata con lettera prot. n.
20821/FIN del 17 agosto 2010 e tenutasi in data 18 agosto 2010
presso il Palazzo regionale, fra il tecnico della Saint Bernard
s.r.l., il Segretario Generale della Regione, i dirigenti
incaricati del Dipartimento bilancio, finanze e patrimonio, un
funzionario del Servizio risorse dell'Assessorato sanità, salute e
politiche sociali e l'ing. Maione è stata esposta la necessità di
disporre di una più dettagliata descrizione e quantificazione degli
elementi che supportano le richieste avanzate con la predetta nota
in data 11 agosto 2010;
- con nota del 27 agosto 2010, acquisita al protocollo con n.
21768/FIN del 27 agosto 2010, la Saint Bernard s.r.l., in esito
alla richiesta di ufficializzare con maggior dettaglio gli elementi
tecnici, economici e finanziari, ha esplicitato quanto
segue:
"In prima analisi si ribadisce il ritardo nella realizzazione
dell'opera originaria, valutato in circa 2-2,5 anni, che comporta
la rinegoziazione dei contratti già stipulati ed i danni economici
derivanti per quelli futuri, con un aggravio finanziario che si
stima possa valere approssimativamente in euro 990.000,00.
Non di meno è il danno che ne deriva dai maggiori oneri di
costruzione dovuti al lievitare (oltre i 2 anni) dei prezzi sia
della manodopera che dei materiali.
La dilazione di 2-2,5 anni degli utili derivanti dalla
vendita delle unità immobiliari, comporta un danno del mancato
reinvestimento che si può stimare dell'ordine di euro
500.000,00.
La svalutazione del valore dell'opera originaria, che è
ipotizzabile in una percentuale dell'8/10% dell'ammontare degli
utili, causa un mancato introito che è quantificabile in euro
1.300.000,00.
Gli oneri della riprogettazione dell'opera, dal preliminare
per il rilascio di una nuova concessione edilizia fino
all'esecutivo, comporta una spesa aggiuntiva di circa euro
380.000,00.
Gli oneri aggiuntivi dovuti alle opere strutturali
conseguenti ai maggiori carichi permanenti ed accidentali del nuovo
parcheggio ad uso pubblico, implica maggiori sezioni resistenti ed
un aggravio dei costi stimabili in circa euro 600.000,00.
La definizione di accordi con i proprietari degli edifici
circostanti circa l'uso temporaneo del sottosuolo comporta un
esborso anticipato che si aggirerebbe in euro 350.000,00.
Non ultimo la servitù che graverebbe sulla proprietà
condominiale del futuro complesso, implica un danno stimabile in
circa euro 500.000,00.";
- a fronte della predetta elencazione la società si è resa
disponibile alla realizzazione dei parcheggi per un importo
complessivo di euro 18.000.000,00 e ad un'eventuale modifica, nel
limite del possibile, delle modalità di pagamento esplicitate nella
comunicazione del 21 luglio 2010;
- le note dell'11 agosto e del 27 agosto 2010 della Saint
Bernard s.r.l. sono state trasmesse ai periti, ing. Maione e ing.
Caruso, con lettera prot. n. 22286/FIN del 3 settembre 2010,
chiedendo di voler procedere ad un esame delle stesse e ad
un'analisi tecnica relativa alla sostenibilità e quantificazione
degli elementi ivi contenuti, al fine della determinazione del
corrispettivo, così come determinato in perizia;
Considerato che nel corso di una riunione in data 8 settembre
2010 presso il Palazzo regionale fra i periti, l'ing. Maione e
l'ing. Caruso, il Coordinatore del Dipartimento legislativo e
legale, i dirigenti incaricati nonché il consulente tecnico ed il
consulente legale del Dipartimento bilancio, finanze e patrimonio
ed il dirigente del Servizio risorse dell'assessorato sanità,
salute e politiche sociali, si è preso atto delle valutazioni
tecniche ed economiche espresse dall'ing. Maione e dall'ing. Caruso
ai fini della determinazione del quantum aggiuntivo del
corrispettivo così come indicato in perizia, in relazione ai
maggiori oneri riferibili alla struttura oggetto di concessione
edilizia in data 22 marzo 2010, quali ricavati dalla perizia
asseverata e dagli elementi integrativi forniti dalla società e
ritenuti sostenibili e quantificabili;
Rilevato che con nota in data 13 settembre 2010, acquisita al
protocollo con n. 22977/FIN del 13 settembre 2010, i periti hanno
ufficializzato le valutazioni illustrate nel corso della riunione
in data 8 settembre 2010, con le seguenti conclusioni:
- è esclusa l'ammissibilità della voce relativa agli accordi
con i proprietari degli edifici circostanti per l'uso temporaneo
del sottosuolo, in quanto i periti hanno già tenuto conto di tale
problematica nella valutazione del parcheggio in condizioni di
libero mercato;
- è accettata la voce relativa alla svalutazione dell'opera
originaria (per un importo di euro 524.664,00, valore già indicato
nella perizia asseverata) e agli oneri di riprogettazione del
complesso residenziale (per un importo di euro 174.888,00, valore
già indicato nella perizia asseverata);
- è rimodulato l'elemento della dilazione degli utili e
mancato reinvestimento degli stessi contenuto nella perizia
asseverata, applicando un tasso creditore, per ogni anno stimato di
ritardo, del 2% (per un importo di euro 131.166,00);
- l'elemento "Aggravio finanziario dell'operazione
immobiliare conseguente al ritardo nella realizzazione dell'opera
originaria e maggiori oneri per rinegoziazione dei contratti di
compravendita" è espresso mediante la rimodulazione della relativa
voce già contenuta nella perizia asseverata in rapporto al prezzo
reale di acquisto (per un importo di euro 604.791,00 sui 2,5 anni)
nonché mediante la considerazione degli oneri collegati alla
dilazione della messa sul mercato dell'opera già concessionata (per
un importo di euro 262.332,00);
- è accettata la voce relativa alla sostenibilità tecnica
degli oneri aggiuntivi dovuti alle opere strutturali conseguenti ai
maggiori carichi permanenti ed accidentali del nuovo parcheggio per
la presenza del sovrastante complesso residenziale (per un importo
stimato in euro 240.000,00);
- è esclusa l'ammissibilità della voce relativa a servitù
gravanti sulla proprietà condominiale, in quanto già considerata
nella voce relativa alla svalutazione dell'opera
originaria;
Preso atto che il "quantum aggiuntivo" del corrispettivo,
così come determinato in perizia, all'esito delle suesposte
valutazioni peritali, in relazione agli oneri aggiuntivi a carico
del complesso concessionato, risulta nella richiamata nota
22977/FIN del 13 settembre 2010, ammontare ad un totale,
arrotondato, di euro 1.900.000,00 e che, pertanto, il corrispettivo
derivante dalla somma dei due elementi di valutazione individuati
dai periti, ing. Maione e ing. Caruso, nella loro perizia
asseverata risulta pari ad euro 16.900.000,00 + IVA di
legge;
Ritenuto opportuno considerare, su indicazione dei competenti
Dirigenti, sotto l'aspetto della quantificazione economica,
che:
- la Coup s.r.l., ai sensi dell'art. 3 della convenzione
sottoscritta in data 2 marzo 2010, acquisiti i pareri previsti
dalla Regione e dall'Azienda U.S.L., ha approvato, con verbale di
assemblea in data 7 luglio 2010, il programma pluriennale 2010/18 e
annuale 2010 di attività e di spesa per la realizzazione del
presidio unico ospedaliero per acuti di viale Ginevra in Aosta e le
infrastrutture ad esso collegate;
- la somma stimata, sulla base dello studio di fattibilità
approvato dal Consiglio regionale, per la realizzazione
dell'intervento, esclusa la prima fase dei lavori relativa
all'ipotizzato acquisto del parcheggio pluripiano interrato di via
Roma di circa 510 posti auto, è pari ad euro 124.596.550,00 e che,
pertanto, a fronte dello stanziamento complessivo sul bilancio
regionale di euro 145.500.000,00, la somma a disposizione per
l'acquisto del suddetto parcheggio è pari ad euro 20.903.450,00
onnicomprensivi;
- con il perfezionarsi della presente operazione, sarebbe
pertanto realizzata un'economia di spesa, rispetto al precedente
accordo di programma, di euro 623.450,00, corrispondente alla
riduzione della stima complessiva del finanziamento regionale da
euro 145.500.000,00 ad euro 144.876.550,00;
Ritenuto altresì opportuno evidenziare, sempre sotto
l'aspetto della quantificazione economica, e su indicazione dei
competenti Dirigenti, che in caso di mancato acquisto del bene
riprenderebbe vigore l'accordo sottoscritto in data 29 gennaio
2010, che, tra l'altro, comporta l'espropriazione di particelle di
proprietà della Saint Bernard s.r.l. e di altri privati ai fini
della realizzazione della rampa di accesso al futuro Pronto
soccorso. Tale procedura comporterebbe l'esborso da parte
dell'Amministrazione regionale non solo delle dovute indennità di
espropriazione, a prezzo di mercato, delle aree interessate, ma
anche la corresponsione, almeno in favore della Saint Bernard
s.r.l., della diminuzione di valore che subirebbe la parte residua
(complesso residenziale concessionato, ma lo stesso principio
sarebbe valso anche in assenza di concessione), ai sensi dell'art.
33 del T.U. sulle espropriazioni, con importi che, sulla base delle
recenti pronunce della giurisprudenza amministrativa, possono
arrivare anche fino ad un massimo del 20% del valore venale della
struttura con ciò determinandosi per l'Amministrazione regionale un
sensibile aumento degli oneri rispetto a quelli prospettati ai fini
e per gli effetti del quantum aggiuntivo come indicato in perizia
oltre che l'aggravio di dover esperire ex novo tutte le procedure
dell'iter per la realizzazione dei predetti parcheggi sui terreni
di proprietà, a partire dall'affidamento della
progettazione;
Dato atto che, in funzione della specificità e complessità
dell'opera, l'importo dell'offerta economica, quantificato in
complessivi Euro 16.900.000,00 + IVA di legge, può essere
corrisposto in tre rate: la prima pari ad Euro 4.500.000,00 al
momento della stipula del contratto preliminare di compravendita,
la seconda pari ad Euro 2.500.000,00 decorsi cinque mesi dalla
firma del contratto preliminare e la terza, a saldo, al momento
dell'atto notarile che sarà rogato ad opera ultimata e collaudata e
che a tutela dell'Ente pubblico, in analogia a quanto previsto dal
D.lgs. 20 giugno 2005, n. 122 (Disposizioni per la tutela dei
diritti patrimoniali degli acquirenti di immobili da costruire, a
norma della legge 2 agosto 2004, n. 210), il pagamento di acconti
dovrà essere garantito mediante rilascio di una fideiussione
rilasciata da una banca, da un'impresa esercente le assicurazioni o
da intermediari finanziari iscritti nell'elenco speciale di cui
all'articolo 107 del testo unico delle leggi in materia bancaria e
creditizia, di cui al decreto legislativo 1° settembre 1993, n.
385, e successive modificazioni, di importo corrispondente alle
somme e al valore di ogni altro eventuale corrispettivo che il
costruttore ha riscosso e, secondo i termini e le modalità
stabilite nel contratto, deve ancora riscuotere dall'acquirente
prima del trasferimento della proprietà;
Preso atto che la competente struttura dell'Assessorato
bilancio, finanze e patrimonio ha accertato che:
- la Saint Bernard s.r.l. non risulta in stato di fallimento,
concordato preventivo o di amministrazione controllata e che nulla
osta ai fini dell'art. 10 della legge 31 maggio 1965, n. 575 in
materia di certificazione antimafia e che non emergono condanne
penali a carico dei legali rappresentanti della predetta società
nonché della sua società partecipante che implichino l'incapacità
di contrarre con la Pubblica Amministrazione ai sensi degli
articoli 32 ter e quater c.p. e le cause di divieto, di decadenza o
di sospensione previste dall'articolo 10 della legge
575/1965;
- la Saint Bernard s.r.l., per il tramite della società
controllante, possiede i requisiti probanti la solidità ed
esperienza in ambito di lavori pubblici e privati;
Dato atto che con nota n. 23388/FIN del 20 settembre 2010 il
Servizio contratti immobiliari dell'Assessorato bilancio, finanze e
patrimonio ha provveduto ad inoltrare, ai sensi e per gli effetti
dell'articolo 9 della l.r. 12/1997, la richiesta di assenso, alle
condizioni indicate in precedenza, al prosieguo della procedura di
acquisizione del parcheggio pluripiano interrato da realizzare a
servizio del presidio unico ospedaliero regionale, alla Saint
Bernard s.r.l. e che la stessa società con nota del 22 settembre
2010, acquisita al protocollo con n. 23664/FIN del 22 settembre
2010, ha accettato;
Richiamata la legge regionale 10 aprile 1997, n. 12 e
successive modificazioni e in particolare l'articolo 9, comma 4, il
quale prevede che in caso di necessità ed urgenza è consentito, con
deliberazione del Consiglio regionale, l'acquisto di beni non
inseriti nel programma acquisti;
Ritenuto di proporre al Consiglio regionale di deliberare in
ordine all'acquisto dalla Saint Bernard s.r.l. di un parcheggio
pluripiano interrato, di stimati 509 posti auto, da realizzare
nell'area censita al foglio 43, mappali 86, 227, 255, 330, 664 e
174 del Comune di Aosta;
Vista la deliberazione della Giunta regionale n. 3702 in data
18 dicembre 2009 concernente l'approvazione del bilancio di
gestione per il triennio 2010/2012 con attribuzione alle strutture
dirigenziali di quote di bilancio e degli obiettivi gestionali
correlati, del bilancio di cassa per l'anno 2010 e di disposizioni
applicative;
Visto il parere favorevole di legittimità sulla presente
proposta di deliberazione rilasciato, per quanto di competenza, dal
Segretario Generale della Regione e dal Coordinatore del
dipartimento legislativo e legale della Presidenza della Regione,
dal Coordinatore, dal Direttore della direzione espropriazioni e
patrimonio e dal Capo servizio contratti immobiliari del
Dipartimento bilancio, finanze e patrimonio dell'Assessorato
bilancio, finanze e patrimonio nonché dal Capo servizio risorse
dell'Assessorato sanità, salute e politiche sociali, ai sensi
dell'articolo 3, comma 4, della legge regionale 23 luglio 2010, n.
22;
Delibera
1) di approvare l'acquisto dalla Saint Bernard s.r.l. di un
parcheggio pluripiano interrato, da realizzare nell'area censita al
foglio 43, mappali 86, 227, 255, 330, 664 e 174 del Comune di
Aosta, per un totale di posti auto stimati in 509, del relativo
sedime, dei servizi annessi (a titolo esemplificativo accessi, vie
di esodo, ascensori, servizi igienici), nonché del sedime dei
terreni ex Norem (particella n. 255) e n. 227 del foglio n. 43, per
un importo complessivo di euro 16.900.000,00 + IVA di legge
(sedicimilioninovecentomilaeuro);
2) di demandare a specifica deliberazione della Giunta
regionale l'approvazione dello schema preliminare di compravendita
di cosa futura sulla base dei criteri indicati nel presente atto
deliberativo, dando atto che il contratto preliminare dovrà
contenere precise sanzioni in caso di inosservanza degli obblighi
contrattuali oltre alla possibilità che la Regione non formalizzi
l'acquisto definitivo nel caso che le unità ultimate non
corrispondano alle caratteristiche indicate nella relazione
prestazionale "caratteristiche tecnico costruttive per la
realizzazione del parcheggio pluripiano a servizio del nuovo
complesso ospedaliero regionale Umberto Parini in viale Ginevra" e
relativi allegati, redatta dalla Saint Bernard s.r.l. e consegnata
all'Assessorato bilancio, finanze e patrimonio in data 17 giugno
2010;
3) di dare atto che gli oneri di cui al punto 1 trovano
copertura nell'ambito delle risorse, autorizzate dall'articolo 25
della legge regionale 11 dicembre 2009, n. 47 (Disposizioni per la
formazione del bilancio annuale e pluriennale della Regione
autonoma Valle d'Aosta/Vallée d'Aoste (Legge finanziaria per gli
anni 2010/2012). Modificazioni di leggi regionali), per la
realizzazione del Presidio unico ospedaliero regionale Umberto
Parini, che si renderanno disponibili a seguito della decisione di
acquisto del parcheggio in luogo della sua realizzazione;
4) di rinviare a successivi atti della Giunta regionale
l'adeguamento della convenzione sottoscritta in data 2 marzo 2010
tra Regione, Finaosta s.p.a., Coup e AUSL nonché la riduzione delle
prenotazioni di spesa già effettuate con deliberazione della Giunta
regionale n. 222 del 29 gennaio 2010 nei confronti di Finaosta
s.p.a., la predisposizione delle occorrenti variazioni al bilancio
regionale, i relativi impegni di spesa e la registrazione delle
economie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Siamo oggi qui a presentare una proposta di acquisto relativa ad
un parcheggio pluripiano interrato, come dice la delibera, da
realizzare al servizio della struttura ospedaliera. Facciamo questa
proposta di acquisto ai sensi del comma 4 dell'articolo 9 della
legge n. 12, il quale prevede che si possa, al di fuori del piano
che normalmente viene presentato in Consiglio per gli acquisti,
predisporre a presentare ulteriori proposte; infatti in tale comma
si dice:
"In casi di necessità e urgenza, è consentito, con
deliberazione del Consiglio regionale, l'acquisto di beni non
inseriti nel programma"
. Questa precisazione per spiegare la
ragione per cui siamo qui ad esaminare tale proposta in deroga alla
normalità e le ragioni sono più che evidenti. Sotto tale profilo,
credo che la delibera che è a vostre mani sia stata predisposta con
grande cura e perizia e di questo ringrazio i responsabili
dell'Ufficio patrimonio, in particolare la dott.ssa Rigone e la
dott.ssa Magro, che hanno seguito, assieme a tutto lo
staff
,
un percorso molto difficile e molto problematico sotto il profilo
dell'unicità di un intervento di questa natura e credo che nello
sviluppare tale richiesta lo vedremo. Innanzitutto vorrei partire
dal fatto che su questo tema c'è stato e c'è un dibattito aperto,
perché questo è l'atto propedeutico all'ospedale. Abbiamo cercato
fin dall'inizio di esaminare l'accordo, frutto dell'atto successivo
a quello che era stato, voglio ricordarlo, un referendum; un
referendum popolare che ha detto che l'ospedale può essere visto
come un nuovo progetto, situato vicino all'Ospedale ex Mauriziano
oggi Ospedale Parini, esistente, quindi da lì siamo ripartiti.
Questa sottolineatura non è casuale, perché non per tutti è ancora
così chiaro che tale soluzione è quella definitiva: che va avanti
spedita cercando di recuperare a tappe forzate il tempo perso, o
comunque il tempo che è stato necessario per attivare tutti quei
meccanismi che hanno portato a delle conseguenze. Oggi quanti
richiami troviamo da parte dei colleghi in quest'aula, dove si dice
che molte delle difficoltà sono legate al fatto che abbiamo una
plurisede ospedaliera. Abbiamo una serie di servizi che, nel
momento in cui ci sarà l'ospedale unico, potranno essere ridotti,
ci sarà un risparmio, ci sarà una riduzione di costi, ci sarà
un'organizzazione migliore. Di fatto, quando si cerca di attivare
certi meccanismi, forse da parte di qualcuno c'è comunque la
tendenza a cercare di rallentare; questo lo dico, perché questa è
una sensazione piuttosto sentita. Ora, da parte della maggioranza
fin dall'inizio si è cercato di attivare tutti quei meccanismi che
- voglio ricordare - coinvolgono in particolare la Regione e il
Comune di Aosta. È stata costituita una società ad hoc, con
l'obiettivo principale di riuscire a mettere insieme tutte le
procedure delicate ed importanti per poter seguire, in particolare,
l'iter di costruzione dell'ospedale.
Propedeutica a questo passaggio, è la costruzione del parcheggio
uno degli elementi che da sempre ha fatto discutere; in occasione
del primo accordo dell'aprile 2008, quando è stato discusso in
Comune di Aosta, si era evidenziato come la prospettiva di avere un
parcheggio che fosse dislocato in parte lungo la strada
Saint-Martin de Corléans della zona ancora libera dell'ospedale, e,
in parte, come piani al di sotto della struttura ospedaliera -
quindi 320 posti nella zona di Saint-Martin de Corléans e circa 300
nel costruendo ospedale - creasse non poche difficoltà, tant'è che
in questa fase si era cercato di esaminare tale soluzione e da
parte del Comune erano state evidenziate le criticità della
costruzione. Non era impossibile, non si sapeva se i posti
sarebbero stati quelli previsti per questioni di viabilità, in
particolare in rue Saint-Martin, che avrebbero creato problemi
grandissimi, difficili per l'intersezione con altre situazioni che
sono strettamente collegate e a questo punto si è cercato di
trovare una soluzione alternativa: creare le premesse per un
accesso nella zona sottostante, lasciando per un momento la zona di
Saint-Martin de Corléans, che a nessuno piaceva, prevedendo di
entrare nella zona ex Norem, passare sotto via Roma, andare nella
zona prevista per i parcheggi e fare almeno un piano di parcheggi
in più, per riuscire a ridurre il problema e per vedere quelle che
potevano essere le opzioni. A questo punto, nella previsione di
costruire questo, naturalmente bisognava prevedere anche un
parcheggio provvisorio, perché se si metteva mano subito alla zona
dove attualmente c'è il parcheggio provvisorio... e guardate quanti
anni è durato questo parcheggio provvisorio, quindi vale che nulla
dura più del provvisorio!... e chiaramente bisognava prendere
questo parcheggio provvisorio, smontarlo e costruirlo da qualche
altra parte per avere momentaneamente un sostegno al momento in cui
si metteva mano nella zona prevista per la costruzione ospedaliera.
Qual'era l'unica zona possibile che si poteva immaginare, da
utilizzare per un'eventuale momentanea dislocazione del parcheggio,
oggi parcheggio provvisorio? Era la zona del prato di San Lorenzo:
il prato vicino al Père Laurent. Questa ipotesi per correttezza era
stata esplorata, si era cercato di vedere cosa significava smontare
il parcheggio attualmente esistente ed eventualmente ricostruirlo
sempre nella zona del prato del Père Laurent, con tutta una serie
di problemi che credo non pochi avrebbero sollevato, non solo della
distanza, non solo delle conseguenze di occupare per un periodo
così lungo una zona come il prato del Père Laurent e così via.
Questo giochino di spostare l'eventuale parcheggio provvisorio nel
nuovo provvisorio al Père Laurent veniva a costare più di 5.000.000
di euro ed è stato calcolato sui 5.600.000 euro pur facendolo a
fasi.
A questo punto si è cercato di esaminare la soluzione prendendo
contatti con la società Saint-Bernard, che aveva acquistato dalla
società Ambra l'intero complesso immobiliare... perché dico questo?
Perché la società Ambra in precedenza era quella che aveva fatto
un'offerta di vendita prima all'USL per quanto riguardava l'insieme
dell'immobile. Prendendo in considerazione la proposta della
società Saint-Bernard, una prima proposta era quella di dire:
"proponiamo di prevedere la costruzione di parcheggi e nel
contempo, nella parte superficiale (quindi parcheggi sotto), sopra
costruiamo strutture, ambulatori che possano essere acquisiti dalla
Regione"
, questa era un'opzione che è stata a suo tempo
presentata di cui vi è già stato detto. Questo modello di vendita
di cosa futura in tale modo da un punto di vista giuridico, non
poteva essere completato, non si poteva procedere con tale tipo di
logica, perché mentre per i parcheggi vale il principio... a parte
che non erano quelli che poi sono oggi oggetto dell'acquisto,
perché il modello previsto all'inizio era diverso, ma comunque la
prospettiva era totalmente diversa, perché avrei dovuto comprare
anche degli ambulatori, che in linea teorica potevo o costruire da
un'altra parte, o vedere se c'erano in vendita altri ambulatori,
sempre nella zona, quindi si andava contro il principio
dell'infungibilità, che invece è uno dei cardini su cui si fonda
l'acquisto dei metri quadri che sono oggetto di questa delibera e
che serviranno per la costruzione dei posti auto.
Ho voluto fare questa breve ricostruzione, perché la procedura
che è stata seguita ha portato nel tempo a prevedere da una parte
due accordi di programma con il Comune di Aosta: uno a gennaio 2010
laddove si diceva che veniva previsto un parcheggio e la zona di
accesso attraverso l'esproprio della zona ex Norem... e
successivamente, a seguito di accordi e di contatti con la società
sempre Saint-Bernard, con la quale non si poteva prevedere di
acquistare anche la parte in superficie, che aveva un valore
commerciale che non ci interessava, ma la parte che si riferisce ai
metri quadri relativi alla possibilità di costruire zone per i
posti auto... e questa è stata la conclusione a cui siamo arrivati
oggi presentando tale proposta di acquisto. Per completezza e per
cercare di rendere conto a tutti del rispetto di tutte le
normative, sia sotto il profilo giuridico, sia sotto il profilo
economico, abbiamo evidenziato nel documento anche le procedure che
la Giunta ha attivato, e che saranno completate quando avrà
l'incarico da parte del Consiglio, perché è la Giunta che provvede
all'acquisto su mandato del Consiglio, che dà l'indirizzo
dell'acquisto di quest'opera in quanto indispensabile al successo
della proposta sull'ospedale, non solo, ma accelera anche i
tempi.
La procedura di acquisto è avvenuta attraverso una perizia fatta
da professionisti, che hanno analizzato la proposta formulata dagli
uffici e ad un primo esame avevano concluso con un determinato
importo che non era stato accettato dalla società venditrice. A
questo punto è stato chiesto alla stessa società Saint-Bernard di
motivare come mai c'era una differenza di prezzo, che non è
esattamente quello di cui discutiamo oggi, noi non stiamo
discutendo del prezzo, ma voglio dirlo per spiegare le ragioni per
cui c'è stato un ulteriore tempo, necessario per chiedere agli
esperti di provvedere ad un'ulteriore valutazione. Essa è stata
fatta e alla fine c'è stato un accordo sulla prospettiva di
vendita, che oggi noi sottoponiamo, perché in un caso unico, come
questo, non potevamo permetterci di venire qui in Consiglio a dire:
"bene, vi chiediamo di dare mandato alla Giunta di fare
l'acquisto"
, poi arrivavamo dal venditore che diceva:
"scusate, noi a questo non ve lo vendiamo"
.
Vorrei quindi chiarire che non si tratta di un percorso anomalo
o di una delibera diversa da altre che prevedevano il mandato da
parte del Consiglio alla Giunta di attivarsi, per completare le
operazioni per addivenire ad un acquisto. Qui si è voluto mettere
in evidenza che le operazioni sono state trasparenti, chiare, fatte
nel modo più limpido possibile e nel modo più impegnato possibile
da parte sia dei tecnici, sia delle strutture competenti. Non c'è
mai stato il minimo dubbio su quello che doveva essere il
comportamento da tenere sia da parte dei tecnici, sia dalla parte
politica, noi abbiamo detto in modo chiaro che, se non si arrivava
ad un accordo con la Saint-Bernard, noi avremmo dovuto
obtorto
collo
trovare altri tipi di soluzioni, che sicuramente, come è
stato spiegato anche dai tecnici, sarebbero state più onerose, però
nessuno ci poteva obbligare. Qualcuno ha detto:
"perché non
avete espropriato tutto, così risolvevate i problemi?"
. Un
piccolo particolare: questo tema era stato esaminato con i legali,
che hanno sottolineato come, mentre per come era prevista la zona
di accesso ex Norem c'era la possibilità e la giustificazione per
prevedere un esproprio, non era immaginabile prevedere un esproprio
di un intero immobile, che prevedeva sì la parte dei garage, ma
anche la parte di immobile sovrastante, per cui non c'erano le
motivazioni per prevedere un esproprio. Per tutte queste ragioni -
poi se ci sono altri chiarimenti sono a disposizione per darli -
noi riteniamo che con questo acquisto si faccia un passo avanti
molto importante per una accelerazione, perché i tempi per la
costruzione saranno ancora comunque lunghi, però questo prevede già
di poter autonomamente avere risolto il problema dei parcheggi.
Questo ci porta a dire che, una volta che il progetto è fatto, si
può cominciare senza avere tutti i disguidi conseguenti allo
spostamento del parcheggio, all'utilizzo di altre aree e tutti gli
oneri ad essi connessi.
Adesso non sto a leggere puntualmente tutti i commi della
delibera, che credo elenchino tutte le situazioni che si sono
venute a creare, punto per punto sono stati specificati i vari
passaggi degli accordi di programma, che ho citato, è stato
spiegato quali erano le opzioni del Comune di Aosta, il perché
abbiamo operato in questo modo, cosa è stato fatto da parte degli
esperti, che sono quelli che hanno provveduto, e che servirà a noi
della Giunta per attivare questo progetto. È stato spiegato, perché
si è ritenuto indispensabile questo passaggio per arrivare alla
definizione di una procedura molto difficile, ossia quella di
realizzare l'ospedale nella zona che abbiamo indicato. Con questo -
sono comunque a disposizione per eventuali chiarimenti - spero di
aver dato gli elementi per capire l'urgenza e il perché riteniamo
che questo passo sia fondamentale per procedere alla realizzazione
dell'ospedale. Grazie.
Presidente
- Dichiaro aperta la discussione generale.
Ricordo solo che l'atto ha avuto parere favorevole a maggioranza
con emendamenti della II Commissione.
La parola al Consigliere Louvin.
Louvin (ALPE)
- Grazie Presidente.
Ho sentito il Presidente Rollandin partire molto carico già nel
prevenire argomenti di opposizione, quindi ci aiuta anche nel
nostro lavoro. La tematica in discussione, colleghi, è quella
dell'acquisto di un bene futuro, che consiste in un parcheggio
pluripiano interrato a servizio della struttura ospedaliera nel
comune di Aosta. Molti fuori da quest'aula non hanno neanche ben
capito di cosa si tratti e dove sia localizzato, ne abbiamo avuto
la prova durante i giorni di discussione in commissione, molti ci
chiedevano dove fosse. Siamo in un edificio che ad Aosta è
piuttosto noto, perché era l'opificio Deorsola, luogo in cui si
sfornavano migliaia di panettoni e di colombe che lievitavano
aromaticamente in quegli anni, poi sostituito dal Residence Mont
Blanc negli anni '80, che adesso, dismesso, diventa in parte sedime
sul quale sarebbero realizzati 509 posti auto interrati, che
l'Amministrazione regionale - è vero che è negli atti, ma lo
ricordiamo a beneficio di tutti - comprerebbe per la cifra di
16.900.000 oltre IVA, quindi per 20.000.000 di euro. Una cifra di
tutto rispetto che sta a latere della possibilità che rimane alla
società che vende questi futuri posti auto di realizzare comunque
47 appartamenti di pregio nell'area sovrastante, oltre ad un numero
piuttosto rilevante di un centinaio di posti auto nella parte
interrata.
Quello che a noi interessa... con voi, colleghi, come abbiamo
fatto in commissione e come riteniamo di poter fare oggi ancora
meglio... perché gli ultimi documenti ci sono arrivati solo nella
giornata di ieri dopo sollecitazioni, grazie all'attiva
collaborazione dei nostri funzionari del Consiglio... è poter
esaminare non solo una deliberazione, ma un procedimento, un'azione
amministrativa che prende le mosse già negli anni precedenti e che
è utile ricostruire, perché si abbia luce su questo procedimento
complesso, su questa sequenza di atti, scambi di lettere, riunioni,
perizie, eccetera, che portano oggi l'Amministrazione regionale a
conclusione, su proposta della Giunta regionale, di un'acquisizione
come questa. Sgombero il campo, Presidente, perché lei ha evocato
vicende relative alla localizzazione dell'ospedale, atteggiamenti
dilatori, atteggiamenti ostruzionistici. La questione dell'ospedale
è una questione che è stata ampiamente dibattuta nella nostra
comunità, ci sono posizioni diverse e distinte sulle quali ciascuno
si è espresso, sulle quali con rammarico non è stato raggiunto il
quorum
in un referendum, ma non è tema della giornata.
Oggi il Consiglio regionale discute, all'interno di una scelta
che ha già fatto questa maggioranza, che il Consiglio ha già
avallato, di realizzare dei posti macchina a servizio di tale
struttura. Noi, quindi, ci collochiamo qui, non fuori, tanto perché
sia chiaro di cosa parliamo... è antipatico, altrimenti che ci
siano atteggiamenti non corretti e non ci interessa rallentare
questa procedura: ci interessa che però - di questo credo ne
convengano tutti i colleghi - tutto sia fatto nel massimo rispetto
delle regole e della convenienza e congruità economica di
un'operazione di questa portata, perché (questo è il nostro tarlo)
ci è sembrato che, rispetto a tale soluzione, il treno in stazione
ci fosse, fosse presente 24 mesi fa in modo massiccio ed evidente e
in modo alquanto inopportuno rispetto a questa vostra logica quel
treno è stato lasciato correre. Era il "treno" di un'offerta, che è
stata richiamata e sulla quale torneremo più nel dettaglio, di
poter acquisire l'intero immobile, quindi parte sovrastante e
possibilità edificatoria in interrato, per una cifra di 6.000.000
di euro (arrotondo) e poi vedremo come è andata questa storia...
Oggi, invece, discutiamo di un impegno di spesa per soli posti auto
di oltre 20.000.000 di euro, quindi ciascun valdostano... 160 euro
per i posti macchina a servizio della struttura, per una parte, in
realtà saranno solo due terzi dei posti macchina del futuro
ampliamento ospedaliero.
Provo a ricostruire questo gioco complesso nel modo più semplice
possibile, prenderò qualche minuto, mi perdoneranno i colleghi di
queste lungaggini, ma sono a volte necessarie. Nel febbraio 2008 la
società Ambra, che ha ricordato il Presidente Rollandin poco fa,
offre alla Regione, nella persona dell'Assessore Fosson, la
cessione dell'intero stabile dell'ex Mont Blanc e informa anche
l'Unità sanitaria locale della Valle d'Aosta: siccome si tratta di
un'area che ha una vocazione sanitaria ormai consolidata, ne dà
comunicazione. La dott.ssa Riccardi, quindi il vertice dell'Unità
sanitaria locale, non è felice di questo, è entusiasta, lo comunica
già nel mese successivo e sottolinea - quindi l'Unità sanitaria
locale ne è consapevole - che nelle aree limitrofe al presidio
ospedaliero non esistono altri immobili confacenti alle
destinazioni d'uso necessarie per l'USL. In quel momento non c'è
una società di scopo, c'è l'USL che sta lavorando in ospedale e,
considerando le partizioni interne, le aree esterne destinate alla
movimentazione, una parte di quest'area è già vincolata per le
operazioni di manovra del futuro ingresso delle autoambulanze, e -
aggiunge - parcheggio dei mezzi; quindi già vede concretamente in
quell'area un possibile sbocco di quel genere e lo comunica
all'Assessore Fosson nel marzo 2008. L'Ufficio risorse strutturali
dell'Assessorato della sanità, con il visto dell'Assessore Fosson
sempre, chiede motivazioni perché si proceda eventualmente
all'acquisto, in alternativa alla soluzione di esproprio. Il
Presidente ha richiamato la questione dell'esproprio: si è trattato
allora, da quanto abbiamo potuto ricostruire, di una vicenda... ma
neanche lui era al momento ancora insediato a capo della Giunta...
si trattava di acquisizione possibile di questa struttura. Il 15
aprile 2008 - curiosa questa data - dopo che ha acquisito tutta la
documentazione, dopo che sa già tutto di questa, l'ha già
radiografata, l'Ufficio risorse strutturali dell'Assessorato della
sanità chiede l'avvio della procedura di acquisizione dell'immobile
denominato Residence Mont Blanc sulla base di una nota della
società Ambra, che si è resa disponibile alla vendita dell'intero
complesso ospedaliero. Ve lo volete prendere? Ve lo prendete. Ci
sarà la questione naturalmente delle stime e delle trattative, ma
la disponibilità è alla cessione dell'intero stabile. È curioso che
il 15 aprile... colleghi, è un dato molto semplice... qualcuno di
voi ricorderà che il 13 e il 14 aprile si andò a votare, quindi è
possibile che il 15 aprile l'Assessore Fosson nel firmare fosse
anche un po' distratto e un po' euforico per la vicenda... comunque
la lettera parte il 15 aprile. Poco male è comunque la Giunta che
continua in quella direzione, tant'è che il mese successivo ancora
il Caposervizio del patrimonio regionale scrive:
"La proposta
verrà presa in considerazione in sede di predisposizione del
programma di acquisti immobiliari"
, quel programma rispetto al
quale adesso noi due anni dopo andiamo in deroga per urgenza, ossia
allora si poteva inserire questo immobile tranquillamente,
pianamente, nel programma di acquisto immobiliare. La nuova Giunta
regionale è immediatamente investita, due settimane dopo il suo
insediamento, di tale questione sempre dalla dott.ssa Riccardi a
nome dell'USL, che attira l'attenzione del Presidente sul fatto che
la favorevole collocazione logistica dell'immobile, già predisposto
per un collegamento sotterraneo con il previsto blocco di
ampliamento ad est, consentirebbe la ricollocazione di alcune
funzioni, eccetera. Dice quindi:
"ragazzi, non lasciamocelo
scappare"
, perché questo è fondamentale nella logica
dell'ampliamento ad est, non in quella del nuovo ospedale, ma in
questa è fondamentale! Sottolinea, fra l'altro, di aver periziato
l'immobile e il risultato finale - cito -
"è decisamente
interessante che induce a considerare positivamente l'acquisto
chiavi in mano"
. Si precisa poi che ci sono varie opzioni per
cui si può comprare allo stato, si può comprare aggiustato, tant'è
che la stima - è inutile entrare nei dettagli - è articolata da
quel punto di vista per l'acquisizione dell'immobile nello stato
attuale 6.800.000 euro, i costi di ristrutturazione dell'intero
stabile (compreso gli interrati), 6.800.000 anche questi, e il
costo dell'intero edificio completamente ristrutturato 13.695.000
euro - ripeto - l'intero immobile. Stiamo parlando di qualcosa di
piuttosto importante, non è che in superficie ci sia una capannina,
ma sono migliaia di metri quadri in area considerata di alto pregio
dal punto di vista urbanistico.
L'autunno del 2008 è una stagione di ripensamento però: la
collega Fontana molto intelligentemente attira l'attenzione del
Consiglio sulla questione chiedendo:
"ma a che punto siete nella
trattativa per l'acquisizione di questo Residence Mont Blanc?"
.
La risposta credo che l'abbia un po' sorpresa, forse spiazzata:
"l'Amministrazione regionale
- risponde l'Assessore Lanièce
a nome della Giunta -
ha preso atto di un'ulteriore proposta da
parte del proprietario inoltrata all'USL per l'acquisto di questo
immobile
- la proposta prevede 6.000.000 di euro e 7.500.000
per la ristrutturazione, siamo nell'ordine di grandezza indicato
alla dott.ssa Riccardi, che li riteneva molto interessanti -
tenuto conto del valore dell'immobile... e che quest'ultima
proposta creava dei problemi (cioè il fatto di trasferire
13.500.000 all'azienda USL) e tenuto conto che
l'Amministrazione
- questo è curiosissimo, Assessore Lanièce! -
è impegnata attualmente in diverse ristrutturazioni quale quella
ospedaliera e quella del Dipartimento di prevenzione,
l'Amministrazione regionale ha ritenuto opportuno manifestare un
orientamento non favorevole..."
- quindi ha detto che l'area
non interessava, non ha aperto una fase ulteriore, non ha
scorporato -
rispetto all'esigenza di inserire il Residence Mont
Blanc nel programma degli acquisti regionali. Quindi non interessa
acquisirlo..."
(interruzione dell'Assessore Albert Lanièce, fuori
microfono)
...sto leggendo il verbale, che è su internet, quindi non è
difficile da controllare.
A maggio, pochi mesi dopo, i proprietari dell'area, visto che
non interessa all'Amministrazione regionale, passano la mano alla
società Saint-Bernard, che è la società con la quale la Giunta oggi
porta a compimento la sua trattativa, società che acquisisce per
4.650.000 euro questo immobile. Tanto o poco, su questo ciascuno ha
le proprie opinioni, ma su tale acquisizione in questa piccola
comunità, in questo nostro villaggio tutte le fantasticherie si
scatenano su chi c'è, chi non c'è, su come viene finanziato
l'acquisto. Noi non siamo il luogo deputato per disquisire di tali
cose, ma ci sono delle illazioni anche pesanti sulla localizzazione
della sede legale della società, perché questo... perché
quell'altro... noi riteniamo sia essenziale guardare quanto meno
dal nostro punto di vista la convenienza economica, altre illazioni
le teniamo fuori dalla porta. Il 29 gennaio però - e questo è
ancora importante, quindi gira ancora l'orologio di parecchi mesi -
l'accordo di programma fra la Regione e il Comune di Aosta si
chiude ancora con la soluzione vecchia: con quella che ha ricordato
prima il Presidente nelle sue premesse. Mi permetto di correggerlo,
perché i posti nell'area est non sono 300, ma oltre 600, tanti
erano previsti nell'accordo di programma stipulato con il Comune di
Aosta: 300 a Saint-Martin, 600 lì, 80 i turnanti, questo è l'ordine
di grandezza dei tre posizionamenti che sono richiamati nella
stessa delibera. Ricordo: due parcheggi multipiani interrati, di
cui uno a sud con accesso da via Saint-Martin, per un totale di 320
posti auto in via provvisoria; il secondo destinato agli utenti
fino alla capacità di 620 posti auto nell'area di ampliamento ad
est e poi 80 posti auto durante la fase di realizzazione in un'area
limitrofa alla sede che non era stata identificata, ma questo è
solo per la cronaca. A gennaio di quest'anno quindi la questione
era ancora definita in tali termini e come faccia in 10 settimane a
cambiare totalmente la questione per noi rimane un mistero, tant'è
che con un'accelerata impressionante... voi ricorderete addirittura
la vicenda molto animata di una seduta al cardiopalma al Comune di
Aosta, convocato d'urgenza ad una settimana dalle elezioni, quindi
fuori dall'esercizio dei poteri di amministrazione pieni di un
Consiglio comunale, viene approvata la modificazione dell'accordo
di programma e il giorno dopo la Giunta regionale in parallelo
rettifica questo accordo di programma e lo rettifica rendendo unico
quel bene che si era deciso un anno e mezzo prima di non acquisire,
rendendo la piena e potenziale edificatorietà di un'area che non
consentiva la realizzazione di neanche uno di questi 509 posti
macchina. Su questo il Presidente ha portato qui in aula la
spiegazione, tutti la ricorderanno:
"Cette hypothèse s'est
concrétisée seulement après la signature de l'accord de programme
avec la Commune d'Aoste du 29 janvier 2010, car la société
Complesso ospedaliero Umberto Parini...
- je crois que ce soit
la société Coup -
...a vérifié la disponibilité de la nouvelle
propriété de la zone, sur laquelle est située l'ancienne Résidence
Mont Blanc, à réaliser, en concomitance avec les travaux de
démolition, ces parkings souterrains"
. Una proposta quindi che
sembrerebbe essere emersa unicamente dall'intuizione del nuovo
vertice della società di scopo, che dice:
"non vi siete accorti:
quella è l'unica insostituibile area sulla quale possiamo fare
l'operazione"
. Tutto il resto viene accantonato, non
perplessità su una soluzione... ma viene accantonato; tutte le
altre soluzioni vengono scartate e, di fatto, anche i precedenti
interlocutori della Regione si saranno accorti che avevano il pozzo
di petrolio sotto casa, ma non se ne erano resi conto, ossia il
vero interesse di quell'area non era l'edificazione nella parte
emergente, ma era in una potenzialità che a loro sicuramente non
era nemmeno balenata per la mente!
A questo punto inizia un'operazione di costruzione ed è questo,
Presidente, che a noi dispiace: che ci sia un'operazione di
costruzione di argomentazioni per dire che nessun'altra soluzione è
praticabile, il ragionamento dell'infungibilità e unicità
dell'area. Ho incontrato tante persone che non hanno capito cosa
vuol dire il termine "infungibilità", è un po' sofisticato, ma
sostanzialmente: unica, originale, non altrimenti sostituibile,
proprio quella voglio, non datemene un'altra, perché con un'altra
che, anche facesse lo stesso servizio, non mi andrebbe, io voglio
quella ed esclusivamente quella. Non è un'infungibilità però che è
limitata ai parcheggi, ossia che solo per i parcheggi si può fare
un'operazione di acquisto di cosa futura, perché l'avvocato Pagani,
interpellato dall'Unità sanitaria locale, in un lungo parere che
abbiamo ricevuto nella giornata di ieri non dice questo, ma che, se
ci sono i requisiti di eccezionalità e di non procedibilità in
altri termini, si può usare questo tipo di procedura, che è
l'acquisto di cosa futura, per qualsiasi acquisizione. Perché
questo bene è infungibile? Perché non si vuole guardare a
nessun'altra soluzione alternativa, non sono state prese in
considerazione... e anche nella documentazione che ci è stata
rimessa, nelle stime e in tutti gli altri documenti non sono
valutati comparativamente i costi, le distanze a cui si faceva
riferimento prima:
"mah, non si può, la ferraglia la
spostiamo..."
, eccetera. Ci sono delle altre soluzioni
praticabili, tutto ha un costo, tutto ha una distanza, tutto è
misurabile, tutto è comparabile, ma se si parte dall'idea che non è
comparabile nessun'altra soluzione, la conclusione è sempre la
stessa: il prezzo sale. Se voglio imporre il mio prezzo per questa
penna, perché voglio che cresca e qualcuno di voi vuole
assolutamente averla, nonostante la possa avere per un euro e mezzo
in un qualsiasi negozio, sono io a dettare legge e qui a dettare
legge è un interlocutore, chiunque esso sia, che si avvale di una
teoria che ancora adesso non capiamo come abbia potuto essere messa
in campo, la teoria del compasso: deve essere entro 250 metri;
abbiamo chiesto perché nei 250 metri. C'è una ragione, arbitraria,
ma comunque c'è una ragione: perché in 7 minuti si deve poter
arrivare alla nostra macchina; 7 minuti per fare 250 metri! Non
siamo tutti dei campioni di velocità, i cittadini in media avranno
minor muscolatura di Usain Bolt, ma 250 metri li facciamo in
qualcosa meno che 7 minuti. Il rapporto che è stato applicato (e ci
è stato confermato in commissione) è di 0,6 metri al secondo; no,
qualsiasi dato sulla percorrenza normale dà più del doppio, in 7
minuti si fanno oltre 500 metri di distanza, quindi questo porta in
campo altre soluzioni. Non dico qui, non siamo a disquisire se
migliori o peggiori ma, nel momento in cui tratto con qualcuno e
chiedo a qualcuno di sedersi al tavolo per comperare un bene, non
posso dirgli che solo il suo è per me interessante, perché gli
altri sono a 300, 350, 400 metri dall'ingresso del mio ospedale.
Questo abbiamo contestato, su questo non ci siamo trovati,
colleghi, d'accordo con le valutazioni che sono state espresse in
commissione. Tacciamo poi di altri aspetti, che sono sicuramente
marginali, ma che denotano ancora una grossa approssimazione in
questa vicenda: questioni di corsie di accumulo per l'ingresso, da
dove si entra, dove si esce... funzionari interpellati che
squadernavano le mappe e dicevano:
"ma queste sono superate,
perché adesso si entra da viale Gran San Bernardo, non si entra più
da via Roma"
, eccetera. Questi sono aspetti tutto sommato di
dettaglio rispetto alla questione, quello che ci interessa, e sul
quale vi chiediamo di concentrare la vostra attenzione, è la
trattativa, perché una trattativa deve essere guidata dall'offerta,
perché deve essere l'offerente a poter fare il prezzo e solo ed
esclusivamente le sue ragioni e le sue convenienze devono essere
messe sulla bilancia. Perché si è determinato prima il valore della
nostra disponibilità finanziaria: noi possiamo arrivare fino a
20.900.000, invece si chiude a 20.300.000, quindi abbiamo ancora
risparmiato dei soldi... questo non è il nostro concetto di
convenienza.
Per noi questa situazione, Presidente, glielo diciamo
tranquillamente, è una situazione di procurata urgenza, ossia si
sono create delle condizioni in questa procedura, perché l'urgenza
a cui lei fa riferimento si realizzasse appositamente. Perché, se
mi metto io stesso nei guai, se io stesso ritardo le operazioni e
mi metto in questo
cul de sac
, chiunque venga ad offrirmi il
bicchiere d'acqua poi mi trova nella condizione di dover aprire il
borsellino e pagare quanto mi chiede. Questa è una stima che
consideriamo molto squilibrata, io lascerò poi la parola ai
colleghi che interverranno sicuramente con maggior competenza e con
grande approfondimento, perché abbiamo preso sul serio tale
questione e vogliamo che si arrivi fino in fondo con una decisione
consapevole, ma nella quale ciascuno di noi qui prende
responsabilmente, personalmente le proprie responsabilità, perché
noi non crediamo che il Consiglio regionale possa lavarsi le mani
di tale questione, dicendo alla Giunta:
"veditela tu, sei tu che
porti a conclusione questa operazione"
. Nel momento in cui ho
stabilito quanto denaro ho sul tavolo, qual è la stima, ho già
l'accettazione della controparte privata rispetto alla conclusione
di questa operazione, quell'articolo 9, comma 4 - che il Presidente
ha ricordato all'inizio della sua relazione - è lo strumento
tecnico che dice che uno e uno solo è il soggetto responsabile di
questa deliberazione, che è adottata al di fuori della procedura
normale e questo soggetto è il Consiglio regionale. Ci dispiace che
proprio in commissione sia venuta questa proposta di emendamento
che oggi abbiamo agli atti, di votare quindi una delibera che dice:
"preso atto di tutto quello che è successo..."
,
provideant consules
come dicevano i latini... facciano
loro... in realtà, loro fanno quello che si decide qui che deve
essere fatto e, rispetto a questa decisione, non per ritardare, non
perché vogliamo un'altra localizzazione dell'ospedale, ma perché
questa procedura è una procedura non adatta, non corretta, non
conveniente per la nostra Regione, non congrua nei suoi valori
finali, noi riteniamo che questa proposta sia da rimandare al
mittente, che sia da riconsiderare l'intera questione e, se tale
nostra opinione sarà condivisa anche dai colleghi, diamo la massima
disponibilità affinché su tale terreno si lavori con serietà ed
attenzione. Grazie.
Presidente
- La parola al Consigliere Donzel.
Donzel (PD)
- Egregio Presidente, cari colleghi,
nell'avviare la discussione su questo delicatissimo tema che oggi
abbiamo all'attenzione, sono rassicurato dal fatto che anche i
colleghi dell'ALPE abbiano condiviso una preoccupazione che avevamo
e che è stata puntualmente confermata da una certa presa di
posizione del Presidente in apertura, quindi l'intenzione di
discutere nel merito di questa delibera, di non farci trascinare in
una discussione che riguardi una diatriba fra nuovo e vecchio
ospedale, fra dentro e fuori le mura, fra tutto nuovo o
ristrutturato, fra sede unica o plurisede: vogliamo parlare del
parcheggio della struttura ospedaliera che dovrebbe insistere nella
città di Aosta. Presidente, quindi, da questo punto di vista, non
vi è alcuna intenzione di riaprire questioni, abbiamo ampiamente
discusso già in sede referendaria, vogliamo invece stare al merito
della discussione.
Come altre volte su altre questioni, su altre leggi, la
questione è: qui c'è qualcuno che ha voglia di fare, il tempo per
fare le cose è ristretto, si è perso tempo a causa di questa
minoranza che "mette i bastoni fra le ruote", che non lascia
lavorare, adesso chissà magari scopriremo che alla maggioranza si
aggiungono altre 4 unità così sarà una maggioranza un po' più
rinforzata di modo che questa astiosa e così guerrigliera minoranza
che infastidisce, che non lascia prendere provvedimenti, che non
lascia approvare leggi, che "mette i bastoni fra le ruote" potrà
consentire di accelerare i tempi per realizzare un'opera che -
siamo i primi anche noi a dirlo - è necessaria e serve ai cittadini
valdostani. Due sono le condizioni per cui si fa un ragionamento
attorno ad un acquisto: uno è il potenziale di denaro che si ha in
tasca, l'altro è il prezzo che viene messo in campo dal possessore
del bene.
Tornerò allora più avanti sul concetto chiave che ha portato ad
acquisire questo parcheggio, che è il concetto di infungibilità, ma
devo dirvi che, a differenza di quello che pensavo, la parola
sembra incomprensibile, ma non c'è cittadino aostano o valdostano
con cui ne abbia parlato che non riesca a capire il senso di un
tipo di compravendita di questo tipo, ossia, nel momento in cui tu
sei uno pieno di soldi, ne hai tantissimi e vuoi acquisire un bene
che è un bene unico, è naturale che il cittadino capisce che quel
bene aumenta di valore e di prezzo, dice:
"questo è in
riccastro, è pieno di soldi e io, che sono l'unico che possiede
questo bene, glielo faccio pagare tantissimo"
. Il cittadino
quindi capisce perfettamente cosa succede in una compravendita di
questo tipo, magari non conosce il termine "infungibilità", ma sa
cosa vuol dire. Andiamo allora a vedere se questo compratore, ossia
la Regione Valle d'Aosta è piena di soldi, quindi cosa le cambia?
"Dobbiamo realizzare un ospedale, abbiamo un sacco di quattrini, ma
compriamo qualunque cosa a qualunque prezzo!". Mi ha però colpito
molto l'intervento di stamani dell'Assessore Pastoret rispetto alla
possibilità di dare qualche soldo in più nel bonus riscaldamento,
allora la Regione cosiddetta "piena di soldi"... l'Assessore ci ha
detto:
"Oggi abbiamo il dovere di dire chiaramente come stanno
le cose rispetto ad un anno fa, quando si parlava di introdurre il
bon chauffage, le cose sono assai cambiate, nessuno ignora, né può
ignorare che la recente manovra di stabilizzazione della finanza
pubblica, legge n. 122, ha introdotto nuove e pesanti restrizioni,
alle quali dobbiamo soggiacere. Ci troveremo di fronte ad
un'importante riduzione di entrate, alla quale dovremo far fronte
con tagli che abbiamo già messo in atto nelle prime stime e
proposte di bilancio. Ora, come avrà modo di spiegare meglio
l'Assessore Lavoyer
- quindi si riferisce a tutta la Giunta -
quando presenterà il bilancio, siamo nell'obbligo di stabilire
quali sono le cose irrinunciabili che vanno mantenute con forma e
capienza adeguate in bilancio e quali quelle di cui si può fare a
meno"
. Non siamo quindi più quella Regione che aveva soldi da
buttare, perché anche qui, rispetto alle cifre, le ipotesi di
calcolo dei tagli della manovra finanziaria si aggirano attorno ai
25.000.000 di euro, questo acquisto ne vale 20.000.000: ragazzi, è
una manovra finanziaria! Tutto quello che tagliamo lo mettiamo lì,
invece di salvare i posti di lavoro, noi compriamo parcheggi?
Questo è il punto di domanda...
(alcuni consiglieri, fuori microfono) -
no, no, no!
Donzel (PD)
- ...state calmi, potevate intervenire prima
di me! Caro collega Agostino, intervenga pure, poteva farlo prima
di me, stia calmo! Stiamo cercando di ragionare in termini di
costi, di possibilità di denaro, quindi abbiamo un'urgenza, abbiamo
tanto denaro, non badiamo al prezzo: si compra! Il rigore nella
spesa, per quanto ci riguarda, è un obiettivo assolutamente
condiviso, Assessore Pastoret: questo lo diciamo sia a livello
nazionale che regionale; quindi, se si può acquistare un bene
risparmiando, lo si deve fare! Ipotizziamo che un bene come quello
in questione... che, per la realizzazione di un'opera come quella
in questione, si vada tramite appalto pubblico, ossia tramite asta
pubblica; se andate a vedere - non sono un esperto del settore,
però mi sono fatto spiegare come vanno le cose -, normalmente nella
realizzazione di opere di questo tipo per appalto pubblico ci sono
ribassi del 30 percento. Noi compriamo a più del prezzo pieno
quello che facendo con asta pubblica... pagheremmo il 30 percento
in meno in un momento di grave crisi economica, di difficoltà
finanziaria per la Regione Valle d'Aosta. Ma allora c'è o non c'è
la difficoltà finanziaria? C'è quando bisogna dare alla gente e,
quando invece dobbiamo fare delle opere faraoniche, non c'è
più?
Vi è poi un altro punto... e anche qui si tratta di questioni
tecniche molto delicate, quindi io non sono altro che un
insegnante, un politico e posso essere smentito dagli esperti, dai
tecnici, eccetera, ma anche qui siamo di fronte a quelle cose che
la gente comune capisce, perché, quando si va nel mercato, il
cittadino comune, anche quello che non ha titoli di studio, è in
grado di fare i conti, perché, se manda avanti una famiglia, certe
cose le capisce. Quando si tratta di fare la perizia di un bene,
occorre tener conto se quel bene che è lì noi lo compriamo alle
condizioni che sono in possesso del venditore, ossia se la società
Saint-Bernard ci dà un qualcosa che possiede. In realtà, la società
Saint-Bernard non possiede alcuna autorizzazione a perforare il
suolo cittadino, ad andare sotto di 3-4 piani: assolutamente non ce
l'ha, non può venderla! È l'amministrazione pubblica che le dà la
deroga, ma allora, scusatemi, io amministrazione pubblica faccio
una deroga e tu mi fai pagare lo stesso prezzo come se tu fossi
proprietario di quella deroga? Ma non sta in piedi! Qui sarà
ovviamente compito di altre sedi, di esperti che vorranno metterci
il naso in questa cosa, ma qui c'è un passaggio che non funziona,
qui c'è qualcuno che vende ciò che non ha e chi compra è quello che
gli ha concesso la cosa che fa acquisire valore all'immobile...
ossia noi compriamo una cosa nostra; noi pubblico compriamo la
deroga? Mi scusi, Presidente, saranno poi le perizie di altri a
smentire se dico delle sciocchezze, ma questa della deroga è una
cosa seria! È stata fatta una deroga, quindi la società vende
qualcosa di cui non è di fatto proprietaria.
Altra piccola riflessione in termini di paragone. Anche qui può
darsi che mi sbagli, ma la clinica di Saint-Pierre, di cui sono
state fatte inaugurazioni, è stata sponsorizzata in Valle d'Aosta,
è costata 13.800.000 euro, se non vado errato, ossia l'intera
clinica è costata 13.800.000 euro e noi paghiamo 20.000.000 di euro
500 parcheggi? Francamente vedo una certa differenza fra le due
cose... com'è possibile che un'intera clinica costi 13.000.000 e
500 parcheggi costino 20.000.000 di euro?
Anche qui una verifica sul costo dei parcheggi... scusate, non
sono dei parcheggi garage, sono dei parcheggi interrati... ci
direbbe che anche l'acquisto di un singolo parcheggio in una zona
di pregio come quella dell'ospedale può aggirarsi, sparando delle
cifre importanti, intorno ai 30.000 euro. Naturalmente se una
singola persona vuole acquisire un singolo parcheggio interrato,
può darsi anche che sia... ma faccio uno sproposito, voglio
regalare il parcheggio a mia figlia... e dice 40.000 euro. Ci può
stare in quell'area che si possa spendere per un parcheggio 40.000
euro, ma chiunque sa che se devo comprarne 509, man mano che
aumenta il numero diminuisce il prezzo! Non può essere che li
compro tutti a 40.000 euro! Non dovrò mica fare regali a go-go! Man
mano che aumenta il numero diminuisce il costo del bene. Anche qui
penso che - un ragionamento che abbiamo più volte fatto - nessun
privato comprerebbe con la logica che ci è stata rappresentata oggi
in quest'aula, è un'azione che viene fatta fuori dalle logiche del
mercato; allora è facile dire:
"basta far pagare le tasse ai
cittadini!"
e poi scialacquiamo i loro soldi? Certo che, se li
scialacquiamo, dovremo poi fare nuove tasse, aumentare l'IRPEF,
eccetera; quindi ecco che ci vuole rigore nell'utilizzo del denaro
pubblico, tanto più in una fase come questa.
Un ultimo passaggio per tornare ancora sulla questione
dell'infungibilità, perché si dice:
"le altre possibilità erano
molto più onerose di questa"
. Francamente, sarà nostra
forma
mentis
, abbiamo provato a riflettere su altre soluzioni e ci è
venuto in mente (ma può darsi che ci siamo sbagliati) che siamo
entrati in possesso di quella enorme superficie che è la sede
dell'ex Caserma Testafochi, una superficie gigantesca su cui ci è
stato più volte detto che non si interverrà in un'unica operazione,
ossia non si farà un intervento di colpo per risanare l'intera
caserma, anzi si parla di salvare il primo corpo. In una riunione
utilissima che abbiamo avuto in sede di commissione, quando ancora
non c'era la società della nuova università, l'allora responsabile
dell'Assessorato dei lavori pubblici che ci mostrava i progetti ci
disse:
"può darsi che verranno realizzati dei corpi che verranno
utilizzati parzialmente già dagli studenti e poi man mano si
procederà, perché si tratta di un'opera che prenderà molto
tempo"
. Da qui la domanda: ma non si poteva delocalizzare il
parcheggio nella sede dell'ex Caserma Testafochi a costo zero? Cioè
al costo della costruzione del parcheggio, che sarebbe poi servito
provvisoriamente durante l'utilizzo parziale dei lavori
dell'università, in attesa di costruire i parcheggi sotterranei
all'università. Avremmo quindi "colto due piccioni con una fava",
come si dice, ossia avremmo avuto i parcheggi per l'ospedale ad un
prezzo certamente non questo e i parcheggi provvisori per
l'università in attesa della costruzione dei parcheggi sotterranei
dell'università. Non vorrei che, anche quando ci avvieremo a
costruire l'università, ci troveremo di nuovo a disegnare un'altra
infungibilità, a strapagare altri parcheggi, perché non abbiamo
quelli per l'università.
Queste sono le nostre ragioni, semplici, che ci fanno dire che
tale operazione poteva essere condotta in modo diverso, che non è
un'operazione appropriata nel
quantum
, non è un'operazione
appropriata nei tempi, non è un'operazione che dovrebbe fare
un'Amministrazione che ha sbandierato che siamo in un momento di
crisi e chiede di "tirare la cinghia" ai cittadini, mentre lei
scialacqua il denaro pubblico.
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Prima di entrare in modo specifico nell'argomento, ricordiamo,
come è già stato detto, che questa procedura non è usuale per il
Consiglio, lo ha già spiegato il Presidente della Regione, per tale
motivo abbiamo cercato di approfondire nei particolari tutto
l'iter, scindendo l'aspetto politico da quello più prettamente
tecnico e devo dire che dai due interventi che mi hanno preceduto
sono marcati i due aspetti. Evidentemente il collega Louvin, che
parte da un ragionamento probabilmente sull'ospedale nuovo,
piuttosto che l'ospedale vecchio, fa tutto un iter che partendo da
lì porta a dire che questa è una delibera in cui si è procurata
l'urgenza. Non cadrò in questo tranello, collega, perché lei è
molto bravo, quindi non andrò su tali argomenti che non sono, a mio
avviso, così pertinenti rispetto alla delibera di cui discutiamo
oggi. Ci sono state delle posizioni prese nella precedente
legislatura, evidentemente le cose sono cambiate sia sotto il
profilo strutturale sia sotto il profilo della proprietà dell'area,
per cui è ovvio che tutti questi meccanismi non possono entrare
nella discussione di oggi a nostro avviso. Mi ha fatto piacere che
ha ricordato in modo particolare il discorso legato all'opificio
Deorsola, dove si fabbricavano i panettoni, sono stato un operaio
della Deorsola, facevo panettoni anch'io, per cui ricordo
volentieri questo passaggio della mia gioventù.
Vorrei portare la discussione per quello che ci compete, proprio
perché abbiamo cercato, nell'ambito di una discussione che sapevamo
delicata, di pesare le parole, per cui entreremo nei particolari
secondo quanto abbiamo appreso in commissione, dove peraltro
abbiamo lavorato con assiduità. Colgo l'occasione per rimarcare
quali sono stati i nostri interlocutori: il Segretario generale
della Regione, il Coordinatore del patrimonio legislativo e legale
della Presidenza della Regione, il Coordinatore, il Direttore della
Direzione espropriazioni e patrimonio, il Caposervizio contratti
immobiliari Dipartimento bilancio, finanze e patrimonio
dell'Assessorato bilancio e patrimonio, nonché il Caposervizio
risorse dell'Assessorato della sanità, nonché gli esperti
incaricati (gli ingegneri Maione, Caruso), oltre al dottor Giunti
che abbiamo audito in commissione. Perché ho voluto citarli? Perché
nell'intervento più tecnico del collega Donzel si fa un riferimento
più alla questione periziale, quindi inerente alla delibera di cui
oggi stiamo discutendo e qui dobbiamo intenderci: o facciamo un
ragionamento se noi, come consiglieri regionali, riteniamo che
questa dell'acquisto sia la scelta politica giusta, naturalmente
nel momento contingente, oppure si vuole attaccare la metodologia,
le perizie, le valutazioni economiche, allora, secondo me, parliamo
d'altro. Se oggi quindi, riportando nell'alveo della discussione
più prettamente inerente all'argomento, dovessimo chiedere alla
popolazione, magari con un referendum (tanto caro all'opposizione)
se ritiene più opportuno che l'Amministrazione regionale acquisisca
o costruisca una struttura adibita a posti macchina a servizio
dell'ospedale regionale ad una distanza di 250 metri, piuttosto che
ad una distanza di 800 metri o 1.000 metri, crediamo che la
risposta sarebbe ovvia; ecco siamo partiti da questa semplice
domanda e ci siamo dati una risposta ovvia, evidentemente.
Evidentemente non ci siamo fermati a questa considerazione, infatti
abbiamo puntigliosamente analizzato l'intero iter del
provvedimento, affidando ciò che non è di nostra competenza ai
diversi tecnici responsabili del relativo procedimento.
Altro cenno che ci preme sottolineare riguarda la stesura della
deliberazione di Giunta, che ci pare particolarmente dettagliata ed
esaustiva, consentendoci anche in questo caso un giudizio
appropriato. Entrando più nello specifico anche per sommi capi,
vale la pena di ricostruire i passaggi più rilevanti dell'intera
vicenda. Tralasciando qui tutte le premesse che partono dal 2003
con il progetto di un unico presidio ospedaliero, lo studio di
fattibilità del 2004 integrato poi nel 2007, si giunge a gennaio
2010 alla sigla dell'accordo di programma fra Regione e Comune di
Aosta per realizzare un presidio ospedaliero con una spesa intorno
ai 145.000.000 di euro. L'accordo di programma prevede la
realizzazione di due parcheggi multipiani interrati: il primo a sud
con accesso da via Saint-Martin de Corléans per 320 posti auto, uno
ad est di 620 posti destinati agli utenti. Nello stesso accordo la
Regione si era impegnata a reperire un'area per l'allestimento di
un parcheggio provvisorio per gli utenti in una zona limitrofa alla
sede ospedaliera di circa 80 posti auto, a completamento dello
studio di fattibilità.
Nel corso della conferenza di programma del 3 maggio 2010 si è
esaminato lo studio elaborato dalla società Coup S.r.l., che ha
considerato l'opportunità di intraprendere un'iniziativa che
consentisse una trattativa con la società Saint-Bernard S.r.l., che
sta costruendo i 47 alloggi e le relative pertinenze, per valutare
la possibilità di acquisire un parcheggio interrato a servizio
dell'ospedale per 510 posti auto. Fatto sostanziale, a nostro
avviso, è che tale parcheggio sarebbe collegato con quello previsto
alla base del nuovo corpo ospedaliero e sostituirebbe i due
parcheggi previsti: quello a sud per il quale nel corso delle
procedure di definizione dell'accordo di programma erano state
evidenziate da parte del Comune di Aosta significative criticità di
realizzazione legate al consistente traffico nell'asse est-ovest
(via Saint-Martin de Corléans e corso XXVI Febbraio) e quello
previsto in area limitrofa ancora da individuare. Sulla base di
questa opportunità, peraltro ben documentata da tutti gli esperti
responsabili, Regione e Comune di Aosta hanno concordato di
integrare l'accordo di programma con l'acquisto del parcheggio in
questione.
Per quanto riguarda la procedura volta alla verifica
dell'effettiva infungibilità del bene, nonché alla puntuale
valutazione del rapporto costi-benefici, la Giunta ha incaricato i
dirigenti responsabili di procedere ad ulteriori analisi ed
approfondimenti rispetto a quelli già svolti dalla società
incaricata, la Coup, al fine di produrre un quadro completo ed
esaustivo di tutti i presupposti ritenuti indispensabili dalla
giurisprudenza amministrativo-contabile per un ente pubblico per
giungere alla compravendita del bene in questione. Stessa procedura
è stata poi adottata con l'incarico affidato agli ingegneri Maione
e Caruso e allo stesso dott. Giunti, i quali, oltre a verificare la
stima del valore di acquisto, hanno verificato ulteriormente
l'effettiva infungibilità del bene, sottolineando, fra l'altro,
come l'operazione fosse conveniente sia perché il percorso fra la
struttura in oggetto (posti macchina) e l'ospedale rimarrebbe tutto
al coperto rispetto ad altre soluzioni, sia perché, non essendoci
bisogno di costruire un parcheggio provvisorio, si avrebbe un
risparmio finanziario intorno al 12 percento. In definitiva, la
perizia estimativa, debitamente asseverata, risulta completa,
esaustiva e, in particolare, conferma l'infungibilità del bene
anche nella combinazione di più opportunità legate fra loro in modo
indissolubile, nonché i rapporti di mercato. La perizia conferma
l'utilità di ricorrere all'acquisizione della struttura di via Roma
per la prossimità all'ospedale e per la semplicità di utilizzo e
per la sicurezza; conferma ancora il rapporto favorevole
costi-benefici dell'acquisto rispetto al ricorso alla procedura
espropriativa.
Nell'ambito della trattativa poi è stata prodotta da parte della
Regione una perizia estimativa del valore di 15.000.000 con una
richiesta da parte della società Saint-Bernard intorno ai
19.000.000; nel corso di un incontro tenutosi al Palazzo regionale
fra le parti, è stato chiesto alla società di esplicitare gli
elementi a corredo di tale richiesta. Successivamente, nel corso di
un'ulteriore riunione, si è preso atto delle valutazioni tecniche
ed economiche espresse dai periti nominati dalla Regione ai fini
della determinazione del
quantum
aggiuntivo del
corrispettivo, così come indicato in perizia, in relazione ai
maggiori oneri riferibili alla struttura oggetto di concessione
edilizia. Dopo attente e minuziose analisi, vista la specificità e
la complessità dell'opera, i tecnici incaricati hanno quantificato
l'offerta economica in complessivi 16.900.000 più IVA da
corrispondere in tre rate.
Oggi, quindi, siamo chiamati ad approvare una deliberazione
della Giunta regionale che prevede l'acquisto di un parcheggio
pluripiano interessato per un totale di 509 posti auto, più tutte
le relative pertinenze. Alla Giunta regionale spetterà l'iter di
tutta la parte relativa agli atti esecutivi diretti all'acquisto
del bene, dando atto che il contratto preliminare di acquisto di
cosa futura dovrà contenere precise sanzioni in caso di
inosservanza dei relativi obblighi contrattuali.
Prima di terminare, mi si consenta di sottolineare il lavoro
svolto dalla commissione grazie alla notoria disponibilità del
Presidente Rosset, che ci ha consentito di approfondire tematiche
tecniche per molti di noi poco conosciute. A tal proposito, nella
consapevolezza della distinzione dei ruoli, vogliamo ringraziare
gli esperti che hanno redatto le perizie e valutato le offerte
della controparte consentendoci la giusta serenità nella scelte che
oggi ci competono.
Presidente
- La parola al Vice-presidente Chatrian.
Chatrian (ALPE)
- Grazie Presidente.
Vorrei tranquillizzare il collega Salzone, che in questi ultimi
13 anni il Consiglio più volte ha acquisito a patrimonio tramite la
legge n. 12/1997 articolo 9, comma 4, in sede d'urgenza, approvando
d'urgenza l'acquisizione a patrimonio nel deliberato del Consiglio
con la procedura già realizzata e conclusa da parte degli uffici o
da parte di tecnici esterni, quindi è una procedura utilizzata
sovente da quando è stata approvata la legge.
Vorrei fare qualche considerazione su questa importante
deliberazione. Si tratta di un atto dalla storia molto breve, nato
recentemente, ma si potrebbe dire proiettato fin da subito al
futuro, come direbbe D'Annunzio citando Dante:
"cosa fatta capo
ha"
e andiamo avanti. Intendo affrontare l'esame di questo atto
soprattutto puntando alla sostanza, anche se per la prima volta, in
tale caso, pure la forma ha una sua importanza.
Ribadisco brevemente, Presidente, lei sa bene che il gruppo di
ALPE avrebbe fatto altre scelte rispetto all'Ospedale di Aosta, è
già stato detto più volte oggi, si è già discusso in merito. I
valdostani però tre anni fa si sono espressi a favore
dell'ampliamento dell'ospedale esistente e non invece per la
realizzazione di un unico ospedale nuovo ubicato fuori dalla città
e chiudiamo subito la parentesi; questa è ormai storia.
Veniamo però alla sostanza. Lei nel novembre 2009 decide
politicamente di costituire una società di scopo, la Coup, per far
fronte ai lavori di ampliamento del complesso ospedaliero. Come
ormai siamo avvezzi da quando si è insediata questa Giunta, le
grandi operazioni avviate nella nostra regione devono avere solo ed
esclusivamente un amministratore unico, è una sua scelta,
Presidente. La ribadisco perché, a mio avviso, è importante, ma
perché è più snello, costa di meno, è più semplice e rapido, o
semplicemente perché è più semplice per lei, è più diretto, senza
fronzoli e tempo perso, senza eventuali altre discussioni o
confronti poco utili, insomma senza perdite di tempo?
In legge a dicembre 2009 si prevedono i fondi: 145.500.000 euro
per l'ampliamento dell'ospedale e il 29 gennaio assistiamo alla
firma dell'accordo di programma fra Regione, Comune di Aosta e
Coup. All'interno di questo pacchetto è tutto compreso, lavori,
spese progettuali, direzione lavori, imprevisti, sicurezza, 1.020
posti auto e l'IVA; questo è il sacrificio richiesto alle casse
pubbliche per l'ampliamento dell'ospedale. Due mesi dopo, ad
aprile-maggio, con un'accelerazione mai vista nei normali iter
burocratici, si giunge con una procedura pianificata alla virgola
in ogni minimo particolare, all'integrazione dell'accordo di
programma. È una semplice integrazione, ma ben complessa e siamo al
21 maggio, due giorni prima delle elezioni comunali, come è stato
sottolineato da tutti i colleghi. Riesaminando la scaletta degli
incontri, delle comunicazioni e delle conferenze di servizio messe
in campo in tutta fretta nel mese di maggio, quella messa in piedi
mi è sembrata una perfetta macchina da guerra, più celere ed
efficace di quanto si riesca a fare nel privato. Complimenti! Per
una volta l'Amministrazione regionale ha raggiunto il
top
nell'ottimizzazione delle sue procedure amministrative. Sempre il
21 maggio la Giunta incarica due professionisti esterni di redigere
uno studio che doveva contenere, oltre alla stima del più probabile
valore di acquisto quasi secondario dell'ex Residence Mont Blanc,
anche ulteriori elementi soprattutto tecnici, economici e
valutativi volti alla verifica dell'effettiva infungibilità del
bene. Non dico di più, è già stato detto a sufficienza sulla
blindatura dell'infungibilità del bene, quasi una relazione più di
tipo economico che non di tipo tecnico. Presidente, chiediamo a
lei, perché non abbiamo quel compito, come mai questo non sia stato
fatto prima per l'integrazione dell'accordo di programma o durante
l'accordo di programma, prima di modificare gli strumenti
urbanistici che dovevano permettere di edificare più di 500 posti
auto nel sottosuolo.
"Senza la mano pubblica
- è stato detto
-
nessuna potenzialità"
... lei non è d'accordo... io le
ribadisco che senza l'intervento pubblico non c'era alcuna
possibilità all'interno del sottosuolo.
Perché in un mese, anzi meno, avete blindato l'acquisto sulla
carta senza però blindare il
quantum
? È sempre una domanda,
lei non ci risponderà, da come capisco. Quel
quantum
fissato
il 20 settembre 2010, dopo un tira e molla, qualche offerta e
qualche contro offerta, qualche flusso finanziario in più e qualche
costo, o complessità, o difficoltà in più o in meno... Mi chiedo
cosa sia successo nei mesi di marzo, aprile e maggio di quest'anno.
Ce lo chiediamo tutti e qualcuno ha avuto un'illuminazione: lì e
solo lì si possono e si devono costruire i nuovi parcheggi per
l'ospedale ampliato.
I mesi estivi invece sono stati dedicati alla ricerca del più
probabile valore di acquisto, 4 mesi riassunti dettagliatamente in
delibera. Ci sono perfino troppi dettagli riportati in questa
delibera, al punto da destare il sospetto che chi ha lavorato di
cesello lo ha fatto con quella consapevolezza che sarebbe stata
letta attentamente, che qualcuno avrebbe cercato di smontarla.
Provate a confrontarla con altre deliberazioni anche molto
importanti, nettamente superiori dal punto di vista economico, di
autorizzazione all'acquisto, come mai c'erano dei timori intorno a
questo atto? Come lei sa, il nostro gruppo cercava di avere
informazioni ed elementi sugli sviluppi della questione, come
gruppo consiliare abbiamo richiesto la perizia consegnata dai
tecnici incaricati e abbiamo appreso che i periti hanno valutato il
bene in condizioni di libera concorrenza in complessivi euro
18.000.000, IVA compresa. Abbiamo potuto esaminare anche la
relativa corrispondenza, per poi, alla prima adunanza consiliare
dopo la pausa estiva chiedere lo stato dell'arte del dossier,
l'infungibilità del bene, le problematiche eventuali urbanistiche,
i valori di mercato da dove venivano, ma non abbiamo ottenuto
risposta. Il giorno successivo al Consiglio, il 23 settembre,
evidentemente l'iter era concluso e la Giunta ha approvato l'atto,
il valore assegnato all'operazione è stato di 20.300.000 euro,
tutto compreso. A questo punto però vorrei sottolineare una strana
coincidenza. La Coup il 7 luglio ha approvato il programma
pluriennale 2010-2018, dove la somma stimata, senza i potenziali
509 parcheggi della Saint-Bernard, è pari a 124.500.000 milioni di
euro, "ballavano" 20.900.000 milioni di euro. Nella delibera di
Giunta si afferma che la somma a disposizione eventuale per
l'acquisto dei nuovi parcheggi dalla Saint-Bernard è pari a
20.900.000 milioni di euro; questa è la somma a disposizione. Due
mesi dopo, il 20 settembre 2010, la Saint-Bernard ha accettato la
proposta fatta dalla Regione, pari a 20.300.000 di euro. Il 23
settembre la Giunta ha approvato l'acquisto e nella sua
deliberazione ha vantato un'economia di spesa di ben 623.000 euro.
Noi ci chiediamo: dov'è l'economia di spesa, rispetto a cosa ci
sarebbe stata? Questa operazione costerà alla Regione, ai
valdostani 39.843 euro a posto auto, cifra da moltiplicare per 509
volte, acquistando qualcosa di là da venire, oggi solo sulla carta.
Le chiediamo perché, visto che le risorse messe a disposizione sono
state praticamente tutte utilizzate, non avete chiesto ai periti
anche un computo metrico estimativo delle opere, calcolato
utilizzando il prezzario regionale per le opere pubbliche. A nostro
avviso, non siamo in presenza di un monopolio bilaterale, ma siamo
in un monopolio dell'acquirente. Il venditore senza la pubblica
utilità non avrebbe il prodotto, né il mercato, il valore dei posti
auto è sovrastimato dai periti, infatti il valore reale potrebbe
andare dai 12.000 ai 15.000 euro cadauno e per grandi quantità è
indubbio che esso debba essere correttamente scontato. Il valore di
capitalizzazione inserito in perizia è stato valutato non alle
condizioni attuali, vedi i dati del parcheggio attuale, ma
ipotizzando un raddoppio del 100 percento delle tariffe applicate.
Non vi è stata nessuna valutazione del costo di produzione del bene
a valori del prezzario regionale; il valore determinato
correttamente con la media di tre metodi di perizia (mercato, costo
di produzione e soprattutto di capitalizzazione) si attesta non
oltre i 9.000.000 di euro. Si è artificiosamente valutato il valore
di box auto che nulla ha a che fare con il valore dei posti
auto.
I benefici per la Saint-Bernard, a nostro avviso, non sono stati
correttamente valutati: non è infatti stata considerata la
diminuzione di costo dell'area di circa almeno 2.500.000 di euro;
non sono stati considerati i maggiori introiti di cassa di circa
8.400.000 di euro nei primi 5 mesi; non sono stati considerati i
minori costi di edificazione comuni con l'edificio residenziale
superiore: tetto, solaio, parcheggio, che valgono almeno un
quantum
; non sono stati considerati altri benefici per la
società Saint-Bernard quali i minori oneri di progettazione, di
bancabilità dell'operazione immobiliare, che hanno una grande
incidenza in un'operazione di tali dimensioni.
Vi è un aggravio, a nostro avviso, per il bilancio regionale, in
quanto la spesa per i parcheggi dal piano ospedale ammontava a
circa 32.000 euro per posto auto compreso IVA, compreso il
progetto, la sicurezza, pertanto quelle disposizioni per realizzare
500 posti auto avrebbero ammontato a 16.500.000 tutto compreso. Non
siamo riusciti a riscontrare da qualche altra parte i valori di
mercato od operazioni simili in ampiezza e in posti auto per
valutare il reale o più probabile valore di mercato, abbiamo però
riscontrato valori riferiti a numerosi box auto nuovi nel centro
città, realizzazioni di pluripiani nei comuni valdostani che, pur
potendo essere paragonabili a questa struttura, sono nettamente più
bassi.
Quanto al metodo utilizzato per quantificare la redditività del
parcheggio, si è preso come base il valore di introiti meramente
presunti e sovrastimati, tant'è che l'incasso medio annuo a posto
auto nel parcheggio Caduti nei Lager nazisti è di 780 euro a posto
auto. Mi sembra che tutto il dossier sia stato blindato
dall'infungibilità del bene, in quanto i periti non esaminano e non
fanno nessuna analisi su alternative possibili e credibili. Basti
ricordare che già la Regione nel suo piano per l'ospedale non ha
ritenuto infungibile quest'ultimo. Non ultimi i disagi definiti
nella realizzazione dell'opera: cito l'ingresso all'Unità operativa
di emergenza che deve essere spostata in zona più rischiosa ed
onerosa per la Regione, costi aggiuntivi comunque non segnalati e
tecnicamente difficile anche da realizzare, non sono stati stimati
i costi per il collegamento del parcheggio con quelli previsti
dall'ospedale.
L'analisi fatta dei costi-benefici ha tenuto conto, a nostro
avviso, solo dei costi della società Saint-Bernard; ad esempio,
l'incidenza del costo dell'area sarebbe quanto meno da suddividere
fra il parcheggio e l'operazione immobiliare in superficie, idem
per gli oneri di progettazione globali in relazione all'aumento
dell'opera. Non è stato valutato alcun ribasso d'asta, piuttosto
che a parità di dotazioni di parcheggi previsti non risultano
coerenti i calcoli con le previsioni dello studio. Nel piano di
fattibilità approvato nel 2007 il costo preventivato per i 1.020
parcheggi era di 33.000.000 di euro, cadauno corrispondente a circa
32.000 euro, tutto compreso; nel programma pluriannuale della Coup
approvato il 7 luglio viene indicato per realizzare 400 posti auto,
comprensivi di tutto e senza ribassi, un valore di 11.000.000 di
euro, il costo per posto auto si attesterebbe a 27.000 euro tutto
compreso. Come vede, a nostro avviso, è riduttivo parlare di
perplessità... è chiaro che siamo di fronte ad un'operazione
scientifica, ben pianificata mirata ad utilizzare praticamente
tutte le risorse a disposizione. A nostro avviso, questo è grave, i
valori blindati in tale delibera sono fuori mercato e poco
credibili. Sono stati giustificati sotto l'architettura di una
convenienza economica di 600.000 euro basata solo su
un'infungibilità del bene e sul fatto di non aver voluto valutare
altre alternative e quindi lì e solo lì, a quel dato valore, si
doveva realizzare l'opera, visto che si disponeva di 20.900.000 di
euro. Il "pacco" è stato fatto anche con il fiocco per un bene
sulla carta... la contrattazione è stata chiusa sotto la soglia
disponibile, tanto basta? Se oggi il Consiglio darà il suo assenso,
a nostro avviso, commetterà un grosso errore. Ci sembra
un'operazione speculativa con al suo interno, però, numerose zone
d'ombra e per nulla - volutamente - affrontate.
Termino soffermandomi su questi concetti: perché non si è fatto
redigere un computo metrico estimativo della struttura? Perché non
si è valutato il bene in questione prima della modifica
dell'accordo di programma o durante? Perché altre soluzioni
alternative non sono state valutate e approfondite? 39.843 euro a
posto auto per 509 posti auto lo ritenete congruo? Mi pongo
realmente questo punto di domanda, non solo la convenienza
economica. Per tali numerose motivazioni non riteniamo
assolutamente accettabile l'operazione messa in campo dalla sua
Giunta, operazione per la quale viene chiesto oggi l'avvallo e
l'approvazione da parte del Consiglio regionale.
Presidente
- La parola al Consigliere La Torre.
La Torre
(FA)
- Grazie Presidente.
Collega Chatrian, ho colto il suo richiamo alla concretezza e lo
accolgo per contestare il taglio del suo intervento: lo contesto
perché oggi qui siamo chiamati ad esprimere un voto sull'opera nel
suo complesso, ossia l'indicazione e la costruzione dei garage. Ho
ascoltato le sue opinioni, le sue ricostruzioni, le sue
valutazioni, addirittura quasi professionali, che entrano nel
merito di perizie, che entrano nel merito di valutazioni tecniche e
quant'altro, ma noi qui oltre che ad ascoltare... lei giustamente
poi le sue valutazioni le fa anche di parte, mi consenta, e qual è
la sua parte? È la parte dell'opposizione, anche se poi non ha
fatto valutazioni contrarie alla collocazione dell'opera in quel
contesto per l'opera nella sua dimensione e nel suo senso di
utilizzo.
Oltre che ad ascoltarla, noi, come consiglieri di maggioranza,
quindi siamo chiamati ad esprimere un voto di concretezza e questo
voto non può essere su delle opinioni, su delle valutazioni o su
delle ricostruzioni di parte e mi consenta se non le riconosco
questa professionalità di perito che lei si è assunto nel suo
intervento, che è quello che le contesto. Noi siamo chiamati a dare
un voto sulla base degli atti: quelli che sono presentati dagli
organi competenti, come citava prima in maniera dettagliata il
Consigliere Salzone, e gli atti e le perizie anche di stimati
professionisti, che sono quelle che abbiamo all'interno della
delibera. Il nostro voto, che deve essere un voto concreto, quindi
deve essere un voto favorevole sull'elemento centrale secondo me:
l'indiscutibilità dell'utilità di questa realizzazione di garage in
quel luogo; questo è quello che oggi siamo chiamati a votare, lei
non lo ha contestato e io credo che su questo non ci siano
contestazioni. Quell'opera in quella collocazione, in quella
dimensione, per la sua distanza, per il suo utilizzo, è
fondamentale per la costruzione di un nuovo moderno ospedale
regionale. Mettiamoci poi anche che... come ho detto, chiare sono
le motivazioni di acquisto, chiare sono le relative valutazioni a
supporto fatte da professionisti, non solo dagli organi competenti
regionali, ma anche da professionisti, così come è completa anche e
ben strutturata la delibera prodotta dalla Regione e faccio anch'io
i complimenti alla dott.ssa Rigone e alla dott.ssa Magro: non era
una delibera facile, ma è stata ben strutturata. In quanto
consiglieri, mi consenta, non abbiamo queste competenze peritali,
né tanto meno abbiamo motivi ostativi per entrare nel merito delle
perizie, né tanto meno per fare delle comparazioni che sono già
state ampiamente valutate dagli organi competenti della Regione,
che si sono esposti dando evidentemente il loro consenso
all'interno della delibera. Non siamo il paese dei matti, anche
perché questa delibera è sotto l'attenzione di tutti, se ne parla
da tempo, non mi stupisce oggi che ci sia tale dibattito, ma non
penso che qui nessuno sia talmente pazzo da andare all'assalto
all'arma bianca di chissà quale fantomatico fortino. Contesto
allora il suo intervento, perché lei ha fatto un richiamo alla
concretezza, sottolineo invece quello che deve essere un voto
favorevole, un voto politico-amministrativo che va a sostegno di
tutta una politica che abbiamo identificato sulla sanità, che va
nella direzione di concentrare in un unico ospedale il servizio
sanitario; in questo senso quell'area diventa infungibile. Lo era
anche prima? Può darsi, oggi però lo è, io non vengo a discutere
che prima magari non lo fosse, ma lo è anche oggi: oggi quell'area
è infungibile. Ecco perché ci dobbiamo limitare a questo tipo di
valutazione, dobbiamo guardare l'obiettivo che ci stiamo ponendo,
dobbiamo guardare come coglierlo al servizio della nostra
collettività, dobbiamo ragionare sui tempi tecnici di costruzione
dell'ampliamento del nuovo ospedale e tutto questo non ci può
portare che ad una risposta molto concreta: quella di un voto
favorevole, lasciando poi alla Giunta gli atti successivi necessari
a completare il percorso amministrativo; questo credo sia
l'argomento. È evidente che la sua visione di parte e della parte
dell'opposizione non può che sollevare dubbi e perplessità, ma sono
dubbi e perplessità - ripeto - solo di parte.
Presidente
- La parola al Consigliere Bertin.
Bertin (ALPE)
- Anch'io, come il Consigliere La Torre,
sarò particolarmente breve.
Più di un anno fa avevo presentato un'interrogazione su questo
argomento, quando si era iniziato a parlare di questa possibilità.
Quello che allora intendevo sottolineare era una certa confusione
che traspariva e una certa improvvisazione, ingenuamente credevo si
trattasse di improvvisazione e confusione... intendo dire questi
continui cambi di idea rispetto alla collocazione del parcheggio:
prima era prioritario e propedeutico l'intervento a sud del
nosocomio, successivamente non lo è più, stesso discorso per
l'acquisto del Residence Mont Blanc, che prima, in relazione
all'offerta fatta dai proprietari della società Ambra, viene
rifiutato come sede di parte di attività sanitaria, ma che poi
viene considerato, come veniva detto in quel caso rispondendo a
quella interrogazione, come una possibilità per la realizzazione di
parcheggi.
Ingenuamente - ripeto - all'epoca avevo evidenziato la
confusione che mi pareva di vedere dietro a questi cambi di
opinione; mi sbagliavo, adesso mi rendo conto che era probabilmente
tutto calcolato e scientificamente pianificato, o perlomeno
l'impressione è questa.
Si è andati con una serie di interventi a creare un
business
, passando dagli appena (si fa per dire) 6.000.000
dell'offerta fatta dalla società Ambra, 13.000.000 se si acquistava
tutto chiavi in mano, ad un'operazione di circa 3 volte quello dei
13.000.000 e appena sotto i 40.000.000.
Pensiamo che 20.000.000 sono messi per l'acquisto dei soli
parcheggi e rimane ancora la parte superiore e una parte del
parcheggio, per cui si è andati in poco tempo a triplicare il
valore di questo
business
, chiamiamolo così.
Cui prodest
? A chi giova tutto questo procedimento?
Certamente non giova all'Amministrazione regionale e dunque ai
cittadini e ai contribuenti. Se vogliamo, usando la terminologia
tecnica del Ministro per la semplificazione, quello che andate ad
approvare oggi, Consiglieri di maggioranza, è tecnicamente una
porcata!! Calderoli la definirebbe così.
Rappresenta un salto di qualità dei rapporti tra affari e
politica, con evidenti ricadute elettorali, che non sto a
sottolineare, perché anche la scelta della tempistica è evidente da
questo punto di vista e non sto ad aggiungere altro. Questo
potrebbe essere visto come un nuovo voto di fiducia a tale Giunta,
vedremo in seguito se si aggiungerà anche il Popolo della libertà o
no. Personalmente questa cosa ispira alla mente poca fiducia.
Grazie.
Presidente
- La parola al Consigliere Rosset.
Rosset (UV)
- Grazie Presidente.
Reputo opportuno e conseguente alla legislazione regionale
vigente questa discussione determinata in tale Assemblea, pur
essendo l'acquisto di un bene futuro una particolarità. Questa
delibera afferma un principio che è l'importanza di un acquisto, un
acquisto che ci è stato motivato da una serie di considerazioni e
di documenti da parte del Governo regionale. Nel corso dell'iter
della II Commissione - colgo l'occasione per ringraziare i colleghi
- è stata fatta un'ampia discussione: una discussione nel merito e
una discussione sulla procedura. Sono emersi due emendamenti, che
vanno nell'ottica di evidenziare le responsabilità fra il Consiglio
e la Giunta, dove noi andiamo a discutere in questa Assemblea e
fissare l'indirizzo, spettando alla Giunta l'insieme degli atti
concreti che porteranno all'acquisto del bene.
Per quanto concerne la sostanza della delibera, si è discusso
molto sull'infungibilità. Cercherò di non eccedere, ma toccherei
anche l'aspetto dell'analisi comparata dei costi-benefici.
"L'infungibilità
- è stato detto -
è un bene unico fra
quelli che hanno caratteristiche
peculiari"
, non sto ad
elencarle, sono inserite nella delibera, ma anche l'avvocato Pagani
cita qual è il ruolo dell'infungibilità, ossia di un bene che ha
caratteristiche strutturali, dimensioni, dislocazione, spazi,
vicinanza con altri uffici dello stesso ente, zona urbanistica;
credo sia chiaro oltretutto con anche due decisioni dell'adunanza
generale del Consiglio di Stato.
Per quanto concerne la comparazione costi-benefici, credo sia
importante la dinamica economica che si determinerebbe se noi
andassimo ad attivare la procedura espropriativa; questo vorrebbe
dire perdere del tempo, ulteriori ritardi, quando già è emerso
invece che oggi è urgente fare passi avanti, accelerare per portare
a quell'obiettivo che è l'ampliamento dell'ospedale. Vorrei sempre
una delibera così dettagliata: mi auguro, Presidente, che in futuro
si possa ancora discutere su una delibera così dettagliata.
Credo che è un acquisto che ci porta ad un bene che inquadra
perfettamente quanto confermato dal referendum a suo tempo contro
lo spostamento del complesso ospedaliero, ossia un polo sanitario
che si integri con fra l'esistente e il nuovo; per questo, quindi,
non si poteva che accettare tale prossimità con tale polo. Un nuovo
parcheggio che ci permette l'immediatezza dell'intervento e che,
secondo le diverse valutazioni tecniche che sono emerse, non ha
altri punti credibili alternativi. È stato spiegato,
l'infungibilità ha questa funzione. Considerando tutti questi
aspetti (non entrerò oltre), quindi esprimo da parte del nostro
gruppo la ragione per cui voteremo a favore di tale delibera.
Presidente
- Se nessun altro chiede la parola, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Ho ascoltato con grande interesse e attenzione gli interventi,
che sono stati fatti, da parte di tutti. Ringrazio il Presidente
Rosset e tutta la commissione che ha lavorato, i Consiglieri
Salzone e La Torre per aver rimarcato quelli che erano alcuni degli
aspetti peculiari di questa scelta e credo che la commissione,
abbia potuto lavorare con tutti i documenti, con una delibera che,
da parte di qualcuno, è stata interpretata, proprio per la sua
completezza, come sospetta. Mi permetto di dire che qui si va un
po' oltre, io credo che invece tutti dobbiamo riconoscere che
questa delibera ha cercato di fare chiarezza e di togliere
quell'alea di sospetti che si voleva a tutti i costi insinuare su
tutto quello che è successo.
La conclusione del dibattito è: solo lì. Ho sentito chiedere
molte volte:
"ma perché solo lì quello"
, ma non ho sentito
dire da nessuno dove in alternativa. Continuo a fare giustamente
questa sottolineatura ben chiara, perché altri posti dove si
potesse prevedere un parcheggio di tali dimensioni non ce n'erano e
non ce ne sono, perché non siamo stati così ciechi o ingenui da non
ipotizzarle tutte. Qualcuno ha detto:
"perché non avete
utilizzato il parcheggio nella zona dove viene la Testafochi?"
.
Ricordo al collega Donzel che, se si legge l'accordo di programma e
l'accordo sottoscritto con il Comune e con lo Stato, sono previsti
dei parcheggi, ma in funzione di quella zona e non dell'ospedale.
Se utilizzo quei parcheggi per l'ospedale, non utilizzo più i
parcheggi secondo le destinazioni previste, votate e approvate in
questo Consiglio nell'accordo di programma con il Comune di Aosta!
Lì sono 600 posti, ma sono per la zona e per l'università e non si
può dire:
"visto che ci sono i parcheggi lì, utilizzo quelli per
l'ospedale"
! Io non vorrei nemmeno a questo punto che si
cercasse a tutti i costi di dare l'impressione che si fa
confusione. Non c'è mai stata come in tale caso un'attenzione
puntuale... per sottolineare le ragioni per le quali quella
situazione è quella che meglio risolve le problematiche che sono
all'attenzione dell'Amministrazione regionale.
Si è fatto un gran parlare sulla destinazione della zona in cui
verranno collocati i nuovi parcheggi. Al riguardo è opportuno
precisare che le aree interessate dal costruendo parcheggio
pluripiano sono inserite nella sottozona BA 72 del vigente piano
regolatore, ove, ai sensi dell'articolo 19, comma 8, delle norme di
attuazione sono consentite diverse destinazioni d'uso fra le quali
le autorimesse; questo è il piano regolatore esistente, questo è
attuale, quindi non si può volere a tutti i costi ipotizzare delle
cose che non sono! Non solo, ma quello che molti hanno dimenticato
di dire, nell'iter, guarda caso nel passaggio da Ambra a
Saint-Bernard, quando abbiamo avviato con fretta, come dice
qualcuno, con la dovuta celerità questo accordo, era perché la
Saint-Bernard, nel momento in cui abbiamo iniziato a chiedere
questo, aveva già concessionato degli edifici. La Saint-Bernard
della nostra questione poteva tranquillamente fregarsene, perché
aveva già previsto di fare sotto 45... più 45 garage e ne poteva
fare altri 50, secondo quello che è licenziato... concessione
edilizia in mano alla Saint-Bernard... Non ne ha chiesti di più
perché non le servivano, chiaramente siamo noi che chiediamo di
utilizzarne di più e questo è legato al fatto che loro stanno
andando avanti secondo i piani e stavano costruendo i loro edifici,
quindi, se l'operazione per noi non si concludeva, loro costruivano
quello che dovevano costruire! Credo si sia fatto finta di glissare
su questo particolare... concessione edilizia data nel momento in
cui c'erano le trattative, per cui loro stavano andando avanti
secondo i loro piani, tant'è che questo è stato correttamente
evidenziato nelle valutazioni che sono state fatte. Da tutto
questo, senza andare oltre sulle date, sulle non date, sull'USL che
aveva mandato una lettera... c'era la disponibilità di inserirlo
nel piano... i 6.000.000 di euro, ma attenzione: con i 6.000.000 di
euro si comprava solo il sedime e in più c'era ancora da demolire
il tutto: non è che si aveva già il parcheggio fatto, qui con
16.900.000 realizziamo il parcheggio. Qui si dice che la gente non
capisce, la gente deve capire, ma deve anche capire qual è la
differenza fra i vari percorsi, perché non è immaginabile che si
faccia confusione dicendo che l'infungibilità non c'è, quando
questa è stata dimostrata da tutti i tecnici, avvocati, che hanno
detto che l'infungibilità c'è! Detto questo, le valutazioni
economiche non sono state fatte, come ha detto qualcuno, dalla
politica: le valutazioni economiche sono state fatte da tecnici
esperti - e credo anche di grande esperienza, lasciatemelo dire -,
i quali hanno valutato sapendo di valutare un argomento molto
difficile.
Qualcuno ha fatto riferimento alla richiesta, ai sensi
dell'articolo 116, di quella che era la prima valutazione fatta
dagli ingegneri interessati; noi abbiamo fornito questo documento e
ricordo a tutti i colleghi che i documenti che vengono dati ai
consiglieri sono in alcuni casi riservati. Questo documento noi ce
lo siamo trovato sulle prime pagine, ce lo siamo trovato in
conferenza stampa: fate voi! Credo che questa sia una posizione non
del tutto corretta, non ci ha portato scompensi perché non c'era
nessun segreto, ma era ancora una trattativa in fase di
definizione; per fortuna è tutto...
(interruzione del Consigliere Louvin, fuori
microfono)
...non dopo, prima della conferenza stampa. Certo, non era
finito l'accordo, la conferenza stampa è stata fatta anche dopo,
non la vostra. Voglio solo dire che i documenti che diamo, lo dico
in senso generale, devono essere, a nostro avviso, come voi sapete,
riservati. Lo dico
en passant
diciamo così, perché, guarda
caso, molte volte questi documenti, non so come mai, compaiono
all'esterno; posso dire che sono ogni tanto sorpreso di vedere
pubblicati certi atti che hanno in pochi? Non mi riferisco a
nessuno in particolare e a tutti in generale, anche a me
stesso.
In questa situazione credo che la definizione di una procedura
complessa e difficile abbia dimostrato che il sito scelto è il più
adatto in assoluto da un punto di vista economico, da un punto di
vista delle procedure, da un punto di vista della finalità. È
congruo, la congruità non è nostra, ma è di chi ha fatto le perizie
asseverate; è conveniente, lo ha dimostrato la stessa perizia, lo
ha dimostrato il fatto che, rispetto a costruire i parcheggi, 320,
nella zona di Saint-Martin de Corléans laddove il costo stimato
andava oltre i 12-13.000.000, solo una previsione di massima che
era stata fatta a suo tempo... naturalmente non era il progetto
preciso, ma perché il progetto preciso aveva tutte le
controindicazioni di cui ho parlato. C'era il problema della
viabilità, c'era il problema delle interferenze con una serie di
condotte principali, quindi era impossibile. L'unica zona, oltre
all'infungibilità, che dà convenienza è questa, dove si
realizzeranno, se tale delibera avrà l'assenso, questi parcheggi di
cui si sta parlando. Tutte le altre considerazioni sono possibili,
qui non è una svendita, qui non è un pubblico incanto, qui non è
nella situazione di poter andare lì a dire, uno che è obbligato a
vendere:
"riesco a trattare e riesco a prendere anche a 30"
.
Il discorso stesso dell'infungibilità - credo che il collega Donzel
lo sappia - porta a dire che è una trattativa sicuramente delicata,
perché se era ripetibile da altre parti, non ci saremmo messi su
questo "piede" sotto il profilo della procedura, ma avremmo fatto
altre operazioni, o simulato altri interventi.
Ricordo che già solo la riduzione dei parcheggi, ossia di un
piano di parcheggi nella struttura che verrà dell'ospedale
costituisce un risparmio molto elevato nei confronti del futuro
della realizzazione dell'ospedale, quindi ci sono tutti gli
elementi, altre cose le hanno già dette molto bene i Consiglieri
Salzone, Rosset e La Torre, non sto a ripeterle. Ritengo che la
Giunta, quando ha sottoposto come indirizzo all'attenzione del
Consiglio in via eccezionale rispetto alla legge n. 12 questo
progetto, lo abbia fatto sapendo che c'è urgenza, c'è l'esigenza di
portare avanti tale progetto nel più breve tempo, perché questo è
collegato con quella che è dall'altra parte una concessione
edilizia, che ha dei tempi: ogni giorno che si perde, sotto tale
profilo, sono spese o costi aggiuntivi. Questa è una posizione che
riteniamo legata ad un'esigenza che è stata valutata e concordata
anche con il Comune di Aosta, come aspetto migliorativo rispetto al
sistema dei parcheggi, tant'è che, lasciando libera la zona
Saint-Martin, si potrà attivare subito anche la struttura che
proprio lì verrà insediata, che aspettava di essere licenziata a
seconda di come andavano certe direzioni, perché, come sapete, lì
verrà insediata una struttura provvisoria proprio per i prelievi,
sollecitata, fra l'altro, da tutte le forze. In conclusione credo
che ci siano - anche il discorso della circolazione e quello che
verrà studiato... - tutti gli elementi per proporre l'approvazione
di questa delibera. Grazie ancora.
Presidente
- La parola al Consigliere Lattanzi, per
dichiarazione di voto.
Lattanzi (PdL)
- Grazie Presidente.
Credo che il nostro intervento creerà delle delusioni nel
centro-sinistra, perché so che con attesa stanno aspettando di
sapere come voteremo su questo provvedimento...
(interruzione del Consigliere Rigo, fuori microfono)
...lo sapete già, allora non vi stupirete di sapere che... non
ve ne frega niente ma, siccome ce lo hanno chiesto prima
pubblicamente... il collega Bertin qualche secondo fa diceva:
"adesso vedremo come il PdL vota su questa cosa..."
, quindi
dico che probabilmente creerò qualche delusione, nel senso che...
mettetevi l'animo in pace, noi non voteremo questo provvedimento e
non lo voteremo non per giochini di strategia politica, ma per
convinzione!
Abbiamo sentito la convinta invece difesa d'ufficio del
Presidente della Regione di questo atto; vorremmo avere le
convinzioni che hanno i colleghi Salzone e La Torre. Non ci
nascondiamo sul fatto che, sotto l'aspetto politico, questa
operazione è indiscutibile, le osservazioni che ho sentito in II
Commissione... che si poteva cercare un altro posto... un altro
parcheggio, oggettivamente sono arrivato anche a sentire che si
poteva fare un
tapis roulant
di 500 metri come a Fiumicino,
una roba che non stava né in cielo, né in terra! Credo che i
cittadini apprezzeranno di sapere che la Regione ha trovato una
soluzione tutta
à côté de l'hôpital
, perché con 50 metri
immagino che si dovranno andare a fare alcune varianti sull'opera,
nel senso che è immaginabile che non ci sia da fare 50 metri fuori
sotto la neve o sotto la pioggia. Immagino che, visto che adesso
c'è quest'ultima decisione sull'acquisto di quest'ultimo
parcheggio, magari l'idea di collegare l'ospedale con il parcheggio
attraverso un tunnel dovrà essere valutata. Credo quindi che tutti
quelli che - ahimè per noi e per loro, perché, quando si va in
ospedale, non è mai per una cosa positiva - dovranno utilizzare i
servizi dell'ospedale perlomeno sapranno di avere l'opportunità di
parcheggiare il più vicino possibile e su questo la famosa
infungibilità di cui parlava il Presidente Rosset è indiscussa e
indiscutibile, detto sinceramente: non avremmo neanche avuto
bisogno delle perizie per saperlo, perché tutto intorno a 300 metri
non c'è null'altro.
Perché ci asteniamo e quindi esprimiamo un nostro non appoggio a
questo atto? Perché credo che ci debba essere dato merito di porre
tre osservazioni: la prima, oggi si va a fare un'operazione, a
nostro avviso, con un prezzo, qui ho sentito anche la parola
"convenienza", vorrei che ci fosse un minimo di onestà
intellettuale: questa operazione è tutto meno che conveniente!
Questa è un'operazione che ha un costo fuori mercato per quanto ci
riguarda e possiamo anche metterci dentro tutte le complicazioni,
le difficoltà strutturali che l'impresa edile ha già progettato,
preventivato, i rischi che si assumerà per costruire questi tre
piani più uno sotto terra, perché le falde acquifere, i rinforzi...
questa è una cosa che costa tantissimo e questo è il punto di
partenza! Lo hanno capito tutti i cittadini, poi noi possiamo avere
dieci tecnici che dicono che non è vero, rimane, a nostro avviso,
umanamente, ignorantemente se volete, la convinzione che questa sia
una cosa cara! Ed è cara, Presidente, non per colpa sua, o della
sua Giunta, ma neanche forse dell'attuale maggioranza: ricordo che
la decisione di allargare l'ospedale ad est è stata presa nel
1995... nel 1996 il collega Zucchi ed io in Consiglio comunale ci
opponevamo... ratificata con l'accordo di programma al Comune di
Aosta, ancora prima... ma io mi fermo già qui: penso che 15 anni
bastino e avanzino per significare il nostro pensiero politico, nel
1996 avevamo già espresso che la provvisorietà del parcheggio di
tubi di ferro messi di fronte al parcheggio dell'ospedale erano un
obbrobrio da 350.000.000 di lire, cui noi avevamo votato contro,
perché sapevamo che nulla è più definitivo di un parcheggio
provvisorio in questa regione, quindi avevamo già sollecitato
l'idea che non si doveva andare verso una provvisorietà, ma verso
una scelta definitiva. Oggi l'attuale Giunta si trova la "patata
bollente" di avere un programma, stanziamenti, delibere di
investimento per decine di milioni, un ospedale ad est, di avere un
referendum che ha bocciato l'ospedale nuovo - cara sinistra, ve lo
ricordo, che avete perso, mentre noi eravamo d'accordo
sull'ampliamento dell'attuale ospedale - e oggi scopriamo che
abbiamo bisogno di un parcheggio. Noi allora puntiamo
sull'intempestività, ci permetterete di dire che le precedenti
Giunte, che hanno governato la Regione e che hanno preso una serie
di decisioni, avrebbero dovuto porsi prima il tema di dove
parcheggiavano le macchine... le 500 macchine e non oggi, nel 2010,
quando comprare quello spazio costa tre volte quello che costava
solo 3 anni fa! Ricordo che c'è una lettera degli uffici che
respingono l'interesse dell'Amministrazione regionale e
dell'ospedale per quello spazio, perché non considerato utile; si
vede che avevano l'idea di mettere i parcheggi da qualche altra
parte, oppure non si sono creati il problema...
Credo che per queste argomentazioni il Popolo della Libertà, che
ha prima condiviso l'allargamento ad est, e non l'ospedale unico da
un'altra parte, ma l'ospedale unico lì, e che chiedeva in tempi non
sospetti una precisa e puntuale programmazione, compresi i
parcheggi... e ricordo che La Torre fece abbattere il palazzo del
CONI proprio perché c'era una programmazione che prevedeva di
andare a costruire lì un ospedale, dei parcheggi, quindi credo che
si sarebbe dovuto pensare anche dove mettere le 500 macchine,
perché allora solo 3-4 anni fa ci sarebbero costate 12-13.000 euro
a parcheggio, posto macchina, oggi lo pagheremo 39-36-40.000,
adesso qui le cifre cambiano a seconda di chi parla. Facciamo
35.000, è sempre il doppio di quello che avremmo potuto pagare se
ci fosse stata nelle Giunte precedenti una programmazione e una
progettualità per trovare degli spazi, che non si possono non
trovare quando si pensa di lasciare in quella parte della città
l'ospedale e il nuovo progetto ospedaliero! Per questo motivo noi
vorremmo condividere l'obiettivo politico, condiviso, di mettere i
parcheggi più vicino all'ospedale, non possiamo condividere la
mancanza di programmazione e il fatto di scoprire oggi nel 2010 che
dobbiamo comprare i parcheggi ad un prezzo che consideriamo
oggettivamente un prezzo caro, poi dopo tutte le perizie del mondo
ci diranno che invece costa pochissimo, ne siamo contenti per la
comunità valdostana, ma noi ci asteniamo.
Presidente
- La parola al Consigliere Donzel.
Donzel (PD)
- Intanto il dibattito è stato comunque utile
per chiarire delle posizioni che credo non siano semplicemente
animate da spirito di parte, ma ognuno ci mette anche delle ragioni
dietro certe considerazioni. Una puntualizzazione mi sembra
doverosa: questo tentativo esistente - non è questa la prima volta
- di contrapporre la minoranza al lavoro che fanno i tecnici
regionali, ossia dire:
"ma scherzate, voi mettete in dubbio il
lavoro che fanno i tecnici, i dirigenti regionali?"
...
assolutamente: noi mettiamo in dubbio le indicazioni politiche che
vengono date a questi dirigenti, che poi trasformano in atti,
quindi da parte nostra c'è assoluto rispetto per chi svolge lavoro
dirigenziale e tecnico per la Regione, ma è chiaro che, come
abbiamo constatato in audizione consiliare, dovevano operare
all'interno di un quadro che era preciso. Anche la questione
dell'infungibilità è stata disegnata intorno ad indicazioni che
erano comunque anche di carattere politico e non solo tecnico.
A nostro avviso, resta confermato da... e poi anche qui, se si
mette in discussione l'infungibilità, è chiaro che automaticamente
viene messo in discussione anche il prezzo, a nostro avviso, resta
chiaro che il prezzo è uno sproposito ed è legato - questo lo
riconosco al collega Lattanzi - alla mancanza di una progettazione,
ma io dico che non è che non erano stati previsti i parcheggi: è
che si è cambiata idea su dove collocarli... continuamente si
cambia idea. Non è quindi che il precedente Assessore, la
precedente Giunta non aveva previsto i parcheggi: li aveva previsti
in un luogo dove poi si è deciso che non era più opportuno farli e
adesso si è deciso che è più opportuno questo luogo: scopriamo
continue variazioni nel progetto. Si riducono gli spazi a parcheggi
nell'attuale nuovo edificio che si intende costruire, lo
apprendiamo anche se non abbiamo avuto il piacere di vedere il
nuovo progetto, perché sicuramente servirà un nuovo progetto:
servirà il progetto di questi famosi tunnel sotto la statale, tutto
questo è ancora da progettare.
È quindi chiaro che, dal nostro punto di vista, il cambiare
continuamente idea e - ripeto - non si cambia idea rispetto alla
polemica... quindi di nuovo è stato tirato fuori l'ospedale
nuovo... si cambia idea rispetto a quel progetto che aveva vinto il
referendum. Non è quindi che si cambia idea... o la minoranza
insiste: è la maggioranza che ha cambiato idea rispetto al progetto
che ha vinto il referendum, pertanto questo, dal nostro punto di
vista, determina la ragione di un aumento eccessivo dei costi che
in un momento come quello che stiamo vivendo non è assolutamente
accettabile.
Presidente
- La parola al Consigliere Louvin.
Louvin (ALPE)
- Rispondo con estrema brevità riconoscendo
a ciascuno di mettere la buona fede necessaria in una valutazione
di questo tenore e di questa complessità, vorrei solo invitarvi
alla lettura di uno dei più bei racconti di Camilleri che si
intitola "La concessione del telefono", che è strutturato come una
sequenza di atti e di lettere che porta a risultati alquanto
sorprendenti in termini formali dal punto di vista del risultato,
ma anche altrettanto paradossali in termini di sostanza. Devo dire
che il collega Lattanzi è stato eccellente nel gettare la luce
sull'assurdità, il paradosso conclusivo di questa vicenda, che è
quanto si paga, quanto paghiamo per questo! Noi abbiamo fatto un
lavoro più certosino, ciascuno con i limiti... ci scuseranno i
colleghi se siamo stati noiosi... abbiamo cercato di mettere sul
tavolo delle argomentazioni, ma il risultato paradossale, devo
dargliene atto, lei lo ha messo meglio di noi in evidenza: qui si
paga uno sproposito! Evidentemente giocoforza è dal nostro punto di
vista non di rincorrere la logica comprensibile del Presidente
della Regione, che dice:
"come facciamo adesso... bisogna
trovare un'altra soluzione, ce l'avete un'altra soluzione?"
, ma
no, non è quello il nostro lavoro: noi fermiamo la "macchina" e
diciamo che così non va bene, quella che abbiamo chiamato la
procurata urgenza - i colleghi lo hanno detto meglio di me - è
intempestività, è mancata programmazione. Dal novembre 2007 la
situazione era chiara in termini di localizzazione, se ci fosse
stata ancora un'ipoteca politica referendaria... è stata alzata in
quel momento... quindi 36 mesi sono un tempo ragionevole
addirittura per concludere, ci hanno detto, un'intera procedura di
esproprio, ma a maggior ragione per contrattare, per concludere
un'acquisizione che, come è stato detto bene, avrebbe dato ben
altri risultati se fosse stata condotta
en temps et
lieu
.
Qui, collega Salzone, la tradizione dei panettoni torna fuori,
qui è lievitato tanto - non so se sia stata lievitazione naturale o
meno - il prezzo e questo a noi non pare giusto! Noi abbiamo
contestato il modo in cui è stata condotta questa trattativa,
sbilanciata; il fatto che vi fossero in campo potenziali
alternative avrebbe sicuramente fatto calmierare il mercato.
Certamente in tali condizioni ha buon gioco il Presidente della
Regione di dirci:
"potevano anche fare diversamente..."
, ma
potevano anche non fare diversamente, perché poteva anche non
passare di mano intanto questo immobile se fosse stato contrattato
a suo tempo, come nella vostra logica, seguendo il vostro filo di
pensiero, che era quello di realizzare l'ampliamento ad est... si
sarebbe dovuto fare... Il nostro è un voto convintamente contrario
a questa deliberazione, quindi in tal senso ci esprimeremo.
Grazie.
Presidente
- Non vi sono altri consiglieri che intendono
intervenire per dichiarazione di voto?
La parola al Consigliere Louvin.
Louvin (ALPE)
- Proprio perché questa è una votazione che
ha un significato per noi importante di responsabilità, chiediamo
che abbia luogo con una modalità inusuale, ma prevista: quella
dell'appello nominale, di modo che ciascuno dei colleghi assuma
nominalmente, personalmente le proprie responsabilità di fronte a
questo atto. Ai sensi dell'articolo 71 del Regolamento, chiediamo
quindi che venga seguita questa procedura... a nome del gruppo del
Partito Democratico... è l'articolo 72? Mi risulta il primo comma
dell'articolo 71, forse è vecchio il mio... chiedo scusa, non me ne
vorrà il Presidente... Il senso della richiesta è chiaro: a nome
del Partito Democratico e del gruppo di ALPE.
Presidente
- Va bene, solo una richiesta: si può votare
l'atto comprensivo dei due emendamenti presentati in II
Commissione? Si procederà quindi, ai sensi dell'articolo 72 del
Regolamento interno, al voto nominale sull'atto amministrativo
comprensivo dei due emendamenti approvati in II Commissione, che
recitano rispettivamente:
Emendamento
I punti 1) e 2) del deliberato sono sostituiti dal
seguente:
"1) ai sensi dell'art. 9, comma 4, della l.r. 12/1997, di
demandare alla Giunta regionale, preso atto di quanto espresso in
premessa, l'approvazione degli atti esecutivi diretti all'acquisto
dalla Saint Bernard s.r.l. di un parcheggio pluripiano interrato,
da realizzare nell'area censita al foglio 43, mappali 86, 227, 255,
330, 664 e 174 del Comune di Aosta, per un totale di posti auto
stimati in 509, del relativo sedime, dei servizi annessi (a titolo
esemplificativo accessi, vie di esodo, ascensori, servizi
igienici), nonché del sedime dei terreni ex Norem (particella n.
255) e n. 227 del foglio n. 43, dando atto che il contratto
preliminare di acquisto di cosa futura dovrà contenere precise
sanzioni in caso di inosservanza degli obblighi contrattuali oltre
alla possibilità che la Regione non formalizzi l'acquisto
definitivo nel caso che le unità ultimate non corrispondano alle
caratteristiche indicate nella relazione prestazionale
"caratteristiche tecnico costruttive per la realizzazione del
parcheggio pluripiano a servizio del nuovo complesso ospedaliero
regionale Umberto Parini in viale Ginevra" e relativi allegati,
redatta dalla Saint Bernard s.r.l. e consegnata all'Assessorato
bilancio, finanze e patrimonio in data 17 giugno 2010;".
Emendamento
Di conseguenza, vanno rinumerati i successivi punti 3) e 4)
che diventano 2) e 3); al nuovo punto 2) le parole "gli oneri di
cui al punto 1" sono sostituite dalle seguenti "gli oneri per
l'acquisto di cui al punto 1".
Invito il Consigliere Tibaldi ad effettuare l'appello nominale
per la votazione del testo così emendato:
Il Consiglio
Premesso che:
- con propria deliberazione n. 3445/XII, in data 7 aprile
2008, è stato approvato, ai sensi dell'articolo 3, comma 5, della
legge regionale 17 agosto 2004, n. 21 (Disposizioni in materia di
opere di rilevante interesse regionale, disciplina del Fondo per
speciali programmi di investimento e istituzione del Nucleo di
valutazione e verifica degli investimenti pubblici (NUVV).
Modificazioni alla legge regionale 20 novembre 1995, n. 48
(Interventi regionali in materia di finanza locale), da ultimo
modificata dalla legge regionale 28 aprile 2003, n. 13), un
"Programma delle opere di rilevante interesse regionale" correlate
agli interventi di cui al "Primo piano di interventi (che
comportano la realizzazione di opere) di rilevante interesse
regionale", in cui era compreso il progetto di ammodernamento delle
strutture ospedaliere in un unico presidio, quale risultante dal
relativo studio di fattibilità del 2004, integrato nel 2007,
subordinando l'avvio della procedura di progettazione delle opere
di ammodernamento all'accordo di programma con il Comune di
Aosta;
- in data 29 gennaio 2010 è stato siglato, su tale base,
l'accordo di programma tra la Regione autonoma Valle d'Aosta ed il
Comune di Aosta, come da conferenza di programma in data 30 aprile
2009, per la realizzazione del presidio unico ospedaliero regionale
Umberto Parini, di viale Ginevra in Aosta, con una spesa prevista
sul bilancio regionale pari ad euro 145.500.000,00, e che il
Presidente della Regione ha decretato l'adozione dell'accordo in
data 12 febbraio 2010 con atto n. 47;
- l'accordo di programma, recependo le previsioni progettuali
contenute nello studio di fattibilità del 2004, integrato nel 2007,
prevedeva, in particolare:
? per quanto riguarda la localizzazione dei parcheggi, la
realizzazione di due parcheggi multipiani interrati, di cui uno a
sud con accesso da via Saint-Martin de Corléans per un totale di
320 posti auto, da destinarsi in via provvisoria in sostituzione
dell'attuale parcheggio ad est ubicato in Piazza Caduti dei Lager
nazisti e da destinare, nell'assetto definitivo, in via esclusiva a
servizio dei dipendenti dell'ospedale; il secondo, destinato agli
utenti, fino ad una capacità di 620 posti auto, da realizzare
nell'area di ampliamento ad est. Nel precitato accordo, la Regione,
alla quale compete il reperimento e la messa a disposizione delle
aree utili all'ampliamento previsto, si era inoltre impegnata a
"finanziare e realizzare le opere necessarie all'allestimento di un
parcheggio provvisorio per gli utenti, pari a circa 80 posti auto,
durante la fase di realizzazione dell'opera, in un'area limitrofa
alla sede ospedaliera", a completamento e miglioramento dello
studio di fattibilità dell'opera;
? per quanto riguarda la viabilità, la realizzazione di un
accesso per le ambulanze da via Roma al pronto soccorso previsto
nell'ampliamento, ala est, mediante l'acquisizione coattiva di aree
di proprietà di privati, tra le quali l'area denominata "ex Norem"
(F. 43, n. 255);
- nel corso della conferenza di programma tenutasi il 3
maggio 2010 è stato esaminato lo studio elaborato dalla società di
scopo Coup s.r.l., costituita in data 12 novembre 2009 per
provvedere alla realizzazione del presidio unico ospedaliero. Nel
citato studio la società di scopo - considerato che nelle zone
limitrofe all'ampliando complesso ospedaliero e, più precisamente,
nell'area individuata al catasto al foglio 43 mappali nn. 86, 255,
330, 664 e 174, la Saint Bernard s.r.l. aveva di recente avviato i
lavori per demolizione dell'esistente edificio e la costruzione di
un complesso residenziale di 47 alloggi e relative pertinenze - ha
svolto accertamenti dal punto di vista della coerenza della
destinazione urbanistica dell'area ed una prima analisi di
convenienza economico-finanziaria, volta alla comparazione dei
costi e dei benefici e, dopo averne rilevato importanti esternalità
positive, ha verificato, con la proprietà, la possibilità di
realizzare, nell'ambito ed in concomitanza con le attività edilizie
volte alla realizzazione delle opere concessionate, un parcheggio
interrato a servizio del presidio unico ospedaliero regionale fino
ad un massimo di circa 510 posti auto. Tale parcheggio, articolato
su quattro piani e collegabile con il previsto parcheggio alla base
del nuovo corpo ospedaliero, avrebbe sostituito i due parcheggi
previsti:
1) quello a sud, per il quale nel corso delle procedure di
definizione dell'accordo di programma erano state evidenziate da
parte dell'Amministrazione comunale di Aosta significative
criticità nella realizzazione, legate al consistente traffico
dell'asse est-ovest nella direttrice via Saint-Martin de Corléans e
corso XXVI febbraio e richiesta da parte delle competenti strutture
regionali l'effettuazione di ulteriori approfondimenti sotto il
profilo archeologico;
2) quello provvisorio, in area limitrofa ancora da
individuare.
La soluzione prospettata da Coup s.r.l. per il parcheggio
avrebbe potuto essere assentita senza varianti o modifiche al piano
regolatore vigente, attivando, da parte del Comune, le procedure
previste dall'art. 88 della legge regionale 6 aprile 1998, n. 11
(Normativa urbanistica e di pianificazione territoriale della Valle
d'Aosta), in considerazione dell'interesse pubblico al cui
perseguimento l'opera sarebbe preordinata;
- la Regione e il Comune, nel corso della citata conferenza
di programma, preso atto della peculiarità della nuova
configurazione sotto l'aspetto dei vantaggi di carattere tecnico ed
economico, nonché della disponibilità manifestata dalla Saint
Bernard s.r.l., hanno concordato di addivenire all'integrazione del
testo e dell'allegato A dell'accordo di programma sottoscritto in
data 29 gennaio 2010, con la previsione dell'acquisizione del
parcheggio per i dipendenti USL e per gli utenti dell'ampliando
complesso ospedaliero, nell'area nord, e la sostituzione dei
relativi allegati grafici;
- con conferenza di servizi tenutasi in data 10 maggio 2010,
preso atto del parere del consulente legale dell'Amministrazione
regionale, in data 10 maggio 2010, che aveva dettagliato la
procedura per l'acquisizione di beni futuri, è stata approvata la
modifica dell'accordo di programma vigente;
- previe deliberazioni del Consiglio comunale di Aosta n. 45
del 13 maggio 2010 e della Giunta regionale n. 1325, in data 14
maggio 2010, la Regione e il Comune hanno convenuto di modificare
nel senso suesposto il testo ed i relativi elaborati dell'accordo
di programma sottoscritto in data 29 gennaio 2010, dando atto, nel
contempo, che l'efficacia delle modifiche all'accordo è subordinata
al perfezionamento della procedura amministrativa volta
all'acquisizione del parcheggio pluripiano interrato e che la
modifica di cui trattasi non comporta un maggiore onere a carico
del bilancio regionale;
Dato atto che:
- la conferenza di programma in data 3 maggio 2010 aveva
incaricato il Dipartimento bilancio, finanze e patrimonio di
avviare la procedura amministrativa necessaria per pervenire alla
citata acquisizione e che i dirigenti responsabili hanno ravvisato
la necessità di procedere con ulteriori analisi ed approfondimenti
rispetto a quelli già svolti in prima istanza da Coup s.r.l., al
fine di avere a disposizione un quadro maggiormente completo di
tutti i presupposti ritenuti indispensabili dalla giurisprudenza
amministrativo-contabile ai fini dell'ammissibilità, per un ente
pubblico, del ricorso alla compravendita di cosa futura;
- in tale ottica, ed in relazione agli adempimenti previsti
dall'articolo 18 della legge regionale 10 aprile 1997, n. 12
(Regime dei beni della Regione autonoma Valle d'Aosta), con
deliberazione della Giunta regionale n. 1411 del 21 maggio 2010, è
stato affidato all'ing. Mario Maione ed all'ing. Davide Caruso
l'incarico di consulenza per la redazione di un dossier che doveva
contenere, oltre alla stima del più probabile valore di acquisto,
anche ulteriori elementi tecnico-economici e valutativi volti alla
verifica dell'effettiva infungibilità del bene acquisendo per
caratteristiche strutturali e topografiche nonché alla puntuale
valutazione del rapporto costi-benefici mettendo a confronto le
utilità - in termini di esigenze di celerità, funzionalità ed
economicità - complessivamente ricavabili dal ricorso alla
compravendita, rispetto a quelle conseguibili ricorrendo agli
ordinari procedimenti di realizzazione dell'opera: acquisizione
coattiva dell'area e affidamento dell'esecuzione dell'opera
mediante contratto d'appalto. I dirigenti responsabili fornivano ai
valutatori gli elementi tecnici utili nonché la documentazione
ufficiale che definiva il contesto urbanistico, quale determinatosi
a seguito dell'accordo di programma approvato con deliberazione
della Giunta regionale n. 1325 in data 14 maggio 2010;
- con nota n. 15864/FIN del 15 giugno 2010, i dirigenti
responsabili del Dipartimento bilancio, finanze e patrimonio, al
fine di avere a disposizione tutti gli elementi necessari, hanno
chiesto alla Saint Bernard s.r.l. di formalizzare gli
identificativi catastali e le consistenze disponibili dei beni
oggetto di trattativa nonché ulteriori elementi tecnici
caratterizzanti l'intervento previsto;
- con nota in data 16 giugno 2010, acquisita al protocollo
con n. 16036/FIN del 17 giugno 2010, la Saint Bernard s.r.l.
trasmetteva la relazione generale sulle caratteristiche
tecnico-costruttive del parcheggio pluripiano corredata di sei
elaborati grafici preliminari e anticipava il proprio
impegno:
"a) a vendere il parcheggio pluripiano in questione munito di
tutte le autorizzazioni prescritte dalla legge;
b) a consegnare il manufatto collaudato e fruibile entro 16
mesi naturali e consecutivi oltre ad un mese circa dei collaudi a
decorrere dalla data di rilascio della concessione
edilizia;
c) a realizzare l'opera a regola d'arte con le
caratteristiche indicate nell'allegata relazione;
d) a cedere l'intera superficie relativa ai parcheggi ubicati
al piano strada, (ingresso) di circa mq 3.241,00 e quella di mq
4.165,00 relativa a ciascuno dei piani 1°, 2° e 3° interrato per
un'area complessiva di mq 15.536,00 circa. Tali superfici indicate
con colore verde nell'allegata tavola A5, includono tra l'altro la
particella n° 255 (ex Norem) già di proprietà di questa Società e
la particella n° 227, entrambe del foglio 43 del Comune di Aosta,
che sarà acquisita sempre da questa Società;
e) a garantire e a regolamentare in contraddittorio con
codesta Amministrazione regionale, la fruibilità dei manufatti
relativi a vie di fuga (ascensori e scale), aerazioni e agli altri
accorgimenti necessari a garantire la conformità dell'opera alla
vigente legislazione che insistono su spazi sovrastanti il piano di
copertura dell'autorimessa;
f) ad eseguire i collegamenti pedonali e veicolari con il
parcheggio da realizzarsi alla base del nuovo corpo di fabbrica
dell'ospedale a sud di Via Roma fino al confine nord di
quest'ultimo, interrompendoli con tamponamenti temporanei al fine
di consentire la ripresa e la realizzazione della parte rimanente,
oltre la stessa, contestualmente ai lavori di esecuzione del nuovo
corpo di fabbrica ospedaliero e di adeguamento ad esso del corpo
stradale di Via Roma (corsia di accumulo, allargamento corsie,
ecc.)";
Vista la perizia estimativa datata 12 luglio 2010 e
debitamente asseverata, che risulta sviluppare in modo completo ed
esaustivo tutti gli aspetti richiesti, confermando, in
particolare:
- l'infungibilità del bene sotto il profilo della dimensione
dell'area e della sua distanza dal parcheggio dell'ospedale, del
rapporto tra il tipo di struttura e le condizioni viarie, della
combinazione di più opportunità legate in modo indissolubile
all'immobile nonché dei rapporti di mercato;
- le utilità del ricorso all'acquisizione del realizzando
parcheggio pluripiano interrato in via Roma (zona conforme sotto il
profilo della destinazione urbanistica) in termini di celerità di
realizzo nonché di funzionalità tecnico-strutturali e di servizio
(prossimità, semplicità di utilizzo, sicurezza attiva e passiva,
comfort);
- il rapporto favorevole costi-benefici dell'acquisto
rispetto al ricorso alla procedura espropriativa e all'affidamento
delle opere mediante contratto di appalto, con particolare
riferimento a:
·
lo sviluppo temporale delle due operazioni: la prima
(acquisto) permetterebbe la fruibilità del nuovo parcheggio e il
conseguente smantellamento dell'attuale provvisorio sito a sud di
Via Roma dopo 21 mesi dall'avvio dei lavori da parte della Saint
Bernard s.r.l., mentre la seconda (ricorso alla procedura
espropriativa e all'affidamento delle opere mediante contratto di
appalto) comporterebbe l'esperimento dell'iter di progettazione
finalizzato all'avvio della procedura espropriativa (stimati 36
mesi) e la conseguente esecuzione dei lavori (18 mesi stima
prudenziale) per un tempo complessivo di 54 mesi;
·
l'aggravio di costi procedurali rispetto all'acquisto di
cosa futura stante la lunga operatività richiesta
all'organizzazione amministrativa dalla promozione e gestione delle
gare d'appalto e dal compimento alle opportune procedure di
esproprio;
·
i costi derivanti dalla procedura espropriativa,
presupponendo la diretta confrontabilità delle soluzioni tecniche
prospettate e tenuto conto dell'irrevocabilità della concessione.
Detti costi sono implementati, indipendentemente dalle ipotesi
tecniche proposte, in applicazione dell'articolo 37, comma 2, del
D.P.R. 8 giugno 2001, n. 327 (Testo unico delle disposizioni
legislative e regolamentari in materia di espropriazione per
pubblica utilità) come modificato dall'articolo 2, comma 89, della
legge 24 dicembre 2007, n. 244 che prevede la corresponsione, quale
valore di esproprio, del valore venale aumentato di una
percentuale, nonché dell'articolo 33 del precitato D.P.R. 327/2001
che prevede la valutazione dei danni tra cui il minor valore della
parte rimanente nel caso di espropriazione parziale del bene
unitario. Nell'ipotesi di esproprio dell'intera area (intera
superficie ex Norem e sottosuolo della parte restante del complesso
residenziale), attraverso un conteggio parametrico, i costi di
esproprio comprendenti il valore venale del sottosuolo da
espropriare e i danni conseguenti all'applicazione di tale
procedura (differimento utili, minor valore del complesso
residenziale, sbilancio flussi di cassa, riprogettazione) sono
valutabili in approssimati € 5.000.000,00;
·
i costi per l'incidenza dell'effetto inflattivo e per lo
slittamento dell'investimento di tutto l'ampliamento del complesso
ospedaliero, stimato in mesi 36 dall'avvio dell'iter di
progettazione finalizzato all'esproprio su un investimento totale
di circa € 145.000.000,00. L'effetto inflattivo e lo slittamento
dell'investimento potrebbero causare un incremento dei costi
stimabile, ipotizzando un andamento dei valori di costruzione in
linea con quelli registrati nell'ultimo triennio per fabbricati
residenziali pari al 5% (1,7% annuo), in € 7.000.000,00;
Sottolineato che la perizia estimativa si riferisce ad un
complesso immobiliare costituito da 509 posti auto in interrato
(sito nelle particelle nn. 86, 227, 255, 330, 664 e 174 del F. 43)
e dei servizi annessi (a titolo esemplificativo accessi, vie di
esodo, ascensori, servizi igienici), nonché dal sedime dei terreni
ex Norem (particella n. 255) e n. 227 del F. 43 (che la Saint
Bernard s.r.l. si è impegnata ad acquisire con la precitata nota) e
determina il corrispettivo di compravendita in due
elementi:
a) il più probabile valore di mercato del bene immobile in
regime di libera concorrenza per complessivi €
15.000.000,00;
b) un quantum aggiuntivo da determinarsi in un contesto di
monopolio bilaterale, che deve tener conto delle esternalità
positive/negative dei contraenti - già illustrate nei punti
precedenti nonché nella conferenza di programma del 3 maggio 2010 -
ipotizzato, dal punto di vista quantitativo, tra il limite del
valore del bene in libera concorrenza (€ 15.000.000,00) e un target
di valore massimo, intendendosi per tale l'indennità da
corrispondere in caso di esproprio dell'area (€
5.000.000,00);
Dato atto che:
- nell'ottica di pervenire all'accordo in merito all'acquisto
mediante corresponsione del corrispettivo, la competente struttura
del Dipartimento bilancio, finanze e patrimonio ha formulato alla
Saint Bernard s.r.l., con nota prot. n. 18333/FIN del 14 luglio
2010, l'offerta pari a € 15.000.000,00 + IVA di legge;
- con nota del 21 luglio 2010, acquisita al protocollo con n.
19135/FIN del 26 luglio 2010, la Saint Bernard s.r.l. ha rifiutato
la predetta proposta manifestando la volontà di alienazione degli
immobili da realizzare ad un corrispettivo di Euro 19.000.000,00 da
corrispondere nel modo seguente: 20% alla sottoscrizione del
preliminare, 30% a struttura ultimata, 20% alla consegna
provvisoria, 30% in sede di rogito definitivo;
- nel corso di un incontro convocato con lettera prot. n.
19937/FIN e tenutosi in data 5 agosto 2010 presso il Palazzo
regionale, fra rappresentanti della Saint Bernard s.r.l., il
Segretario Generale della Regione, i dirigenti incaricati del
Dipartimento bilancio, finanze e patrimonio e l'ing. Davide Caruso,
è stato chiesto alla società, sempre nell'ottica di verificare i
presupposti per l'applicazione del corrispettivo così come
descritto in perizia, di esplicitare gli elementi a corredo della
richiesta pari a € 19.000.000,00;
- con nota dell'11 agosto 2010, acquisita al protocollo con
n. 20564/FIN del 12 agosto 2010, la Saint Bernard s.r.l. ha
ribadito che l'operazione immobiliare presenta "importanti
complessità realizzative e notevoli oneri impliciti quali, a titolo
non esaustivo: le indispensabili modifiche progettuali con i
conseguenti ritardi nelle consegne delle unità abitative e la
necessità di rinegoziazione dei contratti già stipulati, i maggiori
costi di costruzione e i relativi maggiori oneri finanziari
connessi al ritardo di realizzazione del complesso immobiliare
stimabile in circa due anni, la modificazione delle condizioni di
mercato dovute alle trasformazioni progettuali con riduzione del
valore dell'opera originaria e, non meno importanti, potenziali
imprevisti..." pur confermando la disponibilità alla revisione
della proposta economica nel rispetto delle problematiche
suesposte;
- nel corso di una riunione convocata con lettera prot. n.
20821/FIN del 17 agosto 2010 e tenutasi in data 18 agosto 2010
presso il Palazzo regionale, fra il tecnico della Saint Bernard
s.r.l., il Segretario Generale della Regione, i dirigenti
incaricati del Dipartimento bilancio, finanze e patrimonio, un
funzionario del Servizio risorse dell'Assessorato sanità, salute e
politiche sociali e l'ing. Maione è stata esposta la necessità di
disporre di una più dettagliata descrizione e quantificazione degli
elementi che supportano le richieste avanzate con la predetta nota
in data 11 agosto 2010;
- con nota del 27 agosto 2010, acquisita al protocollo con n.
21768/FIN del 27 agosto 2010, la Saint Bernard s.r.l., in esito
alla richiesta di ufficializzare con maggior dettaglio gli elementi
tecnici, economici e finanziari, ha esplicitato quanto
segue:
"In prima analisi si ribadisce il ritardo nella realizzazione
dell'opera originaria, valutato in circa 2-2,5 anni, che comporta
la rinegoziazione dei contratti già stipulati ed i danni economici
derivanti per quelli futuri, con un aggravio finanziario che si
stima possa valere approssimativamente in euro 990.000,00.
Non di meno è il danno che ne deriva dai maggiori oneri di
costruzione dovuti al lievitare (oltre i 2 anni) dei prezzi sia
della manodopera che dei materiali.
La dilazione di 2-2,5 anni degli utili derivanti dalla
vendita delle unità immobiliari, comporta un danno del mancato
reinvestimento che si può stimare dell'ordine di euro
500.000,00.
La svalutazione del valore dell'opera originaria, che è
ipotizzabile in una percentuale dell'8/10% dell'ammontare degli
utili, causa un mancato introito che è quantificabile in euro
1.300.000,00.
Gli oneri della riprogettazione dell'opera, dal preliminare
per il rilascio di una nuova concessione edilizia fino
all'esecutivo, comporta una spesa aggiuntiva di circa euro
380.000,00.
Gli oneri aggiuntivi dovuti alle opere strutturali
conseguenti ai maggiori carichi permanenti ed accidentali del nuovo
parcheggio ad uso pubblico, implica maggiori sezioni resistenti ed
un aggravio dei costi stimabili in circa euro 600.000,00.
La definizione di accordi con i proprietari degli edifici
circostanti circa l'uso temporaneo del sottosuolo comporta un
esborso anticipato che si aggirerebbe in euro 350.000,00.
Non ultimo la servitù che graverebbe sulla proprietà
condominiale del futuro complesso, implica un danno stimabile in
circa euro 500.000,00.";
- a fronte della predetta elencazione la società si è resa
disponibile alla realizzazione dei parcheggi per un importo
complessivo di euro 18.000.000,00 e ad un'eventuale modifica, nel
limite del possibile, delle modalità di pagamento esplicitate nella
comunicazione del 21 luglio 2010;
- le note dell'11 agosto e del 27 agosto 2010 della Saint
Bernard s.r.l. sono state trasmesse ai periti, ing. Maione e ing.
Caruso, con lettera prot. n. 22286/FIN del 3 settembre 2010,
chiedendo di voler procedere ad un esame delle stesse e ad
un'analisi tecnica relativa alla sostenibilità e quantificazione
degli elementi ivi contenuti, al fine della determinazione del
corrispettivo, così come determinato in perizia;
Considerato che nel corso di una riunione in data 8 settembre
2010 presso il Palazzo regionale fra i periti, l'ing. Maione e
l'ing. Caruso, il Coordinatore del Dipartimento legislativo e
legale, i dirigenti incaricati nonché il consulente tecnico ed il
consulente legale del Dipartimento bilancio, finanze e patrimonio
ed il dirigente del Servizio risorse dell'assessorato sanità,
salute e politiche sociali, si è preso atto delle valutazioni
tecniche ed economiche espresse dall'ing. Maione e dall'ing. Caruso
ai fini della determinazione del quantum aggiuntivo del
corrispettivo così come indicato in perizia, in relazione ai
maggiori oneri riferibili alla struttura oggetto di concessione
edilizia in data 22 marzo 2010, quali ricavati dalla perizia
asseverata e dagli elementi integrativi forniti dalla società e
ritenuti sostenibili e quantificabili;
Rilevato che con nota in data 13 settembre 2010, acquisita al
protocollo con n. 22977/FIN del 13 settembre 2010, i periti hanno
ufficializzato le valutazioni illustrate nel corso della riunione
in data 8 settembre 2010, con le seguenti conclusioni:
- è esclusa l'ammissibilità della voce relativa agli accordi
con i proprietari degli edifici circostanti per l'uso temporaneo
del sottosuolo, in quanto i periti hanno già tenuto conto di tale
problematica nella valutazione del parcheggio in condizioni di
libero mercato;
- è accettata la voce relativa alla svalutazione dell'opera
originaria (per un importo di euro 524.664,00, valore già indicato
nella perizia asseverata) e agli oneri di riprogettazione del
complesso residenziale (per un importo di euro 174.888,00, valore
già indicato nella perizia asseverata);
- è rimodulato l'elemento della dilazione degli utili e
mancato reinvestimento degli stessi contenuto nella perizia
asseverata, applicando un tasso creditore, per ogni anno stimato di
ritardo, del 2% (per un importo di euro 131.166,00);
- l'elemento "Aggravio finanziario dell'operazione
immobiliare conseguente al ritardo nella realizzazione dell'opera
originaria e maggiori oneri per rinegoziazione dei contratti di
compravendita" è espresso mediante la rimodulazione della relativa
voce già contenuta nella perizia asseverata in rapporto al prezzo
reale di acquisto (per un importo di euro 604.791,00 sui 2,5 anni)
nonché mediante la considerazione degli oneri collegati alla
dilazione della messa sul mercato dell'opera già concessionata (per
un importo di euro 262.332,00);
- è accettata la voce relativa alla sostenibilità tecnica
degli oneri aggiuntivi dovuti alle opere strutturali conseguenti ai
maggiori carichi permanenti ed accidentali del nuovo parcheggio per
la presenza del sovrastante complesso residenziale (per un importo
stimato in euro 240.000,00);
- è esclusa l'ammissibilità della voce relativa a servitù
gravanti sulla proprietà condominiale, in quanto già considerata
nella voce relativa alla svalutazione dell'opera
originaria;
Preso atto che il "quantum aggiuntivo" del corrispettivo,
così come determinato in perizia, all'esito delle suesposte
valutazioni peritali, in relazione agli oneri aggiuntivi a carico
del complesso concessionato, risulta nella richiamata nota
22977/FIN del 13 settembre 2010, ammontare ad un totale,
arrotondato, di euro 1.900.000,00 e che, pertanto, il corrispettivo
derivante dalla somma dei due elementi di valutazione individuati
dai periti, ing. Maione e ing. Caruso, nella loro perizia
asseverata risulta pari ad euro 16.900.000,00 + IVA di
legge;
Ritenuto opportuno considerare, su indicazione dei competenti
Dirigenti, sotto l'aspetto della quantificazione economica,
che:
- la Coup s.r.l., ai sensi dell'articolo 3 della convenzione
sottoscritta in data 2 marzo 2010, acquisiti i pareri previsti
dalla Regione e dall'Azienda U.S.L., ha approvato, con verbale di
assemblea in data 7 luglio 2010, il programma pluriennale 2010/18 e
annuale 2010 di attività e di spesa per la realizzazione del
presidio unico ospedaliero per acuti di viale Ginevra in Aosta e le
infrastrutture ad esso collegate;
- la somma stimata, sulla base dello studio di fattibilità
approvato dal Consiglio regionale, per la realizzazione
dell'intervento, esclusa la prima fase dei lavori relativa
all'ipotizzato acquisto del parcheggio pluripiano interrato di via
Roma di circa 510 posti auto, è pari ad euro 124.596.550,00 e che,
pertanto, a fronte dello stanziamento complessivo sul bilancio
regionale di euro 145.500.000,00, la somma a disposizione per
l'acquisto del suddetto parcheggio è pari ad euro 20.903.450,00
onnicomprensivi;
- con il perfezionarsi della presente operazione, sarebbe
pertanto realizzata un'economia di spesa, rispetto al precedente
accordo di programma, di euro 623.450,00, corrispondente alla
riduzione della stima complessiva del finanziamento regionale da
euro 145.500.000,00 ad euro 144.876.550,00;
Ritenuto altresì opportuno evidenziare, sempre sotto
l'aspetto della quantificazione economica, e su indicazione dei
competenti Dirigenti, che in caso di mancato acquisto del bene
riprenderebbe vigore l'accordo sottoscritto in data 29 gennaio
2010, che, tra l'altro, comporta l'espropriazione di particelle di
proprietà della Saint Bernard s.r.l. e di altri privati ai fini
della realizzazione della rampa di accesso al futuro Pronto
soccorso. Tale procedura comporterebbe l'esborso da parte
dell'Amministrazione regionale non solo delle dovute indennità di
espropriazione, a prezzo di mercato, delle aree interessate, ma
anche la corresponsione, almeno in favore della Saint Bernard
s.r.l., della diminuzione di valore che subirebbe la parte residua
(complesso residenziale concessionato, ma lo stesso principio
sarebbe valso anche in assenza di concessione), ai sensi
dell'articolo 33 del T.U. sulle espropriazioni, con importi che,
sulla base delle recenti pronunce della giurisprudenza
amministrativa, possono arrivare anche fino ad un massimo del 20%
del valore venale della struttura con ciò determinandosi per
l'Amministrazione regionale un sensibile aumento degli oneri
rispetto a quelli prospettati ai fini e per gli effetti del quantum
aggiuntivo come indicato in perizia oltre che l'aggravio di dover
esperire ex novo tutte le procedure dell'iter per la realizzazione
dei predetti parcheggi sui terreni di proprietà, a partire
dall'affidamento della progettazione;
Dato atto che, in funzione della specificità e complessità
dell'opera, l'importo dell'offerta economica, quantificato in
complessivi Euro 16.900.000,00 + IVA di legge, può essere
corrisposto in tre rate: la prima pari ad Euro 4.500.000,00 al
momento della stipula del contratto preliminare di compravendita,
la seconda pari ad Euro 2.500.000,00 decorsi cinque mesi dalla
firma del contratto preliminare e la terza, a saldo, al momento
dell'atto notarile che sarà rogato ad opera ultimata e collaudata e
che a tutela dell'Ente pubblico, in analogia a quanto previsto dal
D.lgs. 20 giugno 2005, n. 122 (Disposizioni per la tutela dei
diritti patrimoniali degli acquirenti di immobili da costruire, a
norma della legge 2 agosto 2004, n. 210), il pagamento di acconti
dovrà essere garantito mediante rilascio di una fideiussione
rilasciata da una banca, da un'impresa esercente le assicurazioni o
da intermediari finanziari iscritti nell'elenco speciale di cui
all'articolo 107 del testo unico delle leggi in materia bancaria e
creditizia, di cui al decreto legislativo 1° settembre 1993, n.
385, e successive modificazioni, di importo corrispondente alle
somme e al valore di ogni altro eventuale corrispettivo che il
costruttore ha riscosso e, secondo i termini e le modalità
stabilite nel contratto, deve ancora riscuotere dall'acquirente
prima del trasferimento della proprietà;
Preso atto che la competente struttura dell'Assessorato
bilancio, finanze e patrimonio ha accertato che:
- la Saint Bernard s.r.l. non risulta in stato di fallimento,
concordato preventivo o di amministrazione controllata e che nulla
osta ai fini dell'articolo 10 della legge 31 maggio 1965, n. 575 in
materia di certificazione antimafia e che non emergono condanne
penali a carico dei legali rappresentanti della predetta società
nonché della sua società partecipante che implichino l'incapacità
di contrarre con la Pubblica Amministrazione ai sensi degli
articoli 32 ter e quater c.p. e le cause di divieto, di decadenza o
di sospensione previste dall'articolo 10 della legge
575/1965;
- la Saint Bernard s.r.l., per il tramite della società
controllante, possiede i requisiti probanti la solidità ed
esperienza in ambito di lavori pubblici e privati;
Dato atto che con nota n. 23388/FIN del 20 settembre 2010 il
Servizio contratti immobiliari dell'Assessorato bilancio, finanze e
patrimonio ha provveduto ad inoltrare, ai sensi e per gli effetti
dell'articolo 9 della l.r. 12/1997, la richiesta di assenso, alle
condizioni indicate in precedenza, al prosieguo della procedura di
acquisizione del parcheggio pluripiano interrato da realizzare a
servizio del presidio unico ospedaliero regionale, alla Saint
Bernard s.r.l. e che la stessa società con nota del 22 settembre
2010, acquisita al protocollo con n. 23664/FIN del 22 settembre
2010, ha accettato;
Richiamata la legge regionale 10 aprile 1997, n. 12 e
successive modificazioni e in particolare l'articolo 9, comma 4, il
quale prevede che in caso di necessità ed urgenza è consentito, con
deliberazione del Consiglio regionale, l'acquisto di beni non
inseriti nel programma acquisti;
Ritenuto di deliberare in ordine all'acquisto dalla Saint
Bernard s.r.l. di un parcheggio pluripiano interrato, di stimati
509 posti auto, da realizzare nell'area censita al foglio 43,
mappali 86, 227, 255, 330, 664 e 174 del Comune di Aosta;
Vista la deliberazione della Giunta regionale n. 3702 in data
18 dicembre 2009 concernente l'approvazione del bilancio di
gestione per il triennio 2010/2012 con attribuzione alle strutture
dirigenziali di quote di bilancio e degli obiettivi gestionali
correlati, del bilancio di cassa per l'anno 2010 e di disposizioni
applicative;
Visto il parere favorevole di legittimità sulla presente
deliberazione rilasciato, per quanto di competenza, dal Segretario
Generale della Regione e dal Coordinatore del dipartimento
legislativo e legale della Presidenza della Regione, dal
Coordinatore, dal Direttore della direzione espropriazioni e
patrimonio e dal Capo servizio contratti immobiliari del
Dipartimento bilancio, finanze e patrimonio dell'Assessorato
bilancio, finanze e patrimonio nonché dal Capo servizio risorse
dell'Assessorato sanità, salute e politiche sociali, ai sensi
dell'articolo 3, comma 4, della legge regionale 23 luglio 2010, n.
22;
Visto il parere della II Commissione consiliare
permanente;
Delibera
1) ai sensi dell'articolo 9, comma 4, della l.r. 12/1997, di
demandare alla Giunta regionale, preso atto di quanto espresso in
premessa, l'approvazione degli atti esecutivi diretti all'acquisto
dalla Saint Bernard s.r.l. di un parcheggio pluripiano interrato,
da realizzare nell'area censita al foglio 43, mappali 86, 227, 255,
330, 664 e 174 del Comune di Aosta, per un totale di posti auto
stimati in 509, del relativo sedime, dei servizi annessi (a titolo
esemplificativo accessi, vie di esodo, ascensori, servizi
igienici), nonché del sedime dei terreni ex Norem (particella n.
255) e n. 227 del foglio n. 43, dando atto che il contratto
preliminare di acquisto di cosa futura dovrà contenere precise
sanzioni in caso di inosservanza degli obblighi contrattuali oltre
alla possibilità che la Regione non formalizzi l'acquisto
definitivo nel caso che le unità ultimate non corrispondano alle
caratteristiche indicate nella relazione prestazionale
"caratteristiche tecnico costruttive per la realizzazione del
parcheggio pluripiano a servizio del nuovo complesso ospedaliero
regionale Umberto Parini in viale Ginevra" e relativi allegati,
redatta dalla Saint Bernard s.r.l. e consegnata all'Assessorato
bilancio, finanze e patrimonio in data 17 giugno 2010;
2) di dare atto che gli oneri per l'acquisto di cui al punto
1) trovano copertura nell'ambito delle risorse, autorizzate
dall'articolo 25 della legge regionale 11 dicembre 2009, n. 47
(Disposizioni per la formazione del bilancio annuale e pluriennale
della Regione autonoma Valle d'Aosta/Vallée d'Aoste (Legge
finanziaria per gli anni 2010/2012). Modificazioni di leggi
regionali), per la realizzazione del Presidio unico ospedaliero
regionale Umberto Parini, che si renderanno disponibili a seguito
della decisione di acquisto del parcheggio in luogo della sua
realizzazione;
3) di rinviare a successivi atti della Giunta regionale
l'adeguamento della convenzione sottoscritta in data 2 marzo 2010
tra Regione, Finaosta s.p.a., Coup e AUSL nonché la riduzione delle
prenotazioni di spesa già effettuate con deliberazione della Giunta
regionale n. 222 del 29 gennaio 2010 nei confronti di Finaosta
s.p.a., la predisposizione delle occorrenti variazioni al bilancio
regionale, i relativi impegni di spesa e la registrazione delle
economie.
- AGOSTINO Salvatore: favorevole
- BENIN Anacleto: astenuto
- BERTIN Alberto: contrario
- BIELER Mauro: favorevole
- CAVERI Luciano: favorevole
- CERISE Alberto: favorevole
- CERISE Giuseppe: contraire
- CHATRIAN Albert: contraire
- COMÉ Dario: favorevole
- CRÉTAZ Alberto: favorevole
- DONZEL Raimondo: contrario
- EMPEREUR Diego: favorevole
- FONTANA Carmela: contraria
- IMPÉRIAL Hélène: favorevole
- ISABELLON Giuseppe: favorevole
- LA TORRE Leonardo: favorevole
- LANIÈCE André: favorevole
- LATTANZI Massimo: astenuto
- LAVOYER Claudio: favorevole
- LOUVIN Roberto: contrario
- MAQUIGNAZ Gabriele: favorevole
- MARGUERETTAZ Aurelio: favorevole
- MORELLI Patrizia: contraire
- PASTORET Ennio: favorable
- PROLA Piero: favorevole
- RIGO Gianni: contrario
- RINI Emily: favorevole
- ROLLANDIN Augusto: favorable
- ROSSET Andrea: favorevole
- SALZONE Francesco: favorevole
- TIBALDI Enrico: astenuto
- VIÉRIN Laurent: favorevole
- VIÉRIN Marco: favorevole
- ZUBLENA Manuela: favorevole
- ZUCCHI Alberto: astenuto
Consiglieri presenti: 35
Votanti: 31
Favorevoli: 23
Contrari: 8
Astenuti: 4
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK