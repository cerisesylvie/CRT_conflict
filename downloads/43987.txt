Consiglio Regionale della Valle d'Aosta - Oggetto del Consiglio n. 1088 del 1° dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1088 del 1° dicembre 2021 - Resoconto
OGGETTO N. 1088/XVI - Interpellanza: "Azioni per una futura
pianificazione strategica degli eventi turistico-culturali
sull'intero territorio regionale".
Bertin (Presidente) -
Punto n. 26. Per l'illustrazione,
consigliere Distort.
Distort (LEGA VDA) -
É del tutto evidente che,
probabilmente mai come in questo periodo storico connesso alla
crisi prodotta dalla cosiddetta pandemia da Covid, la Regione Valle
d'Aosta, come altri territori, ha bisogno di vedere risollevata la
propria economia attraverso tutte le opportunità possibili, in
primis attraverso quelle circostanze che generano richiamo come,
appunto, gli eventi, l'argomento di base di questa
interpellanza.
Inoltre - fuori da ogni dubbio che gli eventi siano uno
strumento sempre più diffuso e apprezzato di promozione turistica
anche per le chiare evidenti ricadute economiche positive che
possono generare sulla comunità che li ospita - la cultura ha in sé
questo potere di non essere solo nutrimento intellettuale o morale
ma di essere anche promozione di un territorio di un popolo e come
tale essere filiera privilegiata del sistema economico di una
società.
Proprio per queste riflessioni appare interessante chiederci:
"Quale visione ha l'attuale Governo regionale sul ruolo della
cultura in generale, a partire dalla visione strategica della
gestione degli eventi in termini di contenuti, di
calendarizzazione, di dislocazione sul territorio, di promozione
degli stessi eventi, in modo che possano essere traino efficace e
costante di un piano regionale del turismo?".
In realtà sappiamo che non tutti gli eventi, in qualsiasi
circostanza e aprioristicamente, sono in grado di generare
esternalità positive, così se la creazione e la diffusione di
cultura è sicuramente un fenomeno positivo è auspicabile di per sé;
però non è detto che una manifestazione culturale generi
automaticamente un aumento della consapevolezza non solo culturale
immediata ma anche proprio della ricaduta della ricchezza nel sito
in cui si genera questo evento culturale.
In più noi ci troviamo in una situazione storica anche di
crescente difficoltà di reperimento di finanziamenti e di una
progressiva diminuzione delle risorse dei fondi pubblici
disponibili, quindi gli eventi propongono automaticamente degli
importanti quesiti e approfondimenti del rapporto
costi-opportunità.
È proprio per questo motivo che abbiamo voluto presentare questa
interpellanza e portare all'attenzione del Consiglio questo tema,
perché in questo contesto è ragionevole porsi delle domande, che
non sono le domande dell'interpellanza, ma sono le domande che sono
alla base di una politica del turismo.
Come si può misurare l'impatto di un evento? Che rapporto c'è
tra eventi culturali e turismo?
È possibile progettare un evento in modo da massimizzare le
ricadute positive? E se sì quali sono le principali variabili da
tener presenti? Che ruolo possono avere gli eventi per
rivitalizzare le parti depresse del territorio.
Gli investimenti pubblici in questo ambito sono giustificati-
questa è una domanda cruciale - e a quali condizioni?
Queste argomentazioni sono alla base di quello che riteniamo una
politica del turismo che sia degna del suo ruolo e quindi per
darle, Assessore, la possibilità di rispondere e di mostrarsi
all'altezza di questo compito, ecco i quesiti
dell'interpellanza.
Il primo: "Quanto spende su base annua la Regione per eventi
turistico-culturali", chiedendo in particolare, ai fini di una più
opportuna valutazione, un confronto tra l'annualità 2019 e
l'uscente 2021 per non ricadere nella distorsione 2020 legata a
tutte le limitazioni della pandemia.
Secondo quesito: "Quali sono state le ricadute in termini
economici appurate sul territorio e con quale visione strategia
siano stati programmati gli eventi svoltisi nel 2021 e quali sono
gli intendimenti per la futura pianificazione", parola chiave:
"Pianificazione", essendo ormai prossimo l'inizio di una nuova
annualità.
Ascolterò con interesse le risposte.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Mi ha fatto una domanda da mille
milioni di euro e, tra l'altro, una domanda che richiederebbe
un'ora di risposta, come minimo, perché, come lei sa bene, ridurre
il tutto a numeri e a elencazioni di eventi si rischia di
dimenticarne, e ne dimenticheremmo tantissime, in più lei
interpella me, quindi specificamente l'Assessore ai beni culturali,
turismo, sport e commercio ma credo che non dimentichi il fatto che
la filiera, come la definisce lei, è molto più ampia, nel senso che
trasversalmente quasi tutti gli Assessorati, in qualche modo, si
occupano di promozione turistico-culturale, quindi anche su quello
diventa poi un discorso che è molto più complesso, così com'è
complessa - ovviamente lei lo ha ben evidenziato - la valutazione
delle ricadute, perché le ricadute sono difficili da valutare, si
possono immaginare ma poi in termini diretti eventualmente si
possono valutare solo quelle che hanno un riferimento esplicito,
faccio, per esempio, riferimento a "Musicastelle" e lì possiamo
valutare quante persone che hanno prenotato contemporaneamente
avevano avuto l'accesso su Booking o avevano una prenotazione
alberghiera.
Quindi il tema è un tema estremamente complesso e i temi sono
molto alti, tant'è che sono oggetto, se glielo posso dire, di
continue discussioni dentro la struttura proprio nel momento in cui
ogni volta si affronta la strategia promozionale, la strategia
culturale, è davvero un approccio che ha delle grossissime
difficoltà.
Io provo a leggere per i minuti che mi restano, ma le posso dire
che poi non riuscirò a finire perché, come le dicevo, ho cercato di
sintetizzare mezz'ora di risposta... le lascerò poi il foglio.
Alla prima domanda quanto spende eccetera, per rispondere alla
sua domanda farò una suddivisione per strutture, per praticità, pur
sapendo di non essere completamente esaustivo.
La Saison, organizzata dalla struttura Attività Culturali non si
ritiene rientri nelle richieste specifiche dell'interpellanza,
credo; quindi la Saison, come lei sa, fa un servizio culturale
sicuramente, ma è rivolto soprattutto alla comunità valdostana
mentre invece lei chiede proprio lo specifico riferimento
all'aspetto turistico culturale. Forse i due concerti che si
terranno a Courmayeur durante le vacanze di Natale possono
rientrare in questa categoria, anche se la logica che sottende
proprio alle iniziative in ambito Saison resta quella che le ho
detto, cioè di un'offerta mirata all'ambito locale.
Quindi suddividerei la risposta con riferimento alle iniziative
dell'Office e del patrimonio storico artistico e gestione siti
culturali, sapendo, comunque, come le ho detto prima, che molto più
ampia sarebbe la risposta, perché, per esempio, si potrebbe anche
estendere il ragionamento al Forte di Bard - le lancio un
suggerimento per una prossima iniziativa - il quale Forte di Bard
in ogni caso organizza anche lui, per esempio, degli eventi di tipo
culturale ed è comunque un'associazione che dipende per i
finanziamenti sempre dal nostro Assessorato.
L'Office ormai da diversi anni si occupa di organizzare
direttamente alcune manifestazioni, in particolare: "Fiabe nel
bosco", "Musicastelle" e Château Noël.
Nel 2019, Fiabe nel bosco 40 mila euro più o meno,
"Musicastelle" 172.000 e "Château Noël", 41 mila; nel 2021, Fiabe
nel bosco 41 mila, Musicastelle 131 mila e poi mi sono fatto dare
anche un altro dato: "Lo Pan Ner" - che è organizzato dalla
struttura Attività Espositive e credo possa rientrare anche questo
nei.... - 2019: 63 mila euro, 2020: 65 mila e 2021: 48 mila. La
differenza sta nel fatto che nel 2019 era abbinato alla "Fita di
pomme" di Gressan e a una serie di azioni di promozione e nel 2020
erano stati previsti dei contenuti video eccetera per lo sviluppo
grafico del marchio "Pan ner", quindi erano spese aggiuntive
rispetto a quelle spese quest'anno.
Riguardo al patrimonio storico-artistico, si premette che gli
eventi realizzati hanno proposto iniziative in linea con quanto
ideato negli anni passati per completare la consueta offerta
culturale con approfondimenti, fruizioni speciali ed estensione
degli orari.
Si è trattato quindi di continuare un percorso intrapreso,
perché la sua regia non avviene a spot e quindi le incertezze, tra
l'altro, e limitazioni imposte dalla pandemia hanno inciso
sull'organizzazione e sulla comunicazione che, non avendo potuto
essere programmate con anticipo, potrebbero aver generato una
sensazione di last minute, ma le posso assicurare che - malgrado
siano sempre fatte sul filo di lana proprio a causa delle
sopravvenute limitazioni pandemiche - c'è dietro un grandissimo
lavoro di pianificazione che tiene conto delle varie possibilità e
dei vari scenari.
Comunque, nel 2019 eventi organizzati: "Les Mots", "Châteux en
musique","Théâtre et lumières", "Châteaux ouverts", dalla Terra
alla Luna, Plaisirs de Culture, eventi e mostre a Castello Gamba
per una spesa totale di 631 mila euro circa.
Nel 2021, come lei sa, io mi sono ritrovato senza il capitolo de
"Les Mots" in bilancio, nel bilancio che abbiamo ereditato, e gli
eventi culturali organizzati sotto il cappello di Cultur-été sono
stati "Châteaux Nuits", "Archéo Nuit", "Storie per Gioco" ed
"Estate in Gamba" e sono inoltre contemplate le manifestazioni
"Plaisirs de Culture"e la mostra estiva al Castello Gamba, quindi
per il 2021 la spesa è di circa 242 mila euro, organizzazione
eventi, azioni promozionali eccetera, più il costo del "Pan Ner"
che le dicevo prima.
Lei dice "Quali sono le ricadute?" Non vi sono solo aspetti
economici diretti ma anche trasversali sul territorio, in ogni caso
è in animo da parte nostra un nuovo studio relativo a un'analisi
dettagliata degli effetti proprio delle scelte culturali, come
diceva lei, l'ultimo studio credo risalga al 2018, non so se il
collega Sammaritani aveva fatto fare uno studio a" Turismo Okay",
adesso non ricordo comunque risale un po' all'epoca.
Io lo volevo fare prima ma sinceramente farlo in questo momento,
in un momento di pandemia e in un momento in cui tutto è
scombinato, diventa poi difficile anche avere dai dati poi delle
indicazioni.
"Fiabe nel bosco" è una manifestazione - sempre "Office" - di
animazione e intrattenimento per bambini che interessa una
selezione di località turistica a vocazione familiare, l'obiettivo
è quello di irrobustire e arricchire l'offerta per attività per
bambini per migliorare l'esperienza di vacanza delle famiglie.
I risultati si misurano in termini di affluenza agli spettacoli
e al gradimento. Entrambi gli indicatori danno risultati positivi:
a ogni spettacolo partecipano sempre tra gli 80 e i 150 spettatori
e il gradimento e la fidelizzazione sono altissimi; qua il dato ce
lo abbiamo, ma ci rifacciamo a questo dato, cioè la presenza che è
sempre piena.
"Musicastelle" invece è un attrattore, i risultati si misurano
in termini di prenotazioni alberghiere, come le dicevo prima,
legati ai concerti e relativi fatturati.
Nel 2021 i concerti di "Musicastelle" hanno generato quasi un
migliaio di prenotazioni, in generale le ricadute sono comunque più
alte in termini generali; tenga conto che nel 2021 avevamo anche le
limitazioni e, rispetto a "Musicastelle", potevamo ammettere mi
sembra fino a... adesso non mi ricordo i numeri ma erano
estremamente limitati dalla normativa sul Covid, ma l'abbiamo
voluto fare lo stesso e le categorie hanno accolto tra l'altro
positivamente anche gli effetti.
Le manifestazioni estive, per quanto riguarda il patrimonio
storico artistico e gestione dei beni culturali, sono state pensate
per sondare la risposta dei turisti e in generale di visitatori,
anche locali, alla fruizione dei nostri siti in orari giornalieri e
serali.
L'analisi dell'apprezzamento in questo senso ha fatto emergere
commenti molto positivi sia sul fronte culturale eccetera.
Le do i dati: incasso totale 2019: 33.682 euro, eventi estivi
nel 2021 - e solo relativamente all'estate perché per il resto come
lei sa è stato tutto chiuso - 9.200 euro come incasso, però solo
relativamente al piccolo periodo estivo, ai due mesi.
"Quali sono gli intendimenti per una futura pianificazione
essendo ormai prossimo...": le lascio il foglio perché le direi che
la situazione che condiziona la situazione sanitaria al momento non
ci permette una pianificazione assolutamente distesa; la
pianificazione presuppone comunque... e questo glielo posso dire
adesso che a bilancio abbiamo fissato delle cifre importanti e
finalmente stabili, quindi stiamo recuperando rispetto ai tagli che
sono stati negli anni conseguiti, questo ci permetterà di fare una
pianificazione, sempre ovviamente tenendo conto del convitato di
pietra, che è la pandemia, per l'anno 2022 che però verrà fatta
scaramanticamente - anche se i dirigenti spingono su questo -
quando il bilancio verrà approvato, perché fino ad allora possiamo
limitarci a ripetere delle esperienze di quest'anno e dell'anno
precedente, ma non abbiamo oggi la possibilità, visto che le
risorse messe a bilancio sono maggiori, di disporre e di impegnare
risorse che non sono ancora state approvate.
Presidente -
Per la replica, consigliere Distort.
Distort (LEGA VDA) -
Posso rassicurare che capisco
perfettamente. L'argomento che ho portato come quesito è un
argomento per la cui risposta sarà necessario tutto il suo mandato,
il tempo del suo mandato, perché dietro a questo argomento c'è una
parola chiave: "Quale visione di turismo ha lei, Assessore
Guichardaz, e quale visione di turismo sta costruendo nel suo
Assessorato", ed è chiaro che i dieci minuti veramente sono una
situazione tiranna.
Accolgo con piacere lo scritto e gli appunti che lei mi
riferisce e comunque le ricordo questo fatto: un'interpellanza di
per sé non è semplicemente un quesito che l'opposizione pone alla
maggioranza e al Governo per avere i dati e capire che intenzioni
abbia.
Lei sa benissimo, come sappiamo tutti quanti, che dietro
l'interpellanza dell'opposizione si nasconde anche la possibilità
di un suggerimento, un suggerimento estremamente utile, un
suggerimento che se ben colto diventa un assist o comunque un
elemento positivo per lo svolgimento dell'attività di Governo.
Questo è uno dei ruoli di una sana opposizione, chiaro è che la
bandierina però poi rimane dell'autore, quindi in questo caso
rimane mia questa bandierina, questo stimolo, ma non lo faccio per
autoelogiarmi, lo faccio semplicemente per un senso di giustizia e
lo faccio perché comunque è ovvio che se io mi ritrovo qui è perché
intendo rispondere a un mandato di qualcuno che ha creduto in me,
quindi farò di tutto nel mio ruolo, come io auguro a lei di fare di
tutto nel suo ruolo, per il bene della Valle d'Aosta perché dietro
alla frase, dietro alla domanda: "Che cosa significa avere una
politica turistica?" si nasconde non solo tutto il suo lavoro come
Assessore con delega al turismo e alla cultura, ma si nasconde la
capacità di successo o di insuccesso dell'intera Giunta.
Sotto questo punto di vista deve vigilare anche il presidente
Lavevaz perché lei adempia a questo compito in questi termini,
perché i rapporti tra gli Assessorati, vista l'interdisciplinarietà
dell'argomento, siano ben tessuti, altrimenti si finisce in una
situazione d'improvvisazione, cioè si ricade nell'improvvisazione
oppure in una situazione ancora altamente tragica ed è la
situazione di programmare sulla base di un canovaccio, di un cliché
già passato, magari portando degli aggiustamenti incrementali.
Non è assolutamente così, spero e le auguro di non lavorare in
questo modo, lo spero per il bene della Valle d'Aosta, per il bene
del settore del turismo, elemento così importante di traino della
nostra economia.
Altra domanda sicuramente è chiedersi che visione di turismo ha
lei, turismo di massa o turismo d'élite? La risposta è
fondamentale, con i nostri piccoli numeri è estremamente
importante.
Concludo con una citazione che vuole essere da sprone ma anche
da incutere la necessaria vigilanza che genera questa spinta,
questo slancio, verso l'"estote parati", siate pronti,
indipendentemente dalla pandemia, indipendentemente dagli scenari
che si genereranno, bisogna avere comunque una programmazione
pronta, una visione pronta, poi se ci saranno ostacoli non si
applica ma si tiene lì in dispensa perché come diceva Claudio
Abbado, il grande celebre direttore d'orchestra, "La cultura
permette non solo di distinguere tra bene e male ma di giudicare
chi ci governa".
La gestione della cultura attraverso gli eventi nell'ambito del
turismo, in questo legame con il mondo economico, giudicheranno il
suo agire come Assessore e la capacità dell'intera Giunta.
Buon lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK