Consiglio Regionale della Valle d'Aosta - Oggetto del Consiglio n. 995 del 9 novembre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula
Oggetto del Consiglio n. 995 del 9 novembre 1994 - Resoconto
OGGETTO N. 995/X - Disegno di legge: "Interpretazione
autentica della legge regionale 23 febbraio 1976, n. 11 (Norme di
integrazione delle vigenti disposizioni statali in materia di
altezza minima e requisiti igienico-sanitari dei locali di
abitazione)".
Articolo 1 - 1. Il limite dell'altezza minima interna utile dei
locali di abitazione stabilito dall'articolo 3 della legge
regionale 23 febbraio 1976, n. 11 (Norme di integrazione delle
vigenti disposizioni statali in materia di altezza minima e
requisiti igienico-sanitari dei locali di abitazione), in metri due
e centimetri venti deve essere inteso nei termini seguenti:
a) i piani aventi locali di abitazione con altezza minima
interna inferiore a metri due e centimetri venti debbono, in sede
di recupero, essere sopraelevati al fine di raggiungere tale
altezza minima e possono mantenere tale altezza minima, qualora già
esistente;
b) i piani aventi locali di abitazione con altezza minima
interna maggiore di metri due e centimetri venti possono, in sede
di recupero, essere abbassati fino a tale altezza minima;
c) nei volumi esistenti aventi destinazione non abitativa
possono essere ricavati locali ad uso abitazione con altezza minima
interna pari a metri due e centimetri venti, anziché con altezza
pari a quella prevista per i nuovi locali di abitazione, qualora le
altezze dei volumi esistenti lo consentano.
Articolo 2 - 1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente -
La parola al Consigliere Bich per
mozione d'ordine.
Bich (APA) -
Solo per fare un piccolo programma
dei lavori per sapere cosa riusciamo a far passare questa sera e
quello che invece vogliamo fare domani. Visto che ci sono argomenti
di un certo spessore che ci porteranno via un po' di tempo, magari
è opportuno fra un'ora circa fare una riunione per vedere
cosa...non riusciamo a finire.
Presidente -
Nel prosieguo dei lavori credo ci
siano due punti che sono di spessore; però rammento al Consigliere
Bich che sono le ore 18,00. Facciamo una sospensione e verifichiamo
se è il caso, però alle ore 18,00 credo sia ancora opportuno andare
avanti.
Ha chiesto la parola il Consigliere Florio in qualità di
relatore.
Florio (VA) -
Si tratta di una legge definita
"interpretazione autentica", in particolare dell'articolo 3 della
legge regionale 23 febbraio 1976 n. 11. Questa legge norma in modo
diverso rispetto alla normativa dello Stato per quanto attiene alle
altezze minime interne utili e ai requisiti igienico-sanitari, con
particolare riferimento alle superfici nette e ai rapporti di
illuminazione dei singoli locali abitabili.
In particolare, l'articolo 3 stabilisce delle dimensioni che
sono anche notevolmente diverse rispetto a quelle fissate dallo
Stato perché si riferiscono a quegli edifici o a quelle porzioni di
edifici compresi nelle zone A di cui ai piani regolatori che sono
più facilmente definibili come centri storici o nuclei abitati: in
sostanza, le frazioni e i nuclei storici consolidati. All'interno
di queste zone la legge regionale n. 11 prevede altezze
notevolmente diverse, pari a 2 metri e 20, indifferentemente
rispetto alla quota sul livello del mare alla quale si trova il
fabbricato di cui in quel momento si tratta. Inoltre individua
dimensioni interne dei locali abitabili, soprattutto con
riferimento alle camere da letto, notevolmente inferiori rispetto
alla normativa dello Stato, anche perché la normativa dello Stato
non fa differenza tra le dimensioni minime interne dei locali
abitabili ricavati in edifici di nuova costruzione rispetto a
quelli ricavati in edifici ristrutturati. Nel corso dell'utilizzo
dell'impiego di questa legge sul campo, nelle commissioni edilizie
e nel momento del rilascio delle concessioni da parte dei sindaci,
si sono incontrate, soprattutto in alcuni comuni e segnatamente
soprattutto nel Comune di Aosta, delle difficoltà di
interpretazione della norma di cui all'articolo 3 della legge
regionale n. 11 del 1976. Questa interpretazione autentica vuole
precisare meglio cosa si intendesse con l'articolo 3 della legge
11. In sostanza si vuole riconoscere la possibilità comunque di
realizzare piani abitabili all'interno di edifici esistenti,
compresi nelle zone A o a queste assimilati, di altezza pari a 2
metri e 20, indipendentemente dal fatto che oggi ci siano anche
altezze superiori e comunque sempre ovviamente ritenendo i metri 2
e 20 come il minimo non derogabile, così come fissato dall'articolo
3 della legge n. 11.
Accadeva invece, soprattutto nella città di Aosta che, pur in
presenza di edifici che permettevano la modificazione delle altezze
interne riducendole a 2 metri e 20 senza sconvolgere le strutture
esterne e gli affacci esterni, che il Comune non accettasse una
riduzione di questo tipo. Con questa norma questo problema dovrebbe
essere risolto.
Ci sono poi problemi connessi sempre con l'articolo 3 della
legge n. 11, più sottili, dei quali si è lungamente discusso anche
in III Commissione, ma che non era opportuno inserire in un disegno
di legge di interpretazione autentica. Se sarà il caso questi
problemi dovranno essere oggetto dell'eventuale individuazione di
un nuovo disegno di legge.
Presidente -
É aperta la discussione generale. Ha
chiesto la parola il Consigliere Chiarello.
Chiarello (RC) -
Quello a cui ha accennato Florio
alla fine della sua illustrazione è effettivamente uscito in III
Commissione specialmente dagli amministratori comunali che hanno
detto che ci sono nella nostra regione delle abitazioni che non
hanno l'altezza di 2 metri e 20, abitazioni vecchie. Si invitava
dunque questa Giunta a modificare la legge nel più breve tempo
possibile proprio per avere una normativa che dica che queste
altezze sono ammesse dove sono già esistenti e dove non è possibile
raggiungere altezze maggiori e dove c'era già una abitabilità
precedente...Quello che voglio dire è che anche questa legge va
nuovamente ad aggiungere dei carichi agli amministratori comunali.
Nella voce si dice: "possono" e io voglio poi vedere gli
amministratori comunali se possono o non possono. É una parola che
metterà in difficoltà diversi amministratori.
Presidente -
Altri consiglieri intendono
intervenire? La parola al Consigliere Florio.
Florio (VA) -
Il problema sollevato dal
Consigliere Chiarello può essere risolto badando al fatto che le
tre lettere di cui al primo comma dell'articolo 1 riportano dei
verbi ad un tempo diverso, nel senso che nella lettera a), laddove
si individua l'altezza minima, c'è scritto che i piani abitabili
debbono, in sede di recupero, essere sopraelevati fino al
raggiungimento dell'altezza minima di 2 metri e 20 fissata già
dall'articolo 3 della legge 11. La lettera b), laddove è detto
"possono", è detta secondo me correttamente, in relazione al fatto
che l'eventuale modificazione degli orizzontamenti interni può
comportare anche lo sconvolgimento delle facciate esterne. Dovrebbe
essere attenzione del comune poter consentire l'eventuale
modificazione dello stato degli orizzontamenti, soltanto laddove
questo non comporti lo stravolgimento delle facciate esterne.
Questo, ad esempio, è possibile all'interno di volumi molto grandi,
quali fienili o edifici un tempo non destinati ad abitazione oppure
in edifici dotati di un telaio di apertura particolare. Certamente
una possibilità di questo genere non può procedere nella cortina
centrale della città di Aosta o anche dei comuni di fondovalle; c'è
questa differenza, e da una parte il "debbono" è legato alla
necessità di rispettare comunque l'altezza dei 2 metri e 20 che è
una norma igienico-sanitaria datasi da parte della Regione,
dall'altra, c'è la possibilità, laddove l'edificio lo consenta, di
abbassare a 2 metri e 20.
Presidente -
Se nessun altro consigliere intende
intervenire dichiaro chiusa la discussione generale. Possiamo
passare all'esame dell'articolato.
Articolo 1. Se nessuno chiede la parola i colleghi consiglieri
sono invitati a votare.
Presenti, votanti e favorevoli: 25
Presidente -
Passiamo alla votazione dell'articolo
2.
Presenti, votanti e favorevoli: 25
Presidente -
Se non ci sono dichiarazioni di voto
possiamo passare alla votazione della legge nel suo complesso.
Presenti, votanti e favorevoli: 27
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK