Consiglio Regionale della Valle d'Aosta - Oggetto del Consiglio n. 3339 del 22 dicembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3339 del 22 dicembre 1987 - Resoconto
OGGETTO N. 3339/VIII - ORGANIZZAZIONE DI UN SERVIZIO DI
RACCOLTA E SMALTIMENTO DI RIFIUTI TOSSICI E NOCIVI" (Ritiro di
mozione).
PRESIDENTE
: Do lettura della mozione presentata dai
Consiglieri Tonino, Mafrica, Millet e Dolchi:
MOZIONE
TENUTO conto del fatto che il consumo di pile in Italia
ammonta a circa 300 grammi per abitante all'anno e che quindi,
presumibilmente, in Valle d'Aosta si consumano oltre 33 tonnellate
all'anno di pile;
CONSTATATO che le pile costituiscono un "rifiuto urbano
pericoloso", che non deve essere mescolato con altri rifiuti
urbani, ma conferito in discariche speciali, adatte a ricevere
rifiuti tossici e nocivi;
VERIFICATO che in altre Regioni vicine è iniziata una
attività di raccolta, attraverso la riconsegna ai rivenditori,
delle pile usate, per un loro successivo smaltimento controllato da
parte del servizio pubblico;
il Consiglio regionale della Valle d'Aosta
DELIBERA
di impegnare la Giunta regionale a:
1)
organizzare un servizio di raccolta delle pile
usate attraverso i rivenditori delle stesse, prevedendo
eventualmente rimborsi forfettari sia per i rivenditori che per i
cittadini che riconsegnano tali rifiuti altamente
inquinanti;
2)
verificare con le ditte produttrici la possibilità
di una retrocessione delle pile usate e comunque a predisporre
idonee forme di smaltimento controllato di tali nocivi
rifiuti.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
La mozione pone un problema semplice ma
importante: tutti sanno che da alcuni anni si è verificata anche a
livello generale la nocività delle normali pile che tutti i
cittadini usano per apparecchi di largo consumo. Una statistica
condotta in Italia afferma che il consumo medio per abitante è di
300 grammi all'anno: si può quindi desumere che in Valle d'Aosta ci
sia un consumo di circa 33 tonnellate per anno di pile. Siccome
queste pile costituiscono un rifiuto urbano pericoloso, che non può
essere mescolato con gli altri rifiuti urbani, ma deve essere
trattato separatamente, crediamo che sia
opportuno prendere
anche in Valle d'Aosta quelle iniziative che sono state prese in
altre regioni e in altre città. Per esempio, in occasione dell'anno
europeo dell'ambiente, la Provincia di Novara, Assessorato
all'Ambiente, ha fatto attaccare su tutti i muri della città un
manifesto in cui invitava i cittadini a consegnare al rivenditore a
pila usata, anzichè gettarla nei normali contenitori dei
rifiuti.
Riteniamo che il sistema potrebbe essere utilizzato anche in
questa Regione e potrebbe risultare efficace: invitare i cittadini
a depositare in qualche contenitore speciale può forse essere
positivo, ma non sufficientemente produttivo; invitare invece il
cittadino a riconsegnare a pila usata al rivenditore in cambio di
un piccolo sconto, ad esempio 100 lire per ciascuna pila, come
avviene nel caso dei vetri, può forse dare frutti maggiori. Se ogni
cittadino, al momento dell'acquisto delle nuove pile, consegna le
pile usate ottenendo così un piccolo sconto sulle nuove pile, se le
pile accolte dai rivenditori vengono conferite al servizio
pubblico, il quale decide - ovviamente rimborsando ai rivenditori
le somme spese - cosa farne, il servizio può essere affrontato con
maggiore organicità.
Riteniamo che si debba esplorare la possibilità, una volta che
il servizio pubblico ha raccolto in modo differenziato questo tipo
di rifiuto, di riconsegnarlo alle ditte produttrici che potrebbero
riutilizzare il mercurio. Nel caso delle pile, il mercurio
contenuto ha una capacità inquinante molto elevata: pochissimi
grammi di mercurio possono inquinare vaste zone di territorio. È
una materia difficile da contenere, in quanto, in una zona come
questa, con la presenza di acque, sono possibili inquinamenti delle
falde acquifere.
A noi sembra che questa modesta proposta, d'altronde già attuata
in alcune città e in alcune province, possa essere adottata con
costi contenuti anche nella nostra Regione.
PRESIDENTE
: È aperta a discussione generale. Ha chiesto
di parlare il Consigliere Sandri, ne ha facoltà.
SANDRI (N.S.):
Questa mozione del Partito comunista avrei
voluto firmarla anche io, perchè credo meriti tutta la
considerazione e l'attenzione per l'argomento che tratta, un
argomento troppo spesso sottovalutato. Vicino a noi, la Svizzera
romanda, in numerose trasmissioni televisive ha denunciato
l'inquinamento diffuso, complicato, da contrastare, dello
smaltimento delle pile e credo che proprio dal 10 gennaio 1988 sarà
obbligatorio, in Svizzera, per poter acquistare una pila,
riportarne una indietro, perchè si vuole recuperarla costantemente,
in modo da evitare questo danneggiamento che interessa soprattutto
le falde superficiali, in quanto queste pile finiscono in normali
discariche e di qui possono scendere facilmente nelle falde
superficiali.
Penso che ci debba essere, da questo punto di vista, non
soltanto una azione di tipo promozionale, ma che debba essere uno
degli elementi qualificanti dello smaltimento rifiuti in Valle
d'Aosta; questa azione sarebbe anche un buon veicolo per insegnare
l'ecologia nelle scuole, in quanto la pila è uno degli oggetti di
consumo con cui i bambini più hanno a che fare, quindi è bene che
comprendano da questo mezzo che loro utilizzano qual è il
significato delle parole inquinamento e ambiente di vita.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I.):
Riteniamo che la mozione che ha
presentato il Partito comunista abbia sollevato un problema degno
di essere esaminato in tutte le sue implicazioni: dalla gravità che
costituisce la pila come rifiuto urbano pericoloso, all'aspetto più
generale di una politica ambientale che non può più non
riconoscersi anche in elementi che possono essere considerati di
secondaria importanza, come quello della raccolta delle pile.
Mi preoccupo perchè non vorrei che, per come è assestato
l'Assessorato all'ambiente, l'organizzare, come chiede la mozione,
un servizio di raccolta delle pile usate venisse affidato al Corpo
forestale valdostano, perchè questi "poveri" forestali devono fare
sempre di tutto; è più facile fare un elenco di quello che debbono
non fare, che di quello che debbono fare, proprio perchè,
nell'ambito dell'Assessorato, i forestali sono l'operatore
ecologico per eccellenza.
Queste cose potrebbero essere trattate in maniera diversa se le
competenze in materia di ambiente facessero capo a un Assessorato a
sè stante; non è più pensabile di continuare a trattare la politica
ambientale come una appendice caudataria dell'Assessorato
all'Agricoltura e Foreste, che così come è congegnato ha una mole
di lavoro, in Valle d'Aosta, notevolissima. C'è invece necessità di
un approccio diverso all'ambiente, al modo di trattare questa
nostra Regione sul piano della difesa delle sue peculiarità,
rispetto a questa attenzione diversa nei confronti della politica
dei rifiuti, che peraltro la Regione ha affrontato in maniera
razionale in altri momenti, quando non c'era ancora l'Assessorato
all'Ambiente.
Credo che ci voglia ormai una sensibilità di tipo politico che
sia diversa, altrimenti ci troveremo sempre di fronte ad un
Assessorato che ha due competenze che sono notevolissime:
l'agricoltura e le foreste, e, appiccicato come un elemento che
potrebbe anche non esserci, ci sta la competenza dell'ambiente.
Ritengo che sia arrivato per questa Regione il tempo di ridisegnare
la mappa degli Assessorati; sono fermi da 25 anni, non riguardano
solo questo settore - anche se è mia convinzione che questo settore
vada affrontato in maniera prioritaria rispetto ad altri, - ci sono
anche altri Assessorati che "muoiono" per eccesso di competenze -
penso all'Assessorato al Turismo -. Quindi, se non ridisegneremo
questa mappa, facendo una operazione di ingegneria politica, il
lavoratore all'interno dell'Amministrazione regionale diventerà
sempre più difficile, anche perchè certe forme di disattenzione
sono dovute al fatto che una sola persona, che è a capo di un
Assessorato che ha delle competenze enormi, non riesce ad assolvere
a quelli che sono i suoi compiti.
Questa è una riflessione che io faccio partendo dalla pila, ma
so benissimo che questo discorso finirà per farmi dire che, oltre
la pila, resterò con "le pive nel sacco".
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Credo che il Gruppo comunista
abbia voluto evidenziare la pericolosità di questi rifiuti, anche
se in Valle d'Aosta la situazione non è così drammatica come nel
resto d'Italia; quindi voterò questa mozione del Partito
comunista.
Condivido in parte le osservazioni fatte dal Consigliere
Torrione, sulla incapacità riconosciuta dell'Assessorato
all'ambiente di portare avanti anche questo problema; pertanto, si
potrebbe pensare ad un emendamento (che non presento, ma che
enuncio soltanto) in cui la Regione, anzichè organizzare un
servizio per la raccolta delle pile, stipuli delle convenzioni con
le associazioni ambientalistiche per la raccolta di questo tipo di
rifiuti. Questo potrebbe alleggerire i compiti dell'Assessorato
all'ambiente; inoltre queste associazioni, che sono molto sensibili
a questi problemi, potrebbero dare un apporto enorme e quindi
andare incontro alle esigenze portate avanti dal Gruppo comunista
con questa mozione.
Ritengo che questa potrebbe essere una soluzione; la voglio
sottolineare al Consigliere Mafrica, che potrà farsene promotore,
se lo riterrà opportuno. Se questa idea non verrà accolta, voterò
comunque la mozione, in quanto il problema esiste anche se di
dimensioni minime in Valle d'Aosta rispetto ad altre regioni.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Il problema relativo alla raccolta
differenziata delle pile, nonchè al loro smaltimento, viene
trattato nell'ambito del piano regionale dello smaltimento dei
rifiuti, che è in corso di elaborazione. La Giunta regionale ha già
ricevuto la traccia di questo documento che si ritiene debba al più
presto venire in Consiglio regionale. Nello stesso documento viene
prevista la costruzione, a Brissogne, di un apposito impianto di
"innocuizzazione" di queste pile.
Sappiamo che un certo numero di pile vengono già richieste e
raccolte dai rivenditori, in quanto sono delle pile ad alto valore
intrinseco, contengono nichel e cadmio; per quanto riguarda le
batterie, c'è già una regolamentazione in cui si prevede chi è
autorizzato a stoccare le batterie, chi è autorizzato a
trasportarle, dove devono essere tenute, a chi devono essere
consegnate.
Per quanto riguarda le pile, la bozza di questo documento, che è
in corso di elaborazione, prevede in certi punti - evidentemente i
punti migliori saranno i rivenditori - la raccolta delle pile che
dovranno in seguito essere conferite a Brissogne; bisognerà vedere
in che modo fare questo tipo di raccolta che dovrà essere prevista
dal piano di smaltimento rifiuti. L'"innocuizzazione" di queste
pile è prevista, per il momento, tramite bagno in cemento e poi
immissione in discarica. La discarica di Brissogne è autorizzata a
recepire le pile "innocuizzate" fintanto che non sia disponibile
altro tipo di smaltimento.
Legato alla raccolta e smaltimento delle pile, c'è un problema
molto grave, che non è stato affrontato in questa sede, ma di cui
penso sia bene informare il Consiglio, e cioè il problema dei
farmaci scaduti che vengono gettati normalmente nella immondizia e
che invece dovranno essere raccolti in modo differenziato, tramite
le farmacie.
Nel piano che va ad essere presentato, viene affrontato lo
smaltimento anche per questo tipo di rifiuto, per il quale
permangono però alcuni dubbi: il primo è il riciclaggio delle
fustelle. Quei medicinali acquistati senza passare attraverso il
medico sono ancora provvisti di fustelle, che potrebbero essere
ipoteticamente riciclate. Aspettiamo, da parte del Ministero, delle
direttive per tutte le regioni su come in futuro mettersi al sicuro
dal rischio di riciclaggio di fustelle.
Potrebbe essere previsto anche un diverso tipo di smaltimento
dei farmaci che potrebbe essere quello del riciclaggio da parte
delle ditte farmaceutiche.
Avendo pertanto già previsto in questa bozza di piano di
smaltimento rifiuti anche la raccolta differenziata e il tipo di
smaltimento, per adesso possibile, delle pile, chiederei al Partito
comunista di ritirare la mozione, per discuterla al momento della
presentazione di questo piano.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
È da qualche tempo che le idee fra la
maggioranza e la minoranza si incrociano; quando c'è qualche
proposta, anche modesta, come questa, l'Assessore ci annuncia che
la Giunta sta studiando un provvedimento e quanto prima porterà
all'esame del Consiglio la soluzione del problema.
Ci auguriamo che questo avvenga e che avvenga in tempi brevi,
perchè il problema dello smaltimento dei rifiuti ha provocato in
zone a noi vicine dei guai non piccoli. Non sto a ricordare Casa le
Monferrato o altri comuni che hanno avuto problemi di una certa
gravità.
Tenendo conto delle osservazioni fatte da altri Consiglieri, per
esempio quella del Consigliere Torrione, che riproponeva la
questione di come questa Giunta affronta i problemi dell'ambiente,
credo che si possa ritirare la mozione con l'impegno nostro di
ritornare complessivamente sulle intenzioni della Giunta in materia
di ambiente, se non ci saranno in tempi brevi proposte da parte
dello stesso Esecutivo. Vogliamo sperare che quanto è stato detto
trovi rispondenza in tempi brevi, altrimenti ritorneremo con una
mozione di carattere più generale sul modo di affrontare i problemi
dell'ambiente in questa Regione.
Faccio una sola osservazione: certo che se la riproposta di
Assessorati dovesse tenere conto delle effettive necessità,
probabilmente il banco della Giunta dovrebbe essere allungato.
PRESIDENTE
: La mozione è ritirata in attesa della
presentazione di un provvedimento specifico da parte della Giunta
regionale.
IL CONSIGLIO PRENDE ATTO
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK