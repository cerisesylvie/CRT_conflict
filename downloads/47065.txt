Consiglio Regionale della Valle d'Aosta - Oggetto del Consiglio n. 3396 del 7 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3396 del 7 marzo 2024 - Resoconto
OGGETTO N. 3396/XVI - Interpellanza: "Applicazione delle
misure stabilite dalla legge regionale 27/2023 al fine di risolvere
alcune criticità della sanità valdostana".
Bertin (Presidente) -
Punto n. 39. Consigliere Restano ne
ha facoltà.
Restano (GM) -
In quest'interpellanza affrontiamo per
l'ennesima volta in questo Consiglio il dossier relativo ai LEA in
sanità, un dossier che si presenta al confronto ogni anno,
allorquando il Ministero presenta i dati relativi ai Livelli
Essenziali di Assistenza erogati dalle Regioni italiane, si presta
quindi a un confronto - da parte dell'utenza, da parte degli organi
di stampa, ma soprattutto da parte nostra, Consiglieri addetti ai
lavori - tra i LEA erogati dalle varie Regioni e quelli erogati
dalla nostra Regione.
Assessore, visto che oggi ha manifestato un po' di pessimo umore
rispetto agli interventi dei colleghi, io voglio sgombrare subito
il campo da ogni possibilità di cattiva interpretazione e cercherò
di evitarle di fare il solito inciso che fa, trovare spazio nel suo
intervento per dire che siamo come dei Corvi neri appostati sui
rami degli alberi in attesa di veder passare le notizie cattive
della sanità; non sarà così.
La mia intenzione è cercare, attraverso un'interpellanza che è
solo politica, di capire le sue valutazioni rispetto a dei dati che
risalgono al 2022, quando lei non era ancora Assessore, e che in
una tabella riportano anche i dati del 2021 e degli anni che
precedono; soprattutto capire le sue valutazioni rispetto agli
investimenti che invece sono stati fatti da chi l'ha preceduta, ma
soprattutto da lei in quest'ultimo anno, perché è ormai un anno che
lei gestisce la sanità. Inoltre correi sapere dell'attività di
confronto e di sollecitazione che lei ha rivolto nei confronti di
altre Regioni, ma soprattutto nell'incontro che ha avuto con il
Ministro della Sanità.
Per far questo - mi perdoni - ma devo un poco ricordare i titoli
dei giornali nei giorni scorsi, nelle ultime settimane, che
dipingono la nostra Regione come la maglia nera per le cure
essenziali del 2022.
Si confronta o con il Veneto che viene dichiarato al top e
dicono: "Male la Valle d'Aosta".
Ci dipingono come "Flop in Valle d'Aosta, Calabria e Sardegna"
per quanto riguarda i LEA del 2022.
Non mi riconosco in questa fotografia, non riconosco la nostra
Regione in questa fotografia, guardo a come è percepita la sanità:
il livello effettivamente è critico, la popolazione si lamenta.
Prima sono stati fatti dei casi specifici e io non entrerò in casi
specifici, ma voglio chiederle con quest'interpellanza, Assessore,
rispetto appunto alle recenti leggi che abbiamo approvato, quindi
all'articolo 5 della legge che abbiamo approvato in dicembre,
"Misure straordinarie in favore dei soggetti erogatori dei servizi
socio-sanitari privati ed accreditati" e rispetto al Piano per
l'abbattimento delle liste d'attesa nonché al confronto, come ho
detto prima, che lei ha avuto con il Ministro, in cui lei ha
dichiarato e ha sollecitato il Ministro rispetto alle prestazioni
sanitarie erogate, che vanno contestualizzate, in quanto non
risultano aderenti alla nostra realtà.
Ci credo che lei l'abbia fatto ma vedo che, rispetto ai dati
pubblicati, i Presidenti o gli Assessori di alcune Regioni, hanno
ritenuto opportuno puntualizzare che erano male interpretati, cosa
che noi non abbiamo fatto.
Però voglio guardare al futuro e quindi sapere: "Se ritiene che
i dati riportati fotografano la reale situazione della sanità
valdostana, se l'incontro con il Ministro abbia chiarito la nostra
situazione relativamente agli indicatori standardizzati che
monitorano dati e flussi collegati alle prestazioni sanitarie
erogate, se le iniziative promosse con la legge 27/2023 abbiano già
trovato una prima applicazione in questi tre mesi, quali siano i
risultati e quali le prospettive a breve termine e se ritiene
opportuno riferire alla Commissione gli esiti delle misure adottate
dopo un semestre e senza aspettare l'anno previsto dalla
norma".
Questo per evitare il prossimo anno di trovarci di nuovo qua a
commentare dei dati che non abbiamo avuto modo di gestire in
precedenza e, soprattutto, non abbiamo avuto modo di darle le
suggestioni, magari in Commissione per cercare di "correggere la
barca", perché, il collega Brunod ha detto che lei ha cinque marce
in più, e io convengo che lei abbia 5 marce in più, però
probabilmente, per quello che percepisce la popolazione, oggi la
sanità è un mono marcia.
Collega Brunod, lo dobbiamo dire con onestà e non possiamo
pensare che l'Assessore abbia la bacchetta magica, forse ci fossimo
stati noi, avremmo potuto fare meglio, però adesso c'è lui e lo
lasciamo lavorare in pace.
Volevo sapere se crede che la sanità e la salute siano la prima
priorità della nostra Regione e quali siano le sue idee per
migliorare la situazione riscontrata dai giovani.
Presidente -
Risponde l'assessore Marzi.
Marzi (SA) -
Collega Restano, lei mi conosce da troppo
tempo per non sapere, a differenza di altri, che tendo ad avere
anche per forma fisica un approccio abbastanza morbidoso, per cui
in linea di massima tendo a non prendermela e in parte anche a non
ascoltare mai cosa viene detto di me, perché a volte è poco
interessante il me, mentre per quanto riguarda quanto
rappresentato, io fondamentalmente non credo di avere più marce,
semplicemente mi terrorizzo alla parola ciclotrone, cioè nel
momento in cui mi sono stati rappresentati in termini di risposte i
termini "ciclotrone e decadenza", mi hanno fatto capire che
fondamentalmente ero in un ambito nel quale dovevo ascoltare e non
esprimere opinioni.
Questo capita spesso, io ascolto molto, con molta attenzione, e
in alcuni casi capisco che una volta che mi vengono rappresentate
delle risposte vuol dire che semplicemente devo lasciar fare perché
sono cose che probabilmente richiedono competenze di un certo tipo
e capacità enormi.
Invece altri ambiti, quelli più complessi, quelli rappresentati
dalla sua iniziativa, sono degli ambiti nei quali, studiando e
cercando di capire, si ha la possibilità di dar merito a iniziative
di questo genere, soprattutto per il tono con il quale vengono
proposte e anche di cogliere in alcuni casi degli spunti - ne
abbiamo già parlato con il collega Aggravi pochi mesi fa - e in
altri casi invece di prendere atto che, nel cogliere appunto degli
spunti, si ha la possibilità, leggendo dei dati, di individuare
anche delle difficoltà e delle cose da migliorare.
Per cui, venendo alla sua prima domanda, i dati inerenti agli
indicatori LEA 2022 fotografano la situazione in modo parziale, in
quanto prendono in esame solo 22 indicatori selezionati dal
Ministero della Salute.
Evidenziamo che sui dati trattati - si riferiscono a due anni fa
e pertanto non fotografano l'attuale situazione della sanità
valdostana - da tempo si sta cercando in continuità di porre tutta
una serie di rimedi.
È da precisare che gli indicatori LEA però, seppur utili a
sintetizzare per tutte le Regioni i livelli di assistenza, non sono
assolutamente esaustivi e rappresentativi della qualità complessiva
di tutta l'offerta assistenziale.
Pensiamo ad esempio, all'ambito ospedaliero: siamo stati
valutati in rosso dai dati recentemente diffusi, relativi all'anno
2022, mentre il sito di Agenas, sul programma nazionale Esiti, che
valuta le prestazioni ospedaliere, colloca il nostro Ospedale in
alta qualità in diverse aree cliniche, ad esempio in ambito
cardiocircolatorio, nefrologico e respiratorio.
La semplificazione dei dati resi noti non può pertanto
sopportare una valutazione di matrice semplicistica, come tra
l'altro la presentazione della sua iniziativa ha fatto.
Io ritengo che nei confronti del Servizio sanitario pubblico
prima di tutto debba essere rappresentato, per chi fa politica, un
approccio positivo, perché tutti noi sappiamo che è stata una
grande conquista della democrazia.
Non si hanno notizie di servizi sanitari pubblici prima che la
democrazia esistesse; probabilmente perché non esisteva il concetto
di pubblico.
Veniamo alla domanda n. 2, "Se l'incontro con il Ministro della
salute abbia chiarito la nostra situazione eccetera": nell'incontro
dello scorso mese di novembre, avevamo evidenziato al Ministro
come, in alcuni casi specifici, gli indicatori standardizzati che
monitorano dati e flussi collegati alle prestazioni sanitarie
erogate vadano contestualizzati in quanto non risultano aderenti
alla nostra realtà da nessun punto di vista.
Il Ministro della salute ha concordato sulla ragionevolezza
delle nostre richieste, riferite alle situazioni in cui i volumi
richiesti penalizzano inequivocabilmente la realtà dei nostri
piccoli numeri.
Il Ministero ci ha quindi formalmente comunicato che terrà
conto, per la valutazione di alcuni indicatori, della specificità
della nostra regione.
Da quello che ci è dato comprendere oggi, non cambieremo colore
ma verranno inseriti degli
addenda
che spiegano per la
Regione Autonoma Valle d'Aosta come i piccoli numeri non permettano
di essere presi in considerazione.
Veniamo però a un dato concreto, io spero che, a partire dalla
pubblicazione dei dati 2023 ciò avvenga.
Sul tema inoltre è opportuno evidenziare che sino all'entrata in
vigore del decreto relativo al nuovo sistema di garanzia, con
decorrenza primo gennaio 2020, e mi auguro che questa parte della
risposta per lei sia chiarissima, perché quello che sto per dire
concerne un ambito che lei conosce benissimo, per cui lo ripeto,
sul tema è opportuno evidenziare che sino all'entrata in vigore del
decreto relativo al nuovo sistema di garanzia, con decorrenza primo
gennaio 2020, la Regione Autonoma Valle d'Aosta, in ragione del
proprio auto-finanziamento del Servizio Sanitario Regionale, non
veniva censita nella ricognizione annuale relativa all'erogazione
dei LEA, ciò a dimostrazione delle particolarità geografiche,
morfologiche e demografiche che ci contraddistinguono, per cui
queste classifiche addirittura non ci prendevano in considerazione
fino a pochissimi anni fa.
Come abbiamo già avuto modo di precisare, abbiamo potenziato
l'attività di monitoraggio dei dati - lo abbiamo fatto anche
rispondendo al collega Aggravi nel corso di questi mesi - e dei
flussi insieme all'Azienda USL, anche attraverso un ufficio
dedicato che nel 2023 è stato creato ed è oggi incardinato nella
struttura programmazione socio-sanitaria e assistenza ospedaliera
dell'Assessorato.
In termini organizzativi, e di importanza dei dati per leggere
un contesto, abbiamo creato un ufficio nel 2023 e quest'oggi esiste
la struttura, che opera in stretta collaborazione con i competenti
uffici dell'Azienda USL ai quali, a loro volta, è richiesto un
rinnovato impegno nell'attività di elaborazione, monitoraggio e
verifica dei flussi informativi che dobbiamo comunicare al
Ministero.
Quest'attività, volta a porre particolare attenzione alla
qualità del dato, ha già iniziato a dare i primi frutti, con la
recente conferma del raggiungimento dell'obiettivo PNRR, collegato
all'assistenza domiciliare integrata, di cui abbiamo dato nota allo
scorso Consiglio, grazie anche a un'iniziativa del collega
Manfrin.
Quest'attività si pone un duplice obiettivo: rendere i flussi
informativi effettivamente corrispondenti alle attività e ai
servizi erogati - e su questo abbiamo detto che stiamo lavorando -
e individuare invece i settori sui quali è necessario potenziare e
rafforzare gli interventi.
Non si tratta quindi solo di trarre analisi tecniche, ma di
assumere maggior consapevolezza della reale utilità del dato
rispetto alla valutazione dei processi informatici a esso
collegati.
Abbiamo avviato questi interventi diretti a migliorare la
qualità dei flussi appena insediati nel corso del 2023 e quindi, al
netto della pubblicazione dei dati, dobbiamo sicuramente prendere
atto di tutta una serie di verifiche da porre in essere.
La legge regionale 27, come lei sa, è stata approvata dal
Consiglio regionale nel dicembre 2023 e ha superato positivamente
il controllo di legittimità, quindi il 15 febbraio scorso è stata
deliberata dal Consiglio dei Ministri senza osservazioni.
Crediamo già questo sia un fatto non scontato che possiamo
evidenziare con soddisfazione. Risulta quindi oggettivamente
prematuro poterne già valutare gli effetti, considerando che, per
una valutazione complessiva del percorso dell'attrattività, sia
necessario in ogni caso considerare un arco temporale di ampia
portata.
Per quanto riguarda l'attività diretta al recupero delle liste
d'attesa, è stata predisposta e sarà a breve posta all'attenzione
della Giunta la deliberazione attuativa dell'articolo 3, relativo
agli standard di qualità delle prestazioni di assistenza
ospedaliera in condizioni di sicurezza.
Una volta adottato l'atto, l'unica struttura privata ospedaliera
presente in Valle, ovvero l'ISAV di Saint-Pierre, potrà richiedere
l'autorizzazione e l'accreditamento per l'esecuzione d'interventi
di chirurgia generale.
Venendo alla quarta domanda, "Cosa penso di quanto si sta
facendo in termini di sanità pubblica", io credo che, di fatto,
ognuno possa avere, come già richiamato negli scorsi Consigli, le
proprie opinioni quando invece nascono da evidenze documentabili e
su processi atti a migliorare efficienza ed efficacia dei servizi.
Oltre alle attività sopra illustrate, stiamo anche ponendo in
essere quanto necessario a migliorare le prestazioni erogate ai
cittadini che risentono ancora dei ritardi accumulati prima,
durante e dopo la pandemia, che certo non hanno aiutato - la
pandemia stessa - a migliorare le cose. Lo stiamo facendo in
coerenza e continuità con il collega che mi ha preceduto con quanto
definito, tra l'altro, nel Piano per la salute e il benessere
sociale approvato dal Consiglio per quanto previsto dal DEFR,
approvato sempre dal Consiglio, e tenendo conto dei target
Milestone PNRR per la missione salute sui quali l'attenzione è
massima.
In sintesi, io credo che le azioni quotidiane dell'Azienda USL e
dei suoi operatori, l'impegno del Dipartimento, i numeri del
bilancio, richiamati anche in questi giorni in Consiglio con le
risorse stanziate e addirittura le iniziative consiliari, rendano
evidente come l'attenzione verso il tema sanità sia centrale
nell'operato di questo governo e del Consiglio durante tutta questa
consiliatura. Quando parlo di consiliatura, naturalmente prendo in
considerazione dal 2020 in poi.
Per essere franchi, collega Restano, io credo che sia
assolutamente corretto un dibattito continuativo con iniziative di
questo tipo e, come abbiamo già avuto modo di dire, il fatto che ci
si debba confrontare con dei dati che prima non si prendevano
neanche in considerazione, quindi di fatto spesso non eravamo
neanche abituati sia in tema di Dipartimento che di Azienda USL, a
calcolarli e valutarli, non venivamo proprio presi in
considerazione... per cui lo ripeto, come ho già detto qualche mese
fa, questi dati in alcuni casi sono da metterseli addosso e
capirli, in altri casi sono sbagliati, in altri casi invece sono e
devono sempre più essere da punto per migliorare la sanità
valdostana.
A livello di Dipartimento, con le strutture dedicate, lo stiamo
già facendo, e stiamo dando una mano alla Usl perché naturalmente
le dimensioni della USL della Valle d'Aosta sono molto diverse da
quelle del Dipartimento. Il Dipartimento ha più o meno 60
dipendenti, l'Azienda Unica Sanitaria Locale più o meno 3 mila, per
cui cambiare immediatamente un approccio a cose che prima non si
prendevano in considerazione, cioè semplicemente la lettura dei
dati, è un poco più complesso, ma la collaborazione è massima e
credo che, nel giro del minor tempo possibile, si riuscirà ad avere
delle risposte positive, non soltanto per i servizi resi, ma anche
per i dati che li leggono.
Presidente -
Consigliere Restano, a lei la parola.
Restano (GM) -
Grazie, Assessore, per la risposta di
difficile interpretazione, perché come lei sa ben fare, ha
mescolato un poco le carte.
Io speravo in una risposta un poco più puntuale, perché non
ritengo, in riferimento al Piano della salute e del benessere
sociale, sufficiente a chiarire la situazione oppure i riferimenti
al DEFR. Speravo in qualche suggestione più precisa e puntuale per
sapere verso quale indirizzo andare nel corso di quest'anno, prima
di avere il successivo report da parte della sanità.
Come avrà potuto rilevare, non ho dato tanta importanza ai dati
del LEA, ma ho parlato di sanità percepita e la sanità percepita è
quella che noi dobbiamo guardare ed è quella a cui noi
quotidianamente facciamo riferimento e alla quale si riferiscono
gli utenti. Non sempre a oggi la situazione è delle migliori.
Interpretando la sua risposta, lei considera che quanto fatto
sia giusto e corretto; aspettiamo gli esiti per giudicare. Io le
chiedevo, dopo un primo semestre - quindi a giugno-luglio, nel
corso dell'estate - di fare una verifica insieme.
In questo senso, interpretando la risposta, mi sembra che lei mi
abbia detto che non è possibile o che non si può fare, e questo non
mi dà soddisfazione rispetto a quanto richiesto.
Per quanto riguarda il personale (che la mia interpellanza non
ha preso in considerazione, volutamente), siamo tutti d'accordo,
almeno lei e io, che il personale dia il massimo di se stesso e si
impegni al massimo; la risposta - come ho anticipato - era solo
politica, era capire in questo anno lei dove vuole fare andare la
sanità valdostana.
In parte mi ha risposto, in parte no, non sono così soddisfatto,
magari tra sei mesi ne riparleremo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK