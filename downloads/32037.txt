Consiglio Regionale della Valle d'Aosta - Oggetto del Consiglio n. 873 del 18 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 873 del 18 novembre 2009 - Resoconto
OGGETTO N. 873/XIII - Interpellanza: "Iniziative per il
reperimento di alloggi da destinare all'edilizia residenziale
pubblica".
Interpellanza
Preso atto che al bando di concorso per la formazione della
graduatoria definitiva per l'assegnazione di alloggi di edilizia
residenziale pubblica hanno risposto più di 600 nuclei familiari,
che hanno bisogno di una sistemazione abitativa dignitosa ad un
prezzo ragionevole;
Tenuto conto che sono disponibili per l'assegnazione poco più
di 100 alloggi, nella maggior parte localizzati nella città di
Aosta e riferibili ad un unico intervento di nuova costruzione
dell'ARER;
Considerato quindi che quasi 500 persone non potranno
usufruire in tempi brevi di un'abitazione di edilizia residenziale
pubblica e che tra coloro che hanno partecipato al bando non hanno
prospettive di uscire dalla loro situazione di disagio nei prossimi
anni;
Ricordato che le esperienze di caseggiati interamente
dedicati all'edilizia residenziale pubblica mostrano come tale
scelta ponga nel tempo rilevanti problemi sociali;
i sottoscritti Consiglieri regionali
Interpellano
la Giunta regionale per conoscere se intenda:
1) disporre tutte le iniziative, comprese quelle legislative
e di bilancio, necessarie al reperimento di almeno altri 200
alloggi per consentire di dare una risposta almeno alla metà delle
domande presentate al bando regionale di edilizia residenziale
pubblica;
2) concordare con il CELVA un programma di distribuzione su
tutto il territorio regionale dell'acquisizione degli alloggi
destinati all'edilizia residenziale pubblica, al fine di
riequilibrare l'insediamento, oggi quasi totalmente a carico del
capoluogo regionale;
3) dare indicazioni all'ARER perché i futuri interventi di
reperimento di alloggi destinati all'edilizia residenziale pubblica
siano indirizzati all'acquisizione di appartamenti sul mercato
immobiliare, piuttosto che alla costruzione di nuovi complessi
edilizi.
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente. In queste settimane
c'è stato un elemento molto importante che è emerso: al bando di
concorso per la formazione della graduatoria definitiva per
l'assegnazione di alloggi di edilizia residenziale pubblica hanno
risposto 647 nuclei familiari, questo significa che nel 2009 in
Valle d'Aosta sono molte le persone che vivono in alloggi precari o
inadeguati e che vedono come un grande salto di qualità della
propria esistenza il diventare inquilino di una casa popolare,
ossia di un'abitazione dignitosa. Questo è un segnale importante
che deve richiamare tutti noi ad una maggiore attenzione nei
confronti dei più deboli della nostra società, perché la povertà o
i redditi poco al di sopra di esse sono una realtà non marginale.
Ora sappiamo tutti che il bando di concorso è stato fatto sapendo
che sono disponibili per l'assegnazione poco più di 100 alloggi,
tutti localizzati in un intervento di una nuova costruzione
dell'Agenzia regionale per l'edilizia residenziale, localizzato
nella città di Aosta. Ne deriva che tanti nuclei familiari non
hanno prospettive di uscire dalla loro situazione di disagio nei
prossimi anni. A nostro parere, questo non è accettabile, in quanto
la casa con il lavoro e con le relazioni sociali e familiari è uno
degli elementi essenziali del benessere delle persone. In
psicologia si dice:
"il benessere è come uno sgabello a tre
gambe, per l'appunto: la casa, il lavoro e delle relazioni
personali solide"
, se manca una delle tre gambe, lo sgabello
cade e quindi parafrasando anche il benessere non può essere
presente. Per questo motivo abbiamo presentato tale interpellanza:
per chiedere alla Giunta regionale se intenda affrontare seriamente
il problema della casa per le fasce più deboli della società e
quindi predisporre iniziative legislative e di bilancio per
recuperare nel breve periodo almeno altri 200 alloggi, che
consentano di dare una risposta alla metà delle domande presentate
al recente bando regionale di edilizia residenziale pubblica.
Riteniamo che questa scelta sia possibile farla, ovviamente si
potrà realizzare soltanto facendo delle acquisizioni sul mercato
immobiliare, così come hanno fatto tante altre realtà regionali e
comunali nel nostro Paese.
La scelta di comprare alloggi già esistenti non ha solo il
vantaggio nei tempi brevi, ma ha anche il vantaggio di poter
distribuire su tutto il territorio regionale gli interventi di
edilizia, evitando così quelle concentrazioni come è successo al
quartiere Cogne di Aosta e precedentemente ai quartieri Europa e
Dora, che tanti problemi sociali e di sicurezza hanno dato. In
questa direzione chiediamo alla Giunta se sia intenzionata a
concordare con il CELVA un programma di acquisizione di alloggi,
perché siano principalmente acquistati in comuni che non siano il
capoluogo regionale, in modo da riequilibrare l'insediamento della
proprietà di edilizia residenziale pubblica. Ci rendiamo conto che
è un problema complesso e dall'impatto finanziario non
indifferente, poiché comporta un investimento di qualche decina di
milioni di euro, tuttavia riteniamo come ho evidenziato prima che
l'abitazione sia uno degli elementi più importanti per il benessere
umano e quindi deve essere uno degli elementi più importanti del
bilancio regionale. Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Come ha ben detto la collega
Fontana, il bando di edilizia residenziale pubblica emesso al
Comune di Aosta ha sicuramente contribuito ad alimentare gli
interessi di molte persone sul problema della casa da tempo
all'attenzione della Giunta regionale, perché credo che anche le
discussioni che abbiamo fatto in Commissione e in quest'aula sul
piano casa abbiamo dimostrato che la Giunta ha preso molto a cuore
questa tematica ed è sufficiente ricordare tutti i provvedimenti
che abbiamo modificato; questo per dire che la Giunta su tale tema
è molto sensibile. Poiché le domande presentate per il bando di
Aosta sono ancora in fase di valutazione di istruttoria, è
prematuro trarre delle conclusioni definitive sul numero di case da
reperire per soddisfare il fabbisogno abitativo perché, come
vedremo anche dopo, un primo esito lo avremo solo con la
graduatoria provvisoria nei primi mesi del 2010, dopo di che,
probabilmente molte domande saranno escluse per mancanza di
requisiti ed in particolare sulla mancanza del requisito degli anni
di residenza da possedere e sul quello del reddito. Reddito per il
quale abbiamo aumentato i finanziamenti su altre misure: dal mutuo
prima casa, ai contributi di affitto e quant'altro. Concordo con
l'interpellante sulla preoccupazione che è stata espressa sulle
difficoltà in essere in questi ultimi anni, soprattutto a seguito
della crisi economica generale. Per tale motivo siamo intervenuti
anche prevedendo nella predisposizione del bilancio delle maggiori
risorse sul fondo degli affitti, aumentandole del 30 per cento
malgrado il momento di ristrettezza economica, portandole a
3.020.000.
Per quanto riguarda il punto n. 2, si concorda sulla necessità
di ricercare un riequilibrio degli insediamenti, lo avevamo detto
in più occasioni e lo avevamo concordato; la distribuzione infatti
degli interventi di edilizia residenziale pubblica sull'intero
territorio regionale è un'azione già avviata in collaborazione con
il CPEL, così come emerge dal piano triennale 2010-2012 approvato
da questo Consiglio regionale nella seduta del 7 ottobre.
In merito al terzo quesito vorrei ricordare come nel piano
triennale per l'edilizia residenziale pubblica fra le azioni da
attuare a cura dell'ARER vi siano alcuni interventi di edilizia
sovvenzionata. Edilizia volta al recupero e alla ristrutturazione
di alloggi di edilizia residenziale già esistenti; dall'altro, il
recupero di edifici già di proprietà pubblica regionale o comunale.
Questo concetto è a noi caro, ma credo anche all'interpellante, e
cioè di recuperare prima edifici già pubblici, anziché sperperare
delle risorse per comprarne di altri. Stiamo valutando quindi - lo
abbiamo già fatto con l'esame del piano triennale - di verificare
sul territorio tutti quegli edifici già pubblici da utilizzare. Il
reperimento di alloggi privati da destinare a canone agevolato è
previsto anche mediante interventi di edilizia convenzionata dalla
legge n. 5/2003, con concessione di contributo a fondo perso, un
contributo maggiore per gli interventi di recupero, perché anche lì
abbiamo fatto una scelta verso i privati che, se recuperano delle
abitazioni già esistenti, il contributo è maggiore mentre è
inferiore sulle nuove costruzioni (40 per cento a fondo perso per i
recuperi e 30 per cento nuove costruzioni). Al momento, avendo
discusso del piano e dato degli indirizzi, dando priorità nel
recuperare tutte quelle proprietà che possono essere dei Comuni,
della Regione, degli enti pubblici, non sembra economicamente
conveniente partire
tout court
ad acquistare appartamenti
sul mercato privato immobiliare.
Président
- La parole à la Conseillère Carmela
Fontana.
Fontana (PD)
- Volevo ringraziare l'Assessore per la
risposta che mi ha dato, ma la mia interpellanza non era contro
quello che è stato fatto sull'edilizia residenziale. Alla luce di
queste domande, ritenevo giusto riaffermare che il problema casa
c'è ed esiste, perché il progetto che è stato fatto era sui mutui,
sul recupero degli alloggi, queste persone non hanno la possibilità
di comprarsi un alloggio o di fare altro. Mi sembrava un'idea molto
importante se il Consiglio vuole lavorare su questa strada, anche
perché la situazione e i problemi ci sono; comunque se lei dice che
in questo momento non si può valutare la situazione, aspetteremo i
primi mesi del 2010 quando avremo i dati precisi. Su questo farò
molta attenzione, anche perché è un argomento che mi interessa,
perché il problema c'è e la gente sul problema casa è disperata, ne
riparleremo i primi mesi del 2010. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK