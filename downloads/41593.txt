Consiglio Regionale della Valle d'Aosta - Oggetto del Consiglio n. 696 del 23 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 696 del 23 maggio 2019 - Resoconto
OGGETTO N. 696/XV - Interrogazione: "Tempistica per
l'applicazione degli incentivi per funzioni tecniche in materia di
appalti pubblici".
Rini (Presidente) -
Punto n. 42 all'ordine del giorno. La
parola per la risposta all'Assessore Borrello.
Borrello (SA) -
È una tematica importantissima e la
ringrazio per averla sottoposta all'attenzione dell'aula, così
abbiamo modo di esplicitare per tutti quei colleghi, perché alla
fine sono colleghi, dipendenti dell'Amministrazione regionale, che
aspettano risposte in tal senso da tanti anni. A dire il vero, è
più una questione di attività sindacale legata al personale, quindi
sarebbe in capo al Presidente della Regione, ma in virtù del fatto
che è inerente ad aspetti legati a lavori pubblici e quindi
questione di carattere cantieristico e incentivi, rispondo io
cercando di dettagliare i percorsi che abbiamo fatto al fine di
dare una risposta a una domanda che va avanti da tanto tempo. Parto
da un riferimento di carattere normativo: l'articolo 113 del
decreto legislativo n. 50 del 2016, che è relativo agli incentivi
per le funzioni tecniche e successive modifiche, che prevede
l'adozione di un regolamento interno e la stipula di un accordo con
le parti sindacali - questa è la parte importante - per la
definizione delle modalità e dei criteri di ripartizione degli
incentivi stessi da erogare al personale interno delle pubbliche
amministrazioni per attività tecniche e amministrative nelle
procedure di programmazione, aggiudicazione, esecuzione, collaudo
degli appalti di lavori e servizi o forniture, quindi abbiamo
inquadrato il discorso: stiamo parlando di incentivi ai sensi del
decreto legislativo n. 50 del 2016.
Come ha fatto rilevare giustamente nella interrogazione che lei
ha formulato, con deliberazione n. 226 del 2017 è stato approvato
il regolamento interno, che però non è mai stato applicato perché
nel frattempo è entrata in vigore la prima modifica del Codice dei
contratti, che ha innovato alcuni aspetti della normativa sugli
incentivi, seguita da un'altra modifica a fine 2017. Una serie di
sentenze - questo è l'elemento importante, elemento tra virgolette
del contendere - e di pareri delle diverse sezioni di controllo
della Corte dei conti sono intervenuti sull'interpretazione di
diversi punti fondamentali della norma stessa. Nel corso del 2018
c'è stato e c'è ancora un gruppo di lavoro che ha provveduto ad
aggiornare il regolamento in parallelo con la definizione dello
schema degli incentivi ai sensi dell'articolo 113 da parte del
gruppo di lavoro contratti pubblici di ITACA, quindi stiamo
parlando di Roma. Lo schema è stato quindi approvato nella
Conferenza delle Regioni e delle Province il 26 luglio 2018. La
bozza di regolamento - quindi quello approvato nella Conferenza
delle Regioni, dunque uniforme su tutto il territorio nazionale -
così predisposta è stata quindi oggetto di confronto con le
organizzazioni sindacali che hanno rilevato una serie di criticità
rispetto alle attività oggetto di incentivo, in particolar modo gli
elementi di criticità sollevati dalle parti sindacali sono i lavori
in amministrazione diretta, i lavori di somma urgenza e i lavori di
manutenzione, mentre gli aspetti di lavoro e di manutenzione sono
stati risolti in senso positivo grazie a sentenze della Corte dei
conti sopravvenute che hanno risolto il dibattito, la diatriba. Tra
gli altri aspetti, quindi per l'amministrazione diretta e per la
somma urgenza, continua a esserci una divergenza tra il regolamento
prodotto dall'Amministrazione regionale e le parti sindacali,
tant'è che c'è una sorta di incongruenza rispetto ad alcune
sentenze della Corte dei conti, rispetto a queste due tipologie di
situazioni lavorative: somma urgenza e amministrazione diretta.
Domani, 24 maggio, sono convocati nuovamente i sindacati con
l'impegno di chiudere la questione e poter finalmente approvare il
regolamento che disciplinerà gli incentivi per il periodo - questo
è l'annuncio da fare a tutti coloro che aspettano questa notizia da
tempo - 19 aprile 2016-19 aprile 2019, data di entrata in vigore
del decreto sblocca cantieri - poi entrerò nel merito di tale
decreto -, oltre che introdurre delle integrazioni al precedente
regolamento per il periodo 2014-2016, sempre aprile. Con
riferimento al primo e al terzo quesito, ipotizzando di raggiungere
l'accordo con le parti sindacali domani, quindi si ritiene di poter
liquidare gli incentivi maturati fino al 19 aprile 2019, dovuti
entro la fine del corrente anno secondo il nuovo regolamento da
approvare.
Per quanto riguarda le novità introdotte dal decreto sblocca
cantieri, si dovrà aspettare la sua conversione in legge
ovviamente. Per quanto riguarda invece il secondo quesito, non si è
in grado di fornire indicazioni sull'ammontare di quanto dovuto, in
quanto i dati inseriti dai rispettivi dirigenti o RUP (i
Responsabili Unici del Provvedimento), nell'applicativo informatico
che viene utilizzato per la gestione... deve aspettare
"l'inserimento" di questi dati per poter quantificare il tutto, mi
sono sbagliato, chiedo scusa. Lo stesso applicativo è in corso di
aggiornamento, quindi, una volta finito l'aggiornamento, verranno
caricati i dati e si saprà il quantitativo.
Per quanto riguarda il discorso dello sblocca cantieri,
ovviamente noi in questa fase vorremmo, di concerto con i
sindacati, chiudere il pregresso, portare a casa almeno quello che
riusciamo a portare a casa e poi valutare quali sono i margini di
manovra rispetto alla nuova normativa che è in fase di analisi a
livello centrale. Penso che questo dia una risposta rispetto al
quesito che lei ha posto e che sicuramente è utile e anche di
informazione a tutti i dipendenti dell'Amministrazione regionale di
carattere tecnico, che è da tanti anni che aspettano una risposta
in tal senso.
Un'ultima considerazione. Penso che domani sarà oggetto della
trattativa dal punto di vista tecnico con i sindacati fare delle
valutazioni rispetto a quella parte che manca, che è veramente
importante, cioè i lavori in amministrazione diretta e la somma
urgenza. Se domani si riesce a trovare un compromesso, sennò questa
parte verrà messa momentaneamente da parte per evitare di andare a
bloccare l'80% degli incentivi dell'Amministrazione regionale.
Presidente -
Per la replica, la parola al collega
Luboz.
Luboz (LEGA VDA) -
La ringrazio, Assessore Borrello,
giustamente, come ha sottolineato, questa è una tematica molto
sentita da parte dei tecnici che operano nell'Amministrazione
regionale, ma non solo, nella pubblica amministrazione dei vari
Enti locali. Oltretutto non soltanto nell'Assessorato dei lavori
pubblici, ma ricordiamo che sono tanti anche nell'Assessorato
gestito dall'Assessore Viérin. Mi compiaccio della sua risposta, la
ringrazio. Mi auguro soltanto che i fondi che le varie strutture
avrebbero dovuto accantonare per gestire questi incentivi siano
stati effettivamente corrisposti... buona continuazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK