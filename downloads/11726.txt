Consiglio Regionale della Valle d'Aosta - Oggetto del Consiglio n. 1248 del 22 marzo 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula
Oggetto del Consiglio n. 1248 del 22 marzo 1995 - Resoconto
SEDUTA ANTIMERIDIANA DEL 22 MARZO 1995
OGGETTO N. 1248/X Iniziative per la chiusura definitiva della
centrale nucleare Superphoenix di Creys-Malville. (Approvazione di
risoluzione)
Risoluzione Richiamate le preoccupazioni più volte espresse dal
Consiglio regionale della Valle d'Aosta in merito al pericolo
rappresentato dalla Centrale nucleare Superphoenix di
Creys-Malville;
Rilevato che recentemente il Consiglio regionale del Piemonte,
vari Enti locali valdostani e piemontesi e numerose associazioni
hanno protestato contro la riattivazione della centrale
Superphoenix;
Evidenziato che la centrale di Creys-Malville ha avuto negli
ultimi anni numerosi incidenti che evidenziano il suo scarso
livello di sicurezza;
Il Consiglio regionale della Valle d'Aosta
Ribadisce
le preoccupazioni della Valle d'Aosta per il pericolo
rappresentato dalla centrale di Creys-Malville;
Chiede
alle competenti autorità di decidere la definitiva chiusura
dell'impianto;
Impegna
la Giunta regionale ad assumere le iniziative opportune per
sostenere in tutte le sedi la necessità della chiusura definitiva
della centrale di Creys-Malville.
F.to:Viérin M. - Chiarello
Presidente La parola all'Assessore all'ambiente, territorio e
trasporti, Riccarand.
Riccarand (VA) La Giunta, come aveva già annunciato, è d'accordo
con l'impostazione della risoluzione, propone una modifica
concordata con i presentatori, per cui gli ultimi due capoversi
diventano: "Il Consiglio regionale ribadisce - rimane uguale -
chiede alle competenti autorità la riconversione dell'impianto di
Creys-Malville ponendo fine alla pericolosa sperimentazione di una
centrale autofertilizzante al plutonio; impegna la Giunta regionale
ad assumere le iniziative opportune per sostenere in tutte le sede
la necessità della chiusura della centrale al plutonio di
Creys-Malville e per ottenere la riconversione dell'impianto".
Presidente Diamo per acquisiti gli emendamento testé letti
dall'Assessore. La parola al Consigliere Chiarello.
Chiarello (RC) Quando abbiamo presentato quest'ordine del giorno
ci sembrava che fosse quasi obbligatorio, si era mossa la Regione
Piemonte, qualche comune valdostano aveva preso posizioni in
merito.
Questa centrale è pericolosa, che cosa sia successo noi non lo
sappiamo; sta di fatto che queste sospensioni prolungate fanno
pensare che ci siano dei problemi seri. Pensiamo che questa Giunta
debba fare ciò che è nelle sue possibilità, il Governo francese ha
un altro peso.
La modifica che avevamo già visto: mi preoccupano un po' i
tempi, perché non è dato un tempo, si dice della conversione ma
finché non c'è la conversione può funzionare. Noi ammettiamo che
possa funzionare solo se viene convertita.
Presidente La parola al Vicepresidente, Viérin Marco.
Viérin M. (PpVA) Effettivamente l'Assessore aveva concordato
l'emendamento con me e Chiarello; mi sembra che il significato era
di dire di batterci, che la centrale rimanga chiusa fino a quando
non sarà riconvertita e non sarà più al plutonio. Non si è contro
alla riconversione, ma all'attuale funzionamento della centrale,
perché sappiamo che pericoli che derivano dall'utilizzo del
plutonio. Io spero che il Consiglio approvi il documento
all'unanimità perché non è un fatto politico, ma coinvolge tutti i
Valdostani, e non solo.
Nel Consiglio passato il sottoscritto con la propria
interpellanza e Chiarello con un'interrogazione avevano sollevato
lo stesso problema senza parlarsi, quindi è venuto da dentro; con
questo voglio chiedere ai colleghi di votare in modo unanime il
documento.
Presidente Passiamo alla votazione della risoluzione con gli
emendamenti dell'Assessore Riccarand, che così recita:
Risoluzione Richiamate le preoccupazioni più volte espresse dal
Consiglio regionale della Valle d'Aosta in merito al pericolo
rappresentato dalla Centrale nucleare Superphoenix di
Creys-Malville;
Rilevato che recentemente il Consiglio regionale del Piemonte,
vari Enti locali valdostani e piemontesi e numerose associazioni
hanno protestato contro la riattivazione della centrale
Superphoenix;
Evidenziato che la centrale di Creys-Malville ha avuto negli
ultimi anni numerosi incidenti che evidenziano il suo scarso
livello di sicurezza;
Il Consiglio regionale della Valle d'Aosta
Ribadisce
la preoccupazione della Valle d'Aosta per il pericolo
rappresentato dalla centrale di Creys-Malville;
Chiede
alle competenti autorità la riconversione dell'impianto di
Creys-Malville ponendo fine alla pericolosa sperimentazione di una
centrale autofertilizzante al plutonio;
Impegna
la Giunta regionale ad assumere le iniziative opportune per
sostenere in tutte le sedi la necessità della chiusura della
centrale al plutonio di Creys-Malville e per ottenere la
riconversione dell'impianto".
F.to:Viérin M. - Chiarello
Presenti: 26
Votanti e favorevoli: 25
Astenuti: 1 (Linty)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK