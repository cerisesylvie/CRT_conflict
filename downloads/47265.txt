Consiglio Regionale della Valle d'Aosta - Oggetto del Consiglio n. 3559 del 18 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3559 del 18 aprile 2024 - Resoconto
OGGETTO N. 3559/XVI - Interpellanza: "Intendimenti in merito
alle parti della pista 'Gran Becca' rese e da rendere fruibili agli
sciatori".
Bertin (Presidente) -
31 Consiglieri presenti,
riprendiamo con l'ordine del giorno. Iniziamo con le interpellanze
rinviate nella giornata di ieri. Punto n. 36 all'ordine del
giorno.
Si è prenotata la Consigliera Erika Guichardaz, ne ha
facoltà.
Guichardaz E. (PCP) -
Torniamo su un tema che abbiamo
affrontato nello scorso Consiglio con un nostro question time,
l'annullamento delle gare di Coppa del Mondo di sci di Zermatt e
Cervinia.
Alla luce soprattutto della risposta dell'assessore Grosjacques
nell'ultimo Consiglio, in cui in particolare diceva che le spese
ammissibili al rimborso sono state analizzate nel dettaglio dal
Comitato e dall'assicurazione incaricata, che i riscontri ottenuti
sui media sono stati decisamente molto positivi e che le spese
sostenute per il completamento e messa in sicurezza della pista
"Gran Becca" consentiranno un'ottimale sicuro utilizzo della pista
nella parte al di fuori dal ghiacciaio, la quale è in gran parte
fruibile a tutti gli sciatori; appreso anche dal Presidente della
Cervino S.p.A. che durante un'intervista ha dichiarato che abbiamo
toccato 3 miliardi e 900 mila persone che hanno parlato di Cervinia
e dello Speed Opening; chiediamo all'Assessore Grosjacques di
conoscere le spese ammesse al rimborso analizzate dal Comitato e
dall'assicurazione incaricata, il numero effettivo dei riscontri
media ottenuti rispetto allo Speed Opening - che, come dicevo, il
Presidente della Cervino quantificava in 3 miliardi e 900 milioni -
suddiviso tra quelli positivi e quelli negativi, con l'indicazione
sia del titolare dell'analisi di questi dati sia degli strumenti di
indagine utilizzati, l'ammontare dei costi sostenuti per la
realizzazione e messa in sicurezza della pista "Gran Becca", -
chiarendo se vi siano stati approfondimenti rispetto al tracciati
autorizzato, perché sappiamo che anche sotto questo punto di vista
vi sono indagini in corso sia dalla Procura svizzera che dalla
Procura italiana -, quali parti della pista "Gran Becca" siano
attualmente fruibili da parte degli sciatori e quali parti
s'intendano rendere fruibili successivamente e con quali tempi.
Su questo abbiamo anche appreso nei giorni scorsi di una presa
di posizione da parte di Zermatt, immagino che nella risposta
dell'assessore Grosjacques forse anche su questo verrà detto
qualcosa, quindi ascoltiamo con attenzione la sua risposta.
Presidente -
Risponde l'assessore Grosjacques.
Grosjacques (UV) -
Collega Guichardaz, io risponderò ai
quesiti 1 e 2, mentre a quelli 3 e 4 risponderà il vicepresidente
Bertschy.
Per quello che riguarda la prima domanda, il Comitato
organizzatore ha in atto una copertura assicurativa contro i rischi
derivanti da cancellazione per causa di forza maggiore e per
mancanza di neve. La definizione delle spese ammesse al rimborso è
particolarmente delicata e prevede una dettagliata analisi da parte
del Comitato organizzatore e dell'assicurazione incaricata, analisi
che è tuttora in corso.
Tale attività sarà conclusa quanto prima, per consentire la
presentazione del bilancio conclusivo certificato del Comitato
organizzatore, la cui annualità va dal primo maggio al 30 aprile di
ogni anno.
Il bilancio conclusivo, certificato dal Comitato organizzatore,
sarà trasmesso alla Regione Valle d'Aosta non appena disponibile,
anche ai fini dell'ottenimento dell'erogazione a saldo del
contributo concesso per il 2023.
La gestione della copertura assicurativa è di esclusiva
pertinenza e responsabilità del Comitato organizzatore che si
avvale, per la gestione della polizza, di un broker tedesco con
sede a Colonia.
Per quanto attiene al secondo quesito, richiedente il numero
effettivo dei riscontri media ottenuti rispetto allo Speed Opening,
si informa che il Consorzio turistico di Zermatt ha realizzato il
Media Reporting Matterhorn Cervino Speed Opening 2023.
Per la realizzazione del report sono stati utilizzati strumenti
di analisi professionali e personale specializzato che opera nel
settore media e marketing del Consorzio turistico di Zermatt.
Per quel che riguarda i riscontri tra media positivi e negativi,
il Media Reporting non prevede suddivisione tra le due
categorie.
Per monitorare le attività d'informazione è stato utilizzato lo
strumento di monitoraggio dei media New Radar di Press
Relations.com.
Il numero degli utenti raggiunti, da notizie relative allo Speed
Opening, è di 3 miliardi e 900 milioni di persone; con questo
numero s'intende il numero totale di utenti che sono stati
raggiunti grazie a un contenuto foto-video-testo, pubblicato sulle
principali piattaforme media analizzate, quindi telegiornali,
pubblicità, stampa specializzata, portali, aziende, gruppi, club,
giornali, riviste settimanali, giornali quotidiani, trasmissioni,
tv e radio e portali web notizie.
Il valore equivalente è stato di 104 milioni e 400 mila franchi
svizzeri.
Per completezza d'informazione, il valore equivalente misura
l'efficacia delle attività promozionali, ogni azione di promozione
è trattata come fosse un contenuto pubblicitario che deve generare
un valore equivalente su tutti i media presi in considerazione; in
sintesi è la somma che avrebbe dovuto essere investita per ottenere
lo stesso risultato promo-pubblicitario.
Pur consapevoli che il report debba essere valutato con la
dovuta cautela che si deve ad analisi pure autorevoli, come quella
condotta dal Consorzio turistico di Zermatt, e nonostante la
profonda delusione per non aver effettuato le competizioni e per la
prevista sospensione dal calendario FIS per la prossima stagione
invernale per questioni, come più volte abbiamo anche affermato in
quest'aula, indipendenti dalla volontà del Comitato organizzatore -
cogliamo ancora una volta l'occasione per ringraziarlo per il
grande lavoro effettuato, unitamente a tutti coloro che, a tutti i
livelli, hanno dato il loro contributo per la predisposizione e la
gestione di una macchina organizzativa difficile e complessa come
la Speed Opening - crediamo che i risultati in termini
promo-pubblicitari che ho appena illustrato siano la migliore
dimostrazione della validità di quest'iniziativa, nella quale
questa maggioranza crede ancora, continuando a lavorare perché la
nostra regione possa ospitare eventi di caratura internazionale, in
particolare nelle discipline invernali.
A questo proposito stiamo lavorando con la FIS e le altre due
Federazioni per poter ottenere l'assegnazione d'importanti
competizioni nelle prossime stagioni.
Presidente -
Assessore Bertschy per la parte restante
della risposta.
Bertschy (AV-VdA Unie) -
Per quanto riguarda il quesito
n. 3, dall'inizio di questo progetto relativo alla Coppa del Mondo
si è sempre immaginato, da parte della società - e l'indirizzo è
stato questo - di realizzare su un tracciato che in prospettiva
diventerà (se otterrà tutte le autorizzazioni per la parte del
ghiacciaio) un tracciato commerciale in termini di pista; si è
sempre pensato appunto di realizzare investimenti che potessero
tornare utili per la gestione proprio di tutta l'attività rispetto
a questa parte di comprensorio che può e sta migliorando la qualità
complessiva del servizio dato ai fruitori delle piste.
Nel 2021, 2022 e 2023 i costi per la variante 7bis, che si
realizza nella parte terminale del ghiacciaio fino alla zona di
arrivo, sono state investite risorse per l'impianto d'innevamento
programmato per 2 milioni e 150 mila euro e per la messa in
sicurezza del tracciato di gara per 36 mila e 800 euro, circa 37
mila euro.
Per quanto riguarda lo Snow Farming, bisogna andare a fare un
dettaglio che magari possiamo trovare il modo di darle, perché la
cifra complessiva è relativa a poter far partire la gara a ottobre,
ma tutta questa risorsa di neve, che è stata poi utile per la
preparazione delle piste, è stata utile anche per la continuazione
della stagione; sono tra l'altro investimenti che potranno tornare
utili in futuro anche proprio per anticipare l'apertura del
comprensorio in quelle zone.
Le due varianti, la variante 7bis che incide sulla variante 7,
sono varianti oggi utilizzate per le piste aperte al pubblico e che
hanno consentito un'apertura anticipata e un miglioramento anche
del servizio, perché è stata aumentata la superficie delle piste
sciabili, e questo nella fase autunnale ha la sua importanza.
Per quanto riguarda la domanda "Se vi sono stati provvedimenti
rispetto al tracciato autorizzato", io per correttezza non fornisco
informazioni - visto che c'è un'indagine in corso e su questo non
ho informazioni - saranno evidentemente poi le indagini che sono in
corso a dirci, rispetto a questa vicenda.
La società si è mossa sempre con la procedura autorizzata - che
è una procedura temporanea - quindi nella massima trasparenza
dell'attività che doveva portare avanti.
Per quanto riguarda la domanda n. 4, "Quali impatti della pista
'Gran Becca' siano attualmente fruibili da parte degli sciatori e
quali parti si intendono rendere fruibili successivamente e con
quali tempi", come dicevo, 'Gran Becca' è il nome della pista, una
parte della pista, la parte a valle, è una pista che è già
commerciale ed è stata costruita una variante che viene
utilizzata.
La parte invece che non è utilizzata - ed è stata utilizzata
come autorizzazione temporanea a quella sul ghiacciaio - ha una
lunghezza di circa 1.300 metri e su questa parte la società ha già
chiesto tempo fa la modifica del Piano regolatore e intende, se si
potrà procedere in questa direzione, rendere anche questa parte di
pista commerciale-turistica, anche perché c'è la necessità di
lavorare per offrire un prodotto in più in una zona in cui ci sono
delle valutazioni che permetteranno di garantire la fruizione anche
di questa parte di ghiacciaio, se ci sarà la variante al Piano
regolatore e se ci saranno tutte le autorizzazioni.
La pista che invece è oggetto di variante, la n. 7 e n. 7bis, è
lunga 1.500 metri ed è già al catasto Piste della regione ed è già
attualmente fruibile, come dicevo, da parte di tutto il
comprensorio.
Presidente -
Per la replica, la consigliera Erika
Guichardaz.
Guichardaz E. (PCP) -
Rispetto a quanto è stato detto
l'altra volta, ben poco è stato aggiunto, nel senso che dalla
risposta al question time sembrava che le spese ammesse a rimborso
fossero già state analizzate, mentre da quello che dice l'assessore
Grosjacques dovremo aspettare il 30 aprile per avere in qualche
modo una risposta, quindi sicuramente nei Consigli di maggio
torneremo su questo tema.
Credo che il fatto di non prevedere suddivisioni tra i riscontri
positivi e negativi evidenzi in qualche modo l'attendibilità di
quei riscontri, perché se di 3 milioni 2 milioni sono stati di
riscontri negativi, potrebbe addirittura essere stato un boomerang,
quindi sotto questo punto di vista immagino che il Consorzio
turistico di Zermatt - poi magari chiederemo se abbiate un
dettaglio maggiore rispetto a questi riscontri, anche solo capire
rispetto ai siti e ai giornali in cui alcune notizie sono state
pubblicate - molto probabilmente può darci anche indicazione sul
tipo di riscontro, perché sicuramente - e gliel'ho già detto la
scorsa volta - soprattutto per chi magari guarda più la parte
riferita a giornali di tipo ambientalista o giornali anche sportivi
(perché c'è tutta la polemica degli atleti, ad esempio) sicuramente
ha dato dei riscontri, ma questi non possiamo definirli dei
riscontri positivi.
Non basta parlare per poter avere un ritorno. Cogne per un
periodo è stata su tutti i giornali, non credo che questo fosse un
riscontro positivo per la nostra regione.
Sotto alcuni punti di vista, anche i dati devono essere
analizzati con maggiore attenzione, questo ci aspettavamo.
Rispetto alla questione degli approfondimenti: noi abbiamo
semplicemente chiesto se vi erano stati degli approfondimenti. Da
quello che ho capito dall'Assessore, evidentemente le indagini sono
ancora in corso, quindi sappiamo, ad esempio, che sul lato svizzero
sicuramente i confini erano stati in qualche modo bypassati e hanno
anche preso una multa; rispetto al lato italiano, non abbiamo
ancora novità, immagino che dalla sua risposta comunque gli
approfondimenti in qualche modo ci siano stati ma lei, per
prudenza, non abbia voluto dirli proprio perché le indagini non
sono a conclusione.
Infine, rispetto alla pista, certo, sapevamo benissimo che la
parte a valle era fruibile, quello che noi chiedevamo era rispetto
all'altra parte, se vi erano già le autorizzazioni, e mi sembra di
capire che queste non vi siano ancora e poi, lo ha sottolineato
anche lei: il vero Ventina comincia ad avere già alcuni problemi e
sotto questo punto di vista anche l'apertura in ritardo di questa
stagione sicuramente ha dimostrato che problemi, rispetto a quella
pista, ci sono.
Infine abbiamo appreso nei giorni scorsi della chiamiamola
"Vendetta" di Zermatt, perché molto probabilmente sembra quasi una
ripicca nei confronti di chi non ha voluto portare avanti la Coppa
del Mondo.
Sinceramente non credo che portando avanti iniziative di questo
genere si possano avere riscontri in qualche modo positivi, perché,
lo diciamo spesso, avere le squadre di sci d'élite molto
probabilmente porta a una visibilità maggiore che non ai gruppi
sportivi giovanili, che giustamente si allenano ma hanno
sicuramente riscontri differenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK