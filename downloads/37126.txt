Consiglio Regionale della Valle d'Aosta - Oggetto del Consiglio n. 997 del 27 gennaio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 997 del 27 gennaio 2015 - Resoconto
OGGETTO N. 997/XIV - Ritiro di mozione: "Sospensione delle
procedure per la realizzazione della struttura della "scuola
polmone" in regione Tzamberlet nel comune di Aosta.
Presidente
- Chi chiede la parola? La parola al collega
Bertin.
Bertin (ALPE)
- Grazie Presidente.
La mozione è piuttosto chiara per cui sarò estremamente
sintetico. Siamo tutti evidentemente consapevoli che lo stato della
finanza pubblica regionale ha subito negli ultimi anni una
trasformazione profonda, il bilancio della nostra Regione ha subito
una riduzione notevole e il quadro complessivo nella nostra finanza
ci impone evidentemente dei cambiamenti nell'utilizzo delle risorse
a disposizione, che, come sappiamo, sono sempre più ridotte. Da
questo punto di vista, abbiamo presentato con questa premessa
questa mozione con l'intento di verificare se un'iniziativa che era
stata presa alcuni anni fa, quando evidentemente la questione
finanziaria si poneva con meno urgenza, è ancora oggi di attualità:
mi riferisco al fatto della previsione della realizzazione di una
scuola polmone, che prendeva origine dall'urgenza di ristrutturare
e mettere a norma numerosi edifici nel comune di Aosta e quindi si
riteneva necessario che una struttura di questo genere a rotazione
potesse accogliere gli studenti per permettere nel frattempo di
realizzare gli interventi necessari per rimettere, come dicevamo, a
norma e intervenire sugli altri plessi scolastici.
L'intervento è significativo: sono intorno ai 20 milioni di
euro, che comunque di questi tempi è una cifra notevole,
indipendentemente dal fatto che si tratti di finanza pubblica
diretta o di finanziamenti attraverso il ricorso a mutui, sono
comunque delle cifre che di questi tempi sono da considerarsi per
una - tra virgolette - "grande opera". In questo senso crediamo che
tutte queste opere di dimensioni notevoli vadano in un certo
senso...che sia utile rimettere in discussione se è possibile
evitare evidentemente una spesa simile, anche perché nel frattempo
si sono poi verificati, come sempre succede, dei ritardi nella
realizzazione di questa scuola polmone, i lavori della scuola in
questione avranno inizio nel 2016, con dei tempi leggermente in
ritardo rispetto a tutto quanto era stato previsto. Alla luce di
questi fatti intervenuti in questo periodo, dalla progettazione
all'ideazione di questa scuola polmone ad oggi, ci chiedevamo se
non era il caso di effettuare una ricognizione su tutti gli
stabili, su tutti i plessi scolastici della città di Aosta, al fine
di poi rendersi conto se poi quel progetto di scuola polmone ancora
oggi è effettivamente necessario, oppure, visto il cambiamento
della questione finanziaria, al di là di questo, è possibile magari
evitare di costruirla, questo di concerto evidentemente con la V
Commissione. È anche un'occasione per fare il punto sugli edifici
scolastici, che, come sappiamo, hanno urgenza di avere un
intervento, cosa che, tra l'altro, riteniamo prioritaria, è una
cosa assolutamente da fare nei tempi più brevi possibili. È una
priorità, deve essere una priorità quella di intervenire sulle
scuole, su questo siamo assolutamente d'accordo, pertanto questa
potrebbe essere anche l'occasione per la commissione di fare il
punto della situazione rispetto alle opere da fare in generale,
dello stato degli edifici pubblici scolastici della città di Aosta
e non solo. Grazie.
Presidente -
Grazie collega Bertin. Altri? Chiudiamo
quindi la discussione, la parola all'Assessore Baccega.
Baccega (SA)
- Sì, grazie Presidente.
Sin dalla predisposizione del piano operativo delle opere
pubbliche del 2014 questo Governo regionale ha evidenziato di dare
la priorità, sulla base delle disponibilità di bilancio ovviamente,
agli interventi di messa a norma, dei rinforzi strutturali degli
edifici pubblici, con particolare attenzione all'edilizia
scolastica. Proprio per una corretta programmazione degli
interventi, il rapporto con l'Assessorato dell'istruzione e cultura
in questi mesi si è notevolmente intensificato sia a livello di
confronto tecnico che di confronto politico e si sono susseguiti
diversi incontri per verificare appunto le necessità, individuando
quelle che possono essere le priorità di intervento.
Secondo la Sovrintendenza agli studi, da un'analisi della
situazione degli edifici scolastici - edifici scolastici che
ospitano le scuole superiori ovviamente -, si è rilevato che il
numero degli studenti che si iscrivono e frequentano i corsi
superiori fa sì che le attuali strutture non sempre siano in grado
di ospitare tutta la popolazione scolastica, per cui, com'è noto,
si devono allocare alcune classi in sedi distaccate, con ricadute
negative sull'organizzazione, ma soprattutto ricadute negative su
quella che è la parte didattica. Anche la struttura regionale per
la valutazione del sistema scolastico della Valle d'Aosta nella
pubblicazione degli indicatori relativi al 2013 segnalava come
elemento di forte criticità appunto la presenza di troppe
succursali, di più succursali in più istituti superiori. Nell'anno
scolastico 2013-2014 delle cinque istituzioni superiori di Aosta
quattro hanno ospitato più di settecento studenti e la quinta più
di seicento. I dati degli iscritti alle scuole di base lasciano
ipotizzare che la popolazione scolastica rimarrà grosso modo
costante nei prossimi cinque anni e quindi si può ipotizzare che,
stante l'obbligo formativo a diciotto anni, le iscrizioni alle
scuole superiori si manterranno sui livelli attuali. Appare
pertanto evidente che la capacità di accoglienza di una scuola
superiore dovrebbe aggirarsi intorno ai settecento studenti. Il
nuovo edificio scolastico previsto in regione Tzamberlet sarà
dimensionato per circa milletrecento studenti, garantendo pertanto
l'accoglienza di due istituzioni scolastiche e riducendo così il
ricorso alle succursali. Inoltre si aggiungono alcune significative
esigenze, per cui la nuova struttura darà risposte importanti: mi
riferisco alla necessità, giustamente come diceva lei Consigliere
Bertin, di operare quegli interventi di ristrutturazione e
adeguamento alle norme delle scuole esistenti (parlo soprattutto
del Liceo scientifico Bérard, dell'Istituto Regina Maria Adelaide,
dell'Istituto Manzetti), inoltre la ricollocazione delle classi del
Liceo classico, attualmente ospitato presso locali in locazione al
piccolo seminario e delle aule di piazza San Francesco di proprietà
del Comune di Aosta. Le attività di progettazione della nuova
scuola quindi si sono sviluppate tenendo conto delle esigenze
scolastiche fatte presenti dalle strutture dell'Assessorato della
pubblica istruzione, tra le quali è emersa, per esempio, la
necessità di prevedere due palestre scolastiche, anziché una come
era precedentemente progettato.
Per quanto riguarda l'iter di realizzazione della scuola,
segnalo che appunto il 20 gennaio 2015, pochi giorni fa, la
struttura Opere edili ha provveduto ad approvare i nuovi criteri di
valutazione del capitolato d'appalto, il cui relativo bando
dovrebbe essere pubblicato nel mese di febbraio 2015. Si tratta di
un appalto integrato, cioè che viene messa a gara sia la
progettazione definitiva ed esecutiva, nonché la realizzazione
dell'opera con l'aggiudicazione sulla base dell'offerta
economicamente più vantaggiosa. Queste sono le informazioni di
larga massima che ritenevo di poter dare al Consiglio, è una scelta
che risale al 2011 appunto con l'accordo di programma siglato con
il Comune di Aosta. Direi che le esigenze di allora sono rimaste le
esigenze di oggi e saranno le esigenze dei prossimi cinque anni e
direi che quindi la scuola pianificata è un'esigenza importante per
i nostri studenti. Detti questi macro dati, eventualmente se si
vuole andare in commissione ad approfondire...però l'invito che
facciamo è: andiamo in commissione, ritirate la mozione e magari
vediamo il progetto preliminare che è stato presentato, però
l'invito è di ritirare la mozione ed eventualmente propongo un voto
di astensione.
Presidente
- La parola al collega Bertin.
Bertin (ALPE)
- Grazie Presidente.
Questa è anche l'occasione, a mio avviso, per portare, insomma,
un tema importante come quello della sicurezza, della messa a norma
degli edifici scolastici. Crediamo sia un tema che bisogna
affrontare seriamente, che la V Commissione potrebbe avere
occasione di approfondire una questione certamente importante anche
per tutti gli aspetti legati...le parlavo, le accennavo il fatto
delle palestre: è un fatto che ad Aosta una mancanza di queste
strutture comporta agli studenti molte problematiche da questo
punto di vista che devono essere risolte e affrontate in tempi
brevi. Crediamo sia necessario che la V Commissione realizzi una
ricognizione, magari con gli uffici, con i suoi uffici su
quest'importante investimento, al di là dell'investimento in sé, su
tutta l'edilizia scolastica valdostana. Se in tempi brevi
l'Assessorato si impegna a portare in commissione tutta la
documentazione e appunto a fare una ricognizione su quella che è la
situazione dell'edilizia scolastica in Valle d'Aosta, a quel punto,
avendo tutti gli elementi a disposizione, poi si potrà valutare se
è il caso di sospendere o no quest'opera. L'impegno prioritario che
ci interessa è quello di dare alla V Commissione la possibilità di
avere gli elementi su questa questione che, ripeto, è molto
importante. Abbiamo visto i fatti di cronaca successi in Italia in
questi anni che pongono evidentemente...che non hanno
niente...fortunatamente in Valle d'Aosta la situazione è migliore,
ma crediamo che sia un aspetto che vada all'attenzione, che vada
mantenuto. Pertanto se c'è l'impegno da parte dell'Assessore a
riferire in tempi brevi, a fare il punto della situazione su tutta
l'edilizia scolastica in Valle d'Aosta, per quanto ci riguarda,
possiamo anche ritirare la mozione, tanto questa è una questione
che sottolineiamo è stata evidenziata anche dal nostro gruppo
consiliare del Comune di Aosta anche proprio in relazione ai disagi
che la mancanza di palestre comporta nella città. Grazie.
Presidente
- La parola al collega Laurent Viérin.
Viérin L. (UVP)
- Merci Président.
Alcune considerazioni su questa questione scolastica e
soprattutto di edilizia che nell'idea originaria, com'era stata
pensata, andava a risolvere non solo ciò che è stato detto in sede
di replica da parte dell'Assessore sulla capienza in termini
numerici della popolazione scolastica della città d'Aosta, ma
andava soprattutto ad essere appunto un polmone che dava e che darà
la possibilità di intervenire sugli edifici scolastici di
competenza regionale, che sono tutti degli anni '60, che purtroppo
presentano delle criticità abbastanza gravi. Senza andare a parlare
di allarmismo, i tempi di costruzione di questa scuola polmone,
partiti, com'è stato ricordato, nel 2011, sono addirittura tempi
che si sono, a nostro avviso, troppo dilatati. La considerazione di
partenza quindi è che, a nostro avviso, a nome del gruppo UVP,
questa è un'opera che è non solo fondamentale, ma è indispensabile:
è indispensabile perché noi crediamo che sia giusto che si parli di
sostenibilità finanziaria, ma, quando si parla di sicurezza dei
ragazzi, degli alunni, non si debba ritornare su una decisione che
è stata a suo tempo condivisa in V Commissione, in Consiglio, nel
Governo e su tutti i piani istituzionali. Per quanto ci riguarda,
quindi oggi questa è un'opera che, tra l'altro, è, cosa da
ricordare, in fase avanzata anche di...l'appalto è praticamente
fatto e quest'opera si inserisce in un discorso ragionato che
partiva dalla creazione di un servizio di edilizia scolastica alla
creazione di un osservatorio che monitorava tutta la situazione
degli edifici scolastici sia di competenza comunale che di
competenza regionale e che ha visto negli anni un grande piano di
investimento in collaborazione con gli Enti locali, per andare ad
intervenire su edifici scolastici che non erano neanche di
competenza regionale, ma la cui responsabilità era in capo
all'Amministrazione regionale. La questione degli edifici
scolastici della città di Aosta, in particolare il Maria Adelaide e
altri edifici...non vorrei ricordare la questione della chiusura
dell'Istituto professionale di via Chabod, la costruzione della
scuola polmone vicino ai geometri che ancora oggi ospita quella
che...doveva essere un intervento su un edificio che purtroppo
ancora oggi tra ciò che si doveva spendere per la demolizione o la
ristrutturazione è ancora una scelta che non è ancora arrivata.
Oggi quindi questa costruzione è un misto tra una scuola polmone e
una collocazione per certe scuole che è fondamentale: è
fondamentale perché non si può più aspettare sperando che non
succeda mai niente nei nostri edifici scolastici, perché poi,
quando succede qualcosa, siamo tutti a dire che si doveva fare. Noi
quindi siamo i primi che su certe grandi opere abbiamo detto: "è il
momento forse di soprassedere, di rimandare, ma, per quanto
riguarda i giovani, l'istruzione e i ragazzi delle scuole e la loro
sicurezza, noi crediamo che questa sia un'opera non solo
necessaria, ma fondamentale e lo diciamo con convinzione perché ci
crediamo. Crediamo che approfondire o ancora dilatare questa cosa
al di là dei tecnicismi e dell'impossibilità oggi in un
momento...della difficoltà in un momento avanzato vedrebbe ancora
rimandato un qualcosa che oggi non è ancora costruito, che deve
ancora essere costruito.
"Volet sulle palestre"
è stato
detto, è chiaro che nella previsione c'era questa parte di palestra
che va in parte anche a risolvere la questione che d'estate è meno
critica, perché c'è la zona Tzamberlet con il campo sportivo,
d'inverno ci sarebbe sempre in quella zona questa possibilità.
Ultima considerazione: si era ragionato anche sulla
collocazione, con non poche difficoltà, con riunioni con il Comune
di Aosta, le varie zone, lo spostamento del maneggio, non maneggio.
Concludo dicendo che la filosofia era che...noi continuiamo a
portare avanti quella di costruire eventualmente edifici scolastici
che siano non fuori dalla città, ma al limite della città affinché
ci siano i servizi che non facciano morire la città, cioè che la
città con le attività commerciali continui a vivere di ciò che i
ragazzi possono portare in termini di indotto. La collocazione
quindi anche all'area Tzamberlet era funzionale per motivazioni
appunto di accessibilità, assieme alla questione dei trasporti,
perché lì non ci dimentichiamo che c'è la fermata anche del tratto
di ferrovia, al di là di essere disservito da un punto di vista dei
mezzi pubblici...che dava la possibilità di accedere. Questo per
dire che è stato un lavoro ragionato di cui siamo ancora convinti
oggi e in questo senso condividiamo il fatto che in V Commissione
si doveva forse riprendere questa questione, questo non lo mettiamo
in dubbio, ma i vari passaggi erano stati fatti. Noi crediamo che
oggi questa sia un'opera di cui la comunità valdostana, soprattutto
la popolazione scolastica ha bisogno. Grazie.
Presidente
- Grazie collega Laurent Viérin. Mi sembra che
il collega Bertin avesse proposto il ritiro, quindi la mozione
viene ritirata.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK