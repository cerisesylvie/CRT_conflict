Consiglio Regionale della Valle d'Aosta - Oggetto del Consiglio n. 3801 del 11 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3801 del 11 luglio 2024 - Resoconto
OGGETTO N. 3801/XVI - Interrogazione: "Interlocuzioni con
Finaosta S.p.A. in merito alla possibilità di implementare forme di
sostegno all'acquisto di prime case".
Marguerettaz (Presidente) -
Punto n. 12 all'ordine del
giorno. Per la risposta, la parola al presidente Testolin.
Testolin (UV) -
Il Consigliere interroga per sapere "se
la luce dei prodotti finanziari ad oggi messi in campo da Finaosta
si ravvisano delle interlocuzioni con la medesima in merito alla
possibilità di implementare le tipologie di sostegno all'acquisto
delle prime case, ed in particolare la possibile attivazione di
forme di mutuo cosiddetto "a tasso zero"". Le attuali disposizioni
regionali relative ai mutui prima casa prevedono l'applicazione di
un tasso d'interesse fino allo 0,50% per i nuclei familiari con
ISEE fino a 20 mila euro e se nel caso nel nucleo sono presenti i
figli minori, dello 0,7% se i nuclei familiari con ISEE fino al 20%
non ce li hanno, dell'1% se i nuclei familiari hanno ISEE fino a 40
mila euro e dell'1,20% se i nuclei familiari hanno un ISEE fino a
60 mila euro. La durata massima dell'ammortamento è trentennale al
momento. Le condizioni applicate si configurano pertanto come
fortemente agevolative, soprattutto a favore di nuclei familiari
con redditi più bassi se confrontate con le condizioni del mercato.
Il vantaggio per i mutuatari deve infatti essere apprezzato nella
differenza tra i tassi di mercato, i tassi applicati dalla Regione
e i mutui erogati tramite Finaosta, come emerge anche dall'articolo
che è stato segnalato nelle premesse e come non c'è bisogno di
sottolinearlo a lei, ma per dare una visione complessiva della
situazione attuale, con tassi intorno al 4, al 4,5, al 5%.
Alla luce di quanto sopra esposto, si ritiene che al momento la
misura agevolativa rappresenti uno strumento in linea con le
finalità normative di incentivo che la stessa si propone e con le
condizioni generali del settore al quale si riferisce, registrando
pertanto anche un ottimo riscontro in termini di richieste che ne
sottolinea la bontà sul panorama delle offerte. Ad ogni buon conto,
qualora - sempre ripartendo da delle analisi riprese dall'articolo
che è stato citato - la Provincia di Bolzano dovesse procedere con
l'approvazione di mutuo a tasso zero annunciati, verrà effettuata
un'analisi delle relative disposizioni normative e attuative al
fine di valutarne i contenuti e fare delle riflessioni di
conseguenza. Al momento però non sono stati avviati percorsi di
confronto con Finaosta in merito alle diverse modalità di
intervento sulla tematica, risultante la stessa presidiata in
qualche modo, anzi, molto ben presidiata direi.
Dall'articolo che è stato citato non era dato sapere quali erano
le agevolazioni messe in atto ad oggi dalla provincia e abbiamo
così svolto un piccolo approfondimento per avere anche un metodo di
confronto, che ci ha portati a verificare come i mutui "Risparmio
casa" finanziati dalla Provincia ed erogati tramite le banche
convenzionate, perché loro hanno una modalità di erogazione
diversa, prevedono l'applicazione di un tasso fisso all'1% e una
durata massima di vent'anni, ammesso che vengano garantiti una
serie di requisiti, tra i quali l'età massima del richiedente, che
è di 65 se non sbaglio, da noi è di 70; la residenza continuativa
nella provincia di Bolzano da almeno cinque anni - che era una
clausola che anche presso di noi era presente, ma che abbiamo
voluto eliminare nell'ottica di ampliare le possibilità anche di
acquisizione di persone che raggiungevano il nostro territorio per
lavorare - e almeno otto anni di iscrizione al fondo di previdenza
complementare aderente al modello "Risparmio casa" e almeno 15 mila
euro di deposito presso la propria posizione previdenziale
complementare; queste sono le quattro clausole che sono richieste
per poter accedere. Tra le altre cose si riscontra anche qui
l'ipotetica durata dei mutui eventualmente a tasso zero a
vent'anni, come quella dei mutui attuali, contro i nostri trenta,
elemento che caratterizza fortemente anche la capacità sdebitatoria
dei richiedenti, perché diluire su vent'anni e diluire su
trent'anni è chiaro che ha un impatto sul reddito del richiedente
che è molto diverso. Al momento dunque i mutui offerti dalla nostra
Regione tramite Finaosta risultano essere sicuramente competitivi,
se non migliori, rispetto agli omologhi altoatesini, perché vediamo
sempre il prato del vicino sempre più verde, ma in questo caso i
due percorsi, pur essendo abbastanza allineati, direi che
convergono su una positività del nostro approccio rispetto a quello
altoatesino. In ultimo emergono dall'articolo le stesse
considerazioni già valutate da un'analisi già affrontata
nell'ultimo anno dal Governo e mi permetto, anche se esula un po'
dalla domanda posta, di fare due valutazioni in merito alla
necessità di appartamenti da dedicare ai lavoratori che possono
venire in pianta stabile in Valle d'Aosta per offrire agli stessi
strutture di ospitalità dedicate, percorso questo che è già stato
visto dalle nostre strutture, dagli Assessorati del turismo,
dall'Assessorato dell'urbanistica, che si sono attivati per
lavorare su ipotesi normative che stanno arrivando a un dunque, di
concerto con gli Enti locali e le associazioni di categoria, in
particolare
in primis
con ADAVA, per definire quelle che
possono essere delle iniziative agevolative in questo senso e per
dare delle risposte di accoglienza che siano sostenibili per chi
viene a lavorare e non solo per chi viene in vacanza.
Per quanto riguarda altre tipologie di tasso che non sono
riferite alla prima casa, ci sono nel nostro ordinamento - e lei
sicuramente se ne ricorda - delle agevolazioni in merito ai mutui
di efficientamento energetico, che prevedono in determinate
condizioni, l'applicazione di un tasso zero; un'attenzione che si
rivolge e si è rivolta, anche sotto forma di agevolazione, per le
situazioni di ristrutturazione per le quali abbiamo messo delle
risorse recentemente per riattivare questo processo, dove come
elemento migliorativo della componente tasso sono state inserite le
iniziative di efficientamento che possono essere viste e premiate
con una maggiore attenzione da questo punto di vista.
Presidente -
Per la replica, la parola al collega
Aggravi.
Aggravi (RV) -
Certo, la volontà di quest'interrogazione
non era assolutamente né di mettere in concorrenza la nostra
finanziaria regionale con altre realtà, né fare dei confronti di
preferenza. C'era un articolo che poteva essere interessante, in
realtà si collegava un po' anche a quella che è non direi
un'analisi, ma anche delle sollecitazioni che possono emergere da
una valutazione più complessiva dell'andamento oggi soprattutto dei
mutui bancari, perché se vediamo, con l'aumento dei tassi, c'è
stata una diminuzione significativa e soprattutto una diminuzione
significativa dei mutui concessi ai giovani non tanto per
probabilmente discorsi di merito di credito ma proprio di tassi,
infatti stiamo vedendo - e i dati di Banca d'Italia sono tali - che
nel primo trimestre 2024 c'è un'inversione tra il tasso variabile e
il tasso fisso, perché effettivamente, come ricordava il
Presidente, siamo intorno al 4%, ovviamente la differenza,
prendendo il tasso massimo applicato di Finaosta dell'1,20% come
lei ricordava, è significativo rispetto - se si considera l'aprile
2024 - al 4,09%, che è sceso, rispetto al dato di marzo, del 4,21%,
quindi sono sicuramente dei dati importanti.
La volontà dell'interrogazione era però comunque mantenere
un'attenzione su delle misure importanti di sostegno non soltanto
alla prima abitazione, come lei diceva, ma anche a tutta una serie
di possibili interventi, in particolare a sostegno di quelle realtà
che fanno anche più fatica ad accedere al credito, quindi ben
vengano anche le valutazioni di confronto che possono essere
migliorative rispetto anche alle possibilità che nascono
dall'innovazione finanziaria di altre realtà.
Mi consenta una battuta, visto che lei ha fatto un passaggio
anche sulle possibili ulteriori innovazioni legislative per quello
che riguarda la disponibilità di appartamenti da dedicare a chi
viene a lavorare in Valle, vedremo poi quale sarà il contenuto
dell'innovazione, quello che ovviamente bisognerà ben contemperare
è la necessità di singole realtà o di singole situazioni rispetto a
un uso più generale e soprattutto anche comprendere qual è la
natura del rapporto di lavoro, e cerco di spiegarmi. Spesso e
volentieri si è detto: l'obiettivo è portare chi magari da tempo
viene in Valle stagionalmente a lavorare e che sostanzialmente si
può considerare di casa a stabilirsi e a diventare concretamente
parte di una comunità, cosa diversa possono essere invece
lavoratori che, per loro scelta, per loro giusto attaccamento alla
terra di origine, oppure magari perché conviene perché vengono
magari da zone costiere, quindi hanno una stagione da fare a casa
loro, che invece lo fanno soltanto stagionalmente. Su questo io
penso che si possano anche fare dei ragionamenti, ripeto, al di là
delle giuste considerazioni, dell'innovazione legislativa
regionale, di quelle che sono magari delle possibilità che singole
realtà e singoli Comuni possono già fare con i loro piani
regolatori. In tal senso, al di là delle nuove costruzioni o delle
ristrutturazioni, secondo me, c'è anche la necessità forse di fare
dei ragionamenti di innovazione rispetto al costo che oggi hanno
determinate locazioni, anche soprattutto per l'effetto fiscale
dell'IMU, delle tariffazioni e quant'altro, quindi per aumentare le
possibilità perché magari chi non ha l'intenzione di stabilirsi in
maniera più stabile nelle nostre comunità possa comunque avere un
beneficio e un valore aggiunto di venire a lavorare in Valle
d'Aosta rispetto ad altre realtà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK