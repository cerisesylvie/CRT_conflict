Consiglio Regionale della Valle d'Aosta - Oggetto del Consiglio n. 272 del 27 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 272 del 27 gennaio 2021 - Resoconto
OGGETTO N. 272/XVI - Interpellanza: "Ripristino delle
macchine erogatrici del ticket numerico all'ingresso del centro
prelievi dell'Ospedale Parini".
Bertin (Presidente) -
Punto n. 32 all'ordine del giorno.
Per l'illustrazione, ha chiesto la parola la consigliera Foudraz,
ne ha facoltà.
Foudraz (LEGA VDA) -
L'interpellanza che viene portata
all'attenzione dell'Assemblea consiliare riguarda appunto il centro
prelievi sito all'interno del complesso dell'Ospedale Parini di
Aosta. Il centro prelievi in questione serve tutta la popolazione
della città di Aosta e anche i Comuni limitrofi. Al suo ingresso,
all'interno del centro prelievi, esistono due erogatori di ticket
numerici che regolamentano le code degli accessi agli sportelli di
accettazione e agli ambulatori presenti al fine di agevolare gli
utenti evitando contestazioni di precedenza delle persone che
accedono a tali servizi.
Al momento attuale, e mi riferisco alla data del 15 gennaio,
data in cui c'era il termine di presentazione delle interpellanze
da analizzare nel Consiglio di oggi e domani, questi erogatori non
erano più accessibili liberamente agli utenti che si recavano
presso la struttura ma al loro posto vi era un operatore che
accoglieva sia l'utenza che aveva provveduto alla prenotazione
specifica delle analisi di laboratorio anticipatamente tramite
telefonata, sia coloro che si recavano al suddetto centro senza
aver effettuato preventivamente la prenotazione. Si evidenzia
quindi nello specifico che davanti all'ingresso del centro prelievi
si formava quindi una coda unica sia di utenti che avevano la
prenotazione a un orario stabilito, sia di coloro che la
prenotazione anticipata non l'avevano effettuata e pertanto i primi
non potevano accedere alla struttura all'orario prenotato.
Al momento attuale stiamo tutti noi vivendo una situazione ormai
da un anno a questa parte che sta mettendo a dura prova la
sensibilità di tutti noi e delle persone sotto numerosi punti di
vista, dobbiamo convivere con un'emergenza sanitaria di proporzioni
mondiali che ha cambiato non solo le nostre abitudini ma ha
modificato altresì i rapporti umani, la socializzazione, i
comportamenti. Il limite di sopportazione viene meno in tutti i
settori e a maggior ragione quando ci si trova di fronte a scelte o
comportamenti che, anziché affievolire questo stato di agitazione,
di poca tolleranza... si assiste a meccanismi strani che
incrementano la sofferenza degli stati d'animo.
Non si riesce a capire perché, quando c'è qualcosa che funziona
bene, che non crea problemi, anzi, snellisce e velocizza
procedimenti quotidiani, si debba cambiare per far sì che le cose
funzionino male, con conseguente malcontento degli utenti già
pressati psicologicamente per la situazione attuale che si sta
vivendo, ma anche probabilmente per le preoccupazioni di salute
degli stessi dato che chi si reca al centro prelievi non lo fa
perché non sa dove andare a fare una passeggiata, ma è lì per
esigenze sanitarie che possono anche essere molto rimarcanti.
Al centro prelievi dell'Ospedale Parini di Aosta esistono
appunto da diversi anni due macchine erogatrici di ticket numerici
per l'accesso ordinato alle varie prestazioni ambulatoriali. Questi
macchinari consentivano comunque di regolamentare in maniera
ordinata le code di utenti che puntualmente giornalmente si
verificano e il tutto avveniva nel pieno rispetto degli uni verso
gli altri. Allo stato attuale purtroppo non è più così e
sinceramente viene difficile capirne la motivazione. Numerosi sono
gli utenti che si recano presso questa struttura di cui sto
parlando, alcuni appunto prenotando anticipatamente l'orario del
prelievo del sangue o della consegna dei campioni da analizzare
proprio per sveltire le operazioni, altri invece recandosi
direttamente senza la prenotazione. Il problema nasce proprio
perché all'esterno di questa struttura si forma quindi un'unica
coda di persone prenotate e persone non prenotate, quindi coloro
che hanno la prenotazione non possono saltare la fila di coloro che
sono in coda senza la prenotazione e questo genera la problematica
del non rispetto dell'orario di coloro che hanno la prenotazione e
che quindi arrivano al
check-in
con l'operatore in ritardo
rispetto all'orario prestabilito della prenotazione stessa. Ora, mi
chiedo funzionava veramente tutto molto bene quando gli utenti
liberamente accedevano ai ticket numerici perché nessuno si pestava
i piedi e chissà perché, quando c'è qualcosa appunto che funziona,
bisogna cambiarlo.
Questa interpellanza quindi vuole porre l'attenzione proprio su
questa problematica e si chiede all'Assessore quale sia stata la
motivazione che ha generato la scelta di non lasciare utilizzare
direttamente all'utenza, come avveniva precedentemente, le macchine
erogatrici di ticket numerici per l'accesso ordinato al centro e
quale sia l'intento dell'Amministrazione per risolvere tale
problematica.
Presidente -
Per la risposta, la parola all'assessore
Barmasse.
Barmasse (UV) -
Con riferimento all'oggetto
dell'interpellanza, si precisa che nella seconda ondata pandemica
il Centro Prelievi Unificato (CPU) ha continuato a operare in
accordo con la direzione dell'Azienda USL della Valle d'Aosta
mediante accesso su prenotazione e una serie di altre misure, cioè
controllo della temperatura all'ingresso dell'Ospedale, percorso
separato dal corpo principale dell'Ospedale, distanziamento e
sanificazione, volte a contemperare l'esigenza della prevenzione
efficace del rischio di contagio da Sars-Cov2 con quella della
continuità dell'erogazione dei LEA, adottando un approccio di
risk assessment
nel quale la valutazione del rischio
connesso alla limitazione dell'attività è risultato superiore al
rischio connesso al loro mantenimento.
Oltre all'accesso su prenotazione, modalità ordinaria adottata
per i pazienti afferenti al CPU, è stato necessario mantenere la
possibilità di accesso diretto senza prenotazione per tutte le
prestazioni classificate come urgenti o indifferibili, compresi i
test necessari per il monitoraggio della terapia, ad esempio: INR
per la terapia anticoagulante orale, esami connessi a terapie
oncologiche, glicemia per i diabetici, insulino-dipendenti, esami
per il monitoraggio della terapia della sclerosi multipla,
eccetera.
Va sottolineato che la necessità di evitare l'assembramento
all'interno dei locali del CPU ha comportato una notevole riduzione
dei posti: da 90 a 31. Questa limitazione ha reso impossibile
l'accesso libero dei pazienti alla struttura e quindi l'accesso
libero alle macchine erogatrici di ticket numerici ma ha richiesto
un intervento di un operatore addetto all'accoglienza con il
compito prevalente di disciplinare l'accesso alla struttura in base
ai posti via via disponibili all'interno. L'operatore medesimo
quindi raccoglie le ricette dei pazienti, individua e distingue
coloro che accedono su prenotazione da coloro che accedono
direttamente e, in base a ciò, agisce sulle macchine erogatrici di
ticket numerici che non sono state quindi disattivate, ma il cui
utilizzo è immediato dall'operatore per evitare un accesso
incontrollato all'interno del locale. I pazienti con prenotazione
vengono fatti accedere nella fascia 07:00-09:30 nel rispetto del
proprio orario di prenotazione, mentre i pazienti con prestazioni
urgenti o indifferibili accedono nella fascia oraria 07:30-09:30 in
relazione alla disponibilità di posti con tempi di attesa che
generalmente non superano la mezz'ora.
La necessità di distanziamento, in relazione allo spazio esterno
disponibile, unica rampa pedonale di accesso, non consente di
separare la coda dei pazienti ad accesso diretto da quella dei
pazienti prenotati. Si osserva, fra l'altro e in conclusione, che
il medesimo modello organizzativo di accesso controllato sopra
descritto è stato mutuato per la sua funzionalità ed efficacia
nella prevenzione degli assembramenti anche per le vaccinazioni
anti Sars-Cov-2 effettuate al CPU negli orari pomeridiani e nei
giorni di sabato e domenica.
Presidente -
Per la replica, la parola alla consigliera
Foudraz.
Foudraz (LEGA VDA)
- Grazie Assessore per la risposta,
che però non risolve il problema perché io capisco che all'interno
del centro prelievi non si possano fare assembramenti e quindi la
capacità dello stesso è ridotta della metà, però forse
probabilmente si doveva trovare un altro tipo di soluzione, perché
è vero, come dice lei, che i pazienti prenotati accedono alla
struttura dalle ore 07:00 alle ore 09:00 del mattino e gli altri
senza prenotazione dalle ore 07:30 alle ore 09:30, ma la persona,
il paziente prenotato dalle ore 07:30 alle ore 09:00 è comunque
fuori in coda con i non prenotati e giustamente non riesce ad
arrivare all'operatore, che dà giustamente lui il ticket adeguato a
seconda se è stata prenotata la prestazione o meno e non riesce ad
arrivare in tempo, arriva in ritardo dall'operatore di quasi venti
minuti.
Penso quindi che questo sia anche un aggravio di lavoro in più
poi per coloro che dietro al centro prelievi svolgono
effettivamente il lavoro di prelievo del sangue, quindi è una
macchina che si appesantisce, forse potevano essere trovate
soluzioni migliori.
Presidente -
Visto il vincolo della chiusura obbligatoria
dei lavori del Consiglio per le ore 20:00 e vista l'ora, propongo
di fermare qui i lavori del Consiglio e di aggiornarci a domani
alle nove. Buona serata.
---
La seduta termina alle ore 19:46.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK