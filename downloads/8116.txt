Consiglio Regionale della Valle d'Aosta - Oggetto del Consiglio n. 2557 del 28 gennaio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2557 del 28 gennaio 1987 - Resoconto
OGGETTO N. 2557/VIII - MANCATO INIZIO DELLA ATTIVITÀ
PRODUTTIVA DELLA COINCA S.P.A. DI VERRES. (Interpellanza).
PRESIDENTE:
Do lettura dell'interpellanza presentata dai
Consiglieri Millet e Cout:
Interpellanza
Viste le varie deliberazioni inerenti la COINCA S.p.A. di
Verrès;
Venuti a conoscenza che l'attività produttiva a regime alla
COINCA S.p.A. non è iniziata nei primi giorni del 1987, nonostante
le assicurazioni fornite dall'Assessore regionale competente in una
passata seduta del Consiglio regionale;
i sottoscritti Consiglieri regionali
Interpellano
l'Assessore regionale competente per conoscere:
1)
se corrisponde a verità che la produzione a regime
della COINCA S.p.A. non è iniziata nei primi giorni dell'anno 1987
e, se è vero, quando prenderà il via;
2)
quale è la quantità di caffé commercializzata dalla
COINCA S.p.A., quale parte verrà lavorata in Valle d'Aosta ed in
quali sedi verranno effettuate le relative operazioni
fiscali;
3)
quanti sono oggi i dipendenti della COINCA S.p.A.
di Verrès e quale numero ed in che tempi si raggiungerà in
futuro;
4)
quali sono gli intendimenti della Giunta regionale
per far rispettare gli impegni presi dalla società COINCA S.p.A. in
base alla convenzione sottoscritta.
PRESIDENTE:
Ha chiesto di illustrare l'interpellanza il
Consigliere Millet, ne ha facoltà.
MILLET (P.C.I.):
Lo scopo di questa interpellanza è di
sollecitare l'Assessore a far rispettare le decisioni prese per
quanto riguarda l'inizio dell'attività della COINCA. Mi rifaccio
all'ultima iniziativa, che era stata presa in Consiglio, con cui
l'Assessore aveva detto che, in seguito agli impegni assunti dalla
società COINCA, nel mese di dicembre si doveva iniziare con le
prove e dal 2 gennaio si doveva partire con la produzione. Da
informazioni ricevute risulta che non si è ancora iniziata la
produzione, per cui lo scopo di questa interpellanza è quello di
sapere quando si inizierà la produzione. Inoltre, vorrei sapere se,
dovendo produrre un certo quantitativo di ql al giorno se ne fanno
solo un decimo, vuol dire che è già iniziata la produzione oppure
la produzione si intende avviata quando si va a regime?
Al di là di questo, lo scopo dell'interpellanza è di verificare
come stanno le cose, di sollecitare l'Assessorato a fare pressione
nei confronti della Coinca perchè ormai questa storia sta
diventando lunga, nonostante l'impegno che la Regione ha messo
perchè si iniziasse questa attività. Avevamo letto una inserzione
sulla Stampa in cui da parte dell'azienda si cercavano dei tecnici
in possesso di determinate professionalità, per cui ci sembra
difficile credere che si fosse iniziata la produzione se ancora non
si erano assunte certe figure professionali. Quindi vorremmo sapere
quali siano gli impegni presi per arrivare a regime con la
produzione, perchè sapevamo che si era fatta la richiesta di
assumere certo personale e poi si era chiesto il rinvio all'ufficio
del lavoro per queste assunzioni. Vorremmo avere le idee chiare su
come stanno le cose, in quanto con una azienda come questa, se non
si riesce a partire bene, c'è il rischio che poi tutte le scuse
sono buone perchè alla fine non si raggiunge l'obiettivo che ci si
era posti.
Vi è poi la questione della commercializzazione della COINCA:
vorremmo sapere la parte che verrà lavorata in Valle d'Aosta.
Sempre al punto 2 si poneva la domanda di quali fossero le sedi per
l'effettuazione delle operazioni fiscali, cui già era stato
risposto, in parte, in Commissione; tuttavia vorremmo avere
chiarimenti anche su questo.
Restiamo in attesa di sapere dall'Assessore se saranno
rispettate le condizioni fissate dalla convenzione, oppure se ci
saranno delle modifiche.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Per quanto riguarda la prima domanda,
devo comunicare agli interpellanti che la COINCA ha iniziato le
prove nello stabilimento di Verrès il giorno 18.12.1986 e dal 12
gennaio è in produzione con tre torrefatrici; è in corso di
trasferimento da Borgaro Torinese un'altra torrefatrice. La società
presume di raggiungere lo standard di produzione nel corso del
prossimo mese di maggio.
Per quanto concerne la seconda domanda, sulla
commercializzazione, la società ritiene non opportuna la
pubblicizzazione della quantità di caffé commercializzato, anche
per problemi concorrenziali; ci ha fornito però i dati relativi al
fatturato, che erano di 17 miliardi 300 milioni nel 1982 e sono
saliti a 26 miliardi nel corso del 1986. La COINCA, attualmente,
commercializza esclusivamente il proprio prodotto che è tutto
lavorato nello stabilimento di Verrès.
Per quanto riguarda le operazioni di sdoganamento, parlo della
situazione attuale, perchè è chiaro che nel futuro la Regione dovrà
riflettere sulle opportunità di avere dei riflessi positivi per le
sue finanze; in questo momento, però, le operazioni di sdoganamento
avvengono quasi esclusivamente a Trieste, la cui dogana può
praticare condizioni più favorevoli a quelle praticate attualmente
in Valle d'Aosta. Questo per quanto riguarda le operazioni di
sdoganamento, mentre tutte le altre imposte, dato che la società ha
sede in Valle d'Aosta, hanno il ritorno positivo sulle finanze
regionali.
Attualmente i dipendenti della società sono cinquanta: la
convenzione stipulata prevede il raggiungimento graduale di 70
unità entro un anno dall'inizio della attività produttiva di Verrès
ed è solo nel caso della conclusione di certi accordi commerciali,
e quindi anche per una quantità di prodotto lavorato pari a 8
milioni di chili, che la società prevede l'elevamento di questo
quantitativo a 70 unità.
Per quanto riguarda l'ultima domanda, è chiaro che
l'Amministrazione regionale e la Finaosta hanno come loro dovere
quello di utilizzare quanto è legalmente possibile per far
rispettare quanto è stato concordato nelle convenzioni
sottoscritte.
PRESIDENTE:
Ha chiesto di parlare il Consigliere Cout, ne
ha facoltà.
COUT (P.C.I.):
Solo per dire che già una volta, in
occasione di una discussione sulla COINCA, avevamo sollevato il
problema del personale. Dopo aver presentato l'interpellanza,
abbiamo visto anche noi che la produzione è cominciata alla COINCA,
però è un avvio monco della produzione, rispetto a quanto fissato
in convenzione. Per di più, la risposta dell'Assessore ci fa
sorgere alcuni dubbi: l'Assessore conta cinquanta persone, che
stanno lavorando attualmente alla COINCA di Verrès. A me risulta
che le persone che lavorano in questa azienda potranno essere sette
o otto, in base al corso di formazione che è stato presentato (per
cui la COINCA aveva richiesto il rinvio di alcuni mesi proprio
perchè non intendeva cominciare subito la produzione), più alcune
altre persone che sono poi gli ex-dipendenti della Fiat
Engeneering. Però, se l'Assessore fa rientrare nelle persone
assunte anche quelle di Borgaro, mi fa sorgere alcuni problemi. Già
una volta avevamo chiesto se l'apertura della COINCA volesse dire
il trasferimento non solo dell'attività da Borgaro a Verrès, ma
addirittura anche dei dipendenti, perchè la chiusura della COINCA a
Borgaro può comportare, in quel luogo, la perdita del posto di
lavoro. Quindi, le due questioni vanno conciliate, ma in modo che
poi a rimetterci non siano neanche gli operai, che potevano essere
assunti in Valle d'Aosta in base alla convenzione e non potranno
invece essere assunti. Ci deve essere, quindi, l'assicurazione da
parte dell'azienda che assumerà un certo numero di persone in Valle
d'Aosta, nella zona.
PRESIDENTE:
Ha chiesto di parlare il Consigliere Millet,
ne ha facoltà.
MILLET (P.C.I.):
A me pare che sia importante la verifica
sulla questione dei dipendenti. In questa iniziativa la Regione ha
investito miliardi, avendo come obiettivo l'incremento di
occupazione in Valle d'Aosta, non quello del trasferimento
dell'azienda da Borgaro in Valle d'Aosta. Inviterei l'Assessore ad
essere molto chiaro su questo punto con la COINCA e, cioè, che i
sessanta dipendenti siano quelli assunti in Valle d'Aosta, salvo
quelle figure professionali che ci sono o non ci sono; altrimenti
il rischio che si corre è, come diceva il Consigliere Cout, che
alla fine i dipendenti non siano 60, ed eventualmente 70, ma 20 o
30. Se facciamo un rapporto fra investimento regionale e
dipendenti, allora sì che l'impegno finanziario regionale diventa
molto oneroso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK