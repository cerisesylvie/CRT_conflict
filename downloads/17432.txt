Consiglio Regionale della Valle d'Aosta - Oggetto del Consiglio n. 819 del 22 settembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula
Oggetto del Consiglio n. 819 del 22 settembre 1999 - Resoconto
OGGETTO N. 819/XI Attuazione della legge regionale in materia
di esercizio dell'attività commerciale e indirizzi in merito allo
sviluppo del settore della "media" e "grande" distribuzione.
(Interrogazione)
Interrogazione Premesso
- che il 16 giugno scorso è entrata in vigore la legge regionale
12/1999, avente ad oggetto "Principi e direttive per
l’esercizio dell’attività
commerciale";
- che tale legge (articolo 2) rinvia a due provvedimenti
consiliari i contenuti di disciplina della materia, uno dei quali
ha il compito di stabilire "indirizzi e criteri per la
programmazione delle medie e grandi strutture di vendita";
tutto ciò premesso i sottoscritti Consiglieri regionali
Interrogano
l’assessore regionale competente per
conoscere:
1) quando pensa di dare attuazione alla legge di cui in
premessa, ottemperando a quanto stabilito
dall’articolo 2, considerato che il termine indicato
nella medesima (60 giorni dall’entrata in vigore) è
già stato ampiamente superato;
2) a quanto ammontano, ad oggi, le superfici di vendita in Valle
d’Aosta classificabili - ai sensi della nuova
disciplina - nei settori della "media" e della "grande"
distribuzione, quale quota di mercato rappresentano tali settori e
quali sono i relativi livelli occupazionali;
3) se è vero che nei provvedimenti di cui in premessa, destinati
a completare il nuovo quadro normativo, si ipotizza, da parte
dell’assessorato, un ulteriore incremento delle
superfici di vendita destinate alla "media" e alla "grande"
distribuzione nella nostra regione.
F.to: Tibaldi - Frassy - Lattanzi
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Va sottolineato in merito all'interrogazione
che il provvedimento amministrativo consiliare previsto
dall'articolo 2, lett. a) della legge n. 12/99 è stato predisposto
per quanto riguarda l'impianto normativo regolamentare ed è già
stato oggetto di distribuzione per esame preliminare da parte della
Giunta regionale. In effetti, tenuto conto della complessità della
materia, questo provvedimento necessita di confronti approfonditi
con gli enti locali.
È certamente questo provvedimento quello che in sede di
attuazione della riforma del commercio presenta maggiori difficoltà
di elaborazione in relazione alla necessità che venga garantita la
piena compatibilità della programmazione della rete distributiva
commerciale, che si fonda chiaramente su dati e considerazioni di
carattere prevalentemente economici, con le prescrizioni del PTP e
della vigente normativa urbanistica della nostra regione.
Vorrei che l'interrogante tenesse conto che, alla luce delle
considerazioni sopra esposte, il termine dei 60 giorni previsto
dalla legge n. 12 ha natura ordinatoria e non di perentorietà.
Volevo anche che l'interrogante tenesse conto del fatto che la
scadenza dei 60 giorni era il 16 agosto, il giorno dopo ferragosto.
Il ritardo scaturisce quindi dall'esigenza del confronto con gli
enti locali, che non è stato possibile nel periodo del mese di
agosto.
In ogni caso la nostra regione, insieme ad altre due sole
regioni, Toscana e Liguria, ha rispettato i termini del decreto
"Bersani". Non voglio continuare sul discorso del rispetto o meno
dei termini; non penso che l'obiettivo dell'interpellanza sia
questo. Va in ogni caso considerato che sino a quando - ed è questo
il motivo forte della risposta - non verrà approvato il
provvedimento di cui si tratta, rimane comunque bloccata qualsiasi
possibilità di rilascio di nuova autorizzazione per l'esercizio di
medie e grandi strutture.
Per quanto attiene il secondo punto, relativo all'ammontare ad
oggi delle superficie di vendita classificabili nei settori di
media e grande distribuzione, risultano i seguenti dati: settore
alimentare, metri quadrati 44.615; settore non alimentare, metri
quadrati 61.728. Il settore alimentare riferito alla media e grande
distribuzione, secondo la stima quote di mercato attuali,
rappresenta circa il 68,2 percento, mentre il settore non
alimentare riferito sempre alla tipologia distributiva predetta,
rappresenta circa il 40 percento.
Va tuttavia rilevato che i dati suddetti, riferiti a livello
regionale, dovranno essere riconsiderati in base alla ripartizione
del territorio in aree sovracomunali, tenuto conto della presenza
massiccia di strutture di vendita medie e grandi presenti nell'area
di Aosta, cioè queste percentuali sono prevalentemente riferite ad
una concentrazione che dal punto di vista territoriale è nella
periferia del capoluogo.
Per quanto attiene il punto 3, alla luce delle risultanze e
delle stime sopra specificate e in relazione - e qui viene un po'
il messaggio politico che contiene il provvedimento che sarà a
breve presentato all'approvazione del Consiglio - alla presenza di
distribuzione moderna in Italia, ove l'indice relativo alla Valle
d'Aosta risulta superiore alla media nazionale, risulta difficile
ipotizzare, allo stato, un ulteriore incremento delle superficie di
vendita destinate alla media e grande distribuzione.
Presidente
La parola al Consigliere Tibaldi.
Tibaldi (FI)
È una risposta che ritengo un po' ambigua e
spiegherò il perché.
Innanzitutto partiamo dalla legge n. 12/99, che è la legge
regionale di attuazione del decreto legislativo "Bersani" in
materia di riforma del commercio. La legge regionale, come abbiamo
potuto osservare non solo dalla nostra parte, ma anche da più parti
in quest'aula, non solo da parte dell'opposizione, è stata una
riscrittura del testo nazionale, una riscrittura in chiave locale;
un provvedimento cornice che non ha ancora la tela, non ha ancora
la sostanza, la materia, e questa materia in particolare è
rinviata, come dice l'articolo 2 della legge, al varo di questi due
provvedimenti consiliari che avrebbero dovuto essere predisposti
entro 60 giorni dall'entrata in vigore della legge.
La legge n. 12/99 è entrata in vigore il 16 giugno, quindi i 60
giorni scadono il 16 agosto. Apprendiamo oggi che la natura
perentoria più o meno citata quando si discuteva in quest'aula sul
contenuto di quella legge è diventata già ordinatoria, quindi c'è
stato un allentamento di quella che era una tempistica nella
programmazione un po' più severa, un po' più seria e un po' più
responsabile. Natura ordinatoria: non sapevo che anche a livello
politico si utilizzassero i termini che normalmente osservano gli
uffici giudiziari, cioè quella sospensione feriale e estiva, lo
abbiamo appreso adesso, anche se abbiamo visto che la Giunta ha
lavorato durante buona parte del mese di agosto e anche qualche
Consigliere si è permesso di proporre iniziative legislative
proprie. Però, per la legge sul commercio, apprendiamo che questa
sospensione feriale aveva vigore.
Tuttavia ci lascia attoniti il venire a sapere dall'Assessore
che è stato predisposto un testo. Ebbene, se questo testo è stato
predisposto, ci piacerebbe sapere quando, senz'altro non prima
della data in cui noi abbiamo inoltrato questa interrogazione, cioè
il 9 settembre, altrimenti l'Assessore sarebbe anche in grado di
dare risposte un po' più compiute relativamente al punto 3, dove si
chiede in maniera non equivoca qual è l'indirizzo politico in
materia di media e grande distribuzione da parte della Giunta
regionale.
E sull'indirizzo politico oggi l'Assessore ci ha solamente
comunicato, in maniera estremamente laconica, che risulta difficile
ipotizzare in questo momento un ulteriore incremento delle
superfici destinate alla media e grande distribuzione.
Allora, Assessore, se il provvedimento esiste, è già stato
predisposto, è già all'esame o meglio, come ha detto lei, si sta
aprendo quella sede di confronto con gli enti locali che durante
l'estate è rimasta sospesa, già sapete, non che risulta difficile
ipotizzare, ma o che non esiste l'incremento di superficie o che
esiste in una determinata misura?
(interruzione dell'Assessore Lavoyer, fuori
microfono)
? Assessore, mi consenta di concludere! L'indirizzo politico di
cui si fa cenno al punto 3 non emerge, non è chiaro perché abbiamo
dubbi o sospetti che questo provvedimento non sia ancora stato
predisposto in maniera organica, perché anche la IV Commissione -
della quale faccio parte - quanto prima avrebbe dovuto esserne
coinvolta.
La IV Commissione si è già riunita anche in data successiva al 9
settembre, perché ci siamo riuniti il 16 settembre, ma non c'è
stato comunicato ancora niente. Anche perché, l'Assessore lo sa
bene, il nocciolo della questione della legge in materia di
commercio risiede proprio nell'attuazione che si dovrà dare alla
medesima dell'articolo 2; la media e grande distribuzione quale
misura, quale entità, quale quota potranno avere in termini di
rilievo e di distribuzione sul territorio in Valle d'Aosta.
Sappiamo, fra l'altro, che dai primi di ottobre dovrebbe
scattare anche il termine per quella famigerata iniziativa, che è
la "rottamazione delle botteghe", per cercare di semplificare,
secondo quello che è il disegno del governo D'Alema, tutto il
comparto distributivo nel nostro Paese.
Se effettivamente è già stato predisposto, ma ripeto che abbiamo
dei forti dubbi al riguardo, il provvedimento, ritengo che le
superfici di vendita della media e della grande distribuzione
debbano essere commisurate alle esigenze della popolazione locale e
soprattutto a quello che è un articolo della stessa legge, che
prevede i cosiddetti "centri polifunzionali o empori", altrimenti
si creano contraddizioni non indifferenti.
Tenendo presente i suggerimenti provenienti dagli enti locali,
una necessaria consultazione dev'essere fatta con le categorie
produttive direttamente interessate, perché mi pare anche questa
una mancanza nella risposta dell'Assessore; non esistono solo gli
enti locali ancorché aggregati, ma ci sono anche le categorie
produttive che grosso modo rappresentano, considerate insieme,
circa 4.000 operatori economici nella nostra regione.
Questo è l'invito che facciamo all'Assessore e alla Giunta, cioè
oltre a proclamare l'avvenuta predisposizione, di accelerare i
tempi affinché in IV Commissione, e quanto prima in Consiglio, si
riempia di contenuto una normativa che per ora rimane estremamente
lacunosa, è solo una cornice che dev'essere riempita di
sostanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK