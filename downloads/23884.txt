Consiglio Regionale della Valle d'Aosta - Oggetto del Consiglio n. 2888 del 11 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
ASSISTENZA SOCIALE
Invalidi civili
INDUSTRIA
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2888 del 11 luglio 2007 - Resoconto
OGGETTO N. 2888/XII - Approvazione della risoluzione:
"Impegno per la risoluzione delle problematiche della presenza di
amianto negli immobili industriali della Regione". (Ritiro di
mozione)
Mozione
Visto l'articolo 32 della Costituzione Italiana: "La
Repubblica tutela la salute come fondamentale diritto
dell'individuo e interesse della collettività e garantisce cure
gratuite agli indigenti";
Richiamato il grave pericolo per la salute umana
dell'amianto, sostanza cancerogena e cognotica, per cui la
legislazione italiana prevede numerose prescrizioni di sicurezza e
riconosce dei benefici ai lavoratori che ne siano stati esposti in
passato;
Richiamate la sentenza n. 60 del 10 dicembre 2003 del
Tribunale di Ravenna, e altre analoghe di altri Tribunali, con cui
è riconosciuta l'esposizione a tale sostanza insalubre a tutti
coloro che hanno lavorato in ambienti con coperture in cemento
amianto (Ethernit®), purché con superficie superiore a 10.000
mq;
Ricordato che nello stabilimento siderurgico di proprietà
regionale, sito nella città di Aosta, per decenni lavoratrici e
lavoratori sono stati a contatto con materiali refrattari in
amianto e ancora oggi esistono numerose coperture e tamponamenti in
cemento amianto;
Auspicando non solo che tale situazione sia evidenziata al
fine di consentire a tutti i lavoratori esposti per lunghi anni di
poter accedere ai benefici di legge, ma anche di rimuovere tutte le
cause legate all'esposizione all'asbesto, dovute a strutture edili,
in modo da salvaguardare la salute dei lavoratori da oggi in
avanti;
Il Consiglio regionale della Valle d'Aosta
Impegna
la Giunta regionale a:
1) far sì che Valle d'Aosta Structure comunichi a tutte le
istituzioni di competenza, ed in particolare all'INAIL di Aosta,
l'elenco di tutte le unità produttive facenti parte del complesso
siderurgico di sua proprietà che risultino essere state od essere
costituite da coperture o tamponamenti in Ethernit® di dimensioni
superiori a 10.000 metri quadrati, con tutte le specificazioni
utili (data di costruzione, stato di conservazione, eventuali
interventi di consolidamento ai sensi delle normative statali,
ecc.);
2) a predisporre, di intesa con Valle d'Aosta Structure, i
finanziamenti e gli interventi necessari al risanamento nel più
breve tempo possibile di tali strutture, attraverso la sostituzione
degli elementi in Ethernit® con elementi inerti dal punto di vista
medico-sanitario;
3) predisporre, d'intesa con l'ARPA, una ricostruzione di
tutte le esposizioni, dirette o indirette, all'amianto presenti
nello stabilimento siderurgico di Aosta dal 1960 ad oggi, con
particolare attenzione alla determinazione di eventuali presenze di
tale sostanza nei differenti depositi protetti di scorie
all'interno della cosiddetta "Area Cogne".
F.to: Sandri - Bortot - Fontana Carmela - Squarzino Secondina
- Venturella
Risoluzione
Tenuto conto dei problemi emersi dall'applicazione della
legge 257/92, in materia di amianto, che ha comportato l'esclusione
dai benefici previsti di alcune decine di lavoratori della Cogne di
Aosta;
Considerato il condiviso interesse rispetto alla necessità di
bonificare dall'amianto l'intera area che ospita lo stabilimento
Cogne;
Ricordati i numerosi ricorsi alla magistratura avanzati da
parte dei lavoratori, ricorsi che potrebbero essere evitati con
apposito atto normativo dello Stato;
Ricordato come nel mese di giugno del 2001 è stata ultimata
la mappatura della presenza di amianto nello stabilimento e che
tale censimento si è svolto in accordo con il servizio di
prevenzione e sicurezza nei luoghi di lavoro dell'USL della Valle
d'Aosta e che in contemporanea venivano verificate le eventuali
esposizioni all'amianto, anche alla presenza dei rappresentanti dei
lavoratori;
Preso atto che la Società Cogne Acciai Speciali ha avviato un
programma di rimozione e bonifica di tutte le superfici contenenti
amianto e che tale operazione dovrebbe concludersi in un
triennio;
Invita la Giunta regionale ed i Parlamentari:
1) ad intraprendere tutte le azioni possibili da porre in
essere nei confronti del Governo nazionale affinché si possa
giungere, in tempi rapidi, ad un nuovo esame delle posizioni dei
lavoratori esclusi dall'applicazione della legge 257/92, agendo
nella logica di un'apertura di un tavolo di lavoro che consenta di
tenere conto della generale esposizione all'amianto subita dai
lavoratori Cogne;
2) a verificare, in vista della futura normativa sui lavori
usuranti, la possibilità di presentare emendamenti alla redigenda
legge, utili per una positiva risoluzione della vertenza in
corso;
3) a trasmettere alla Direzione regionale valdostana
dell'INAIL ogni possibile nuovo elemento conoscitivo, rispetto alla
presenza dell'amianto negli impianti e nelle strutture dello
Stabilimento, atto a riaprire la valutazione sull'esposizione a
tale sostanza nociva.
Invita
la Giunta regionale ad agevolare i tempi di realizzazione dei
lavori di bonifica nell'Area Cogne.
F.to: Vicquéry - Sandri - Squarzino Secondina - Viérin Marco
- Ferraris - Tibaldi - Rini
Presidente
- È stata depositata alla Presidenza una
risoluzione, che vi è stata distribuita come oggetto n. 4,
concernente l'amianto, che porta la firma di tutti i Capigruppo.
Dichiaro aperta la discussione generale. Viene rinviato al
Consiglio successivo anche il punto n. 55.
La parola al Consigliere Sandri.
Sandri (GV-DS-PSE)
- Intanto annuncio, anche a nome dei
colleghi del gruppo "Arcobaleno", di ritirare la nostra mozione, in
quanto adottiamo il testo concordato con tutti gli altri gruppi del
Consiglio, che ringraziamo per aver voluto aderire a questo tema,
che ci pare particolarmente significativo. Mi pare che il nuovo
testo sia anche arricchente rispetto a quello che avevamo proposto,
quindi mi limito ad elencare i dati fondamentali di questa nuova
risoluzione.
Bisogna ricordare che dall'applicazione della legge n. 257/1992,
che, tenendo conto dell'usura che provocava sul fisico
l'esposizione all'amianto, anticipava dei benefici pensionistici,
contributivi ai lavoratori esposti, dopo un lungo percorso segnato
anche da modifiche sostanziali della normativa, si è arrivati a una
situazione per cui, pur essendoci stata soprattutto nello
stabilimento "Cogne" di Aosta un'esposizione generalizzata, come
viene espresso nel primo punto dell'invito alla Giunta regionale e
ai Parlamentari, vi sono una serie di lavoratori che non sono
riusciti a farsi riconoscere i propri diritti. In questa situazione
il Consiglio regionale intende prendere atto che la necessità di
bonificare l'amianto dagli stabilimenti siderurgici di Aosta è uno
degli elementi essenziali, in particolare è importante l'invito che
si richiede alla Giunta di intraprendere tutte le iniziative per
agevolare i tempi di realizzazione dei lavori di bonifica
dell'"area Cogne". Vi sono nell'"area Cogne" tutta una serie di
situazioni di esposizioni all'amianto ancora oggi, che vanno dalle
guarnizioni dei tubi dell'impianto ad ossigeno fino ad arrivare ai
tetti in cemento amianto ("ethernit"), di cui l'ARPA evidenzia la
presenza di notevoli quantità di fibre nelle grondaie e comunque di
sfaldamento di questi tetti, perché sono molto vecchi e
meriterebbero di essere cambiati; non solo, sono stati trovati dei
"tamponamenti" laterali, delle pareti verticali sempre in
"ethernit", quindi vi è una diffusa esposizione a questo agente
nocivo.
Fra l'altro, giova ricordare che a questa risoluzione siamo
arrivati anche per una coscienza che si sta sempre più ampliando
nel Paese e nella comunità scientifica: le famose 100 fibre litro
di amianto, che avrebbero dovuto dimostrare il livello di
inquinamento per riconoscere questo diritto, questa soglia ora è
messa fortemente in discussione anche da numerose sentenze di
tribunali, perché ci si è resi conto che la soglia dell'amianto,
essendo una sostanza cancerogena - proprio negli stabilimenti
dell'"ethernit" di Casale Monferrato vi sono stati centinaia di
casi di mesotelioma -, forse è zero, non 100, nel senso che
l'amianto in qualunque concentrazione può essere un elemento
fortemente perturbativo della salute dei lavoratori che vi sono
esposti. Da qui la necessità di bonificare tutta l'area nel più
breve tempo possibile.
Dall'altra parte, perché esiste un contenzioso aperto sia di
tali lavoratori che hanno questa difficoltà di vedere riconosciuti
i propri diritti, sia di quelli che sono passati alla fase di
ricorso alla Magistratura, diventa sempre più fondamentale andare a
rivedere la normativa perché esistono delle contraddizioni pesanti,
del tipo che in un caso come quello della "CAS", che è un'azienda
che è subentrata in questo stabilimento nel 1994, chiaramente non
si prende nessuna responsabilità sulla certificazione
dell'esposizione in tutti gli anni precedenti, quindi i lavoratori
si trovano nell'impossibilità di dimostrare le mansioni a cui erano
addetti, piuttosto che i posti in cui lavoravano, perché l'archivio
della vecchia "Cogne" pare che sia andato distrutto o comunque non
sia stato recuperato, comunque da "Fintecna" non si mettono a
disposizione le schede personali, pertanto c'è un'oggettiva
difficoltà. L'ipotesi su cui si deve lavorare allora è di un grosso
impegno nei confronti del Governo nazionale affinché si trovino
delle alternative di meccanismi per il riconoscimento di questa
esposizione. In particolare dobbiamo tener conto che nella legge si
dice che sono le imprese che devono comunicare all'INAIL questo
rischio e dare il via all'operazione, ma se la società non esiste
più da più di un decennio, come si fa a veder riconosciuti tali
diritti?
Questi sono i punti su cui è possibile lavorare, vi è un impegno
di tutto il Consiglio per invitare la Giunta e i Parlamentari a
mobilitarsi su tale punto, anche perché forse - ed è il secondo
punto della parte impegnativa - abbiamo in itinere il provvedimento
sui lavori usuranti, che comportano una riduzione del numero dei
contributi per poter andare in pensione, che potrebbe essere una
"navicella" su cui far passare un emendamento che consenta di
recepire queste giuste esigenze. Riteniamo allora che si possa fare
un grosso lavoro, in coordinamento con il Governo regionale che
incontrerà il Governo nazionale, con i Parlamentari e naturalmente
in un coordinamento di tutti gli attori che sono interessati a
questa cosa.
È importante anche il terzo punto della parte impegnativa, dove
ci si impegna:
"a trasmettere alla Direzione regionale
valdostana dell'INAIL ogni possibile nuovo elemento conoscitivo,
rispetto alla presenza dell'amianto negli impianti e nelle
strutture dello stabilimento, atto a riaprire la valutazione
sull'esposizione a tale sostanza nociva"
: questa è la risposta
a una richiesta precisa dell'INAIL, che non può riaprire delle
situazioni che sono state già ampiamente valutate se non ci sono
degli elementi nuovi. Ora gli elementi nuovi ci sono, sono tutte le
valutazioni che sono state fatte sia dall'ARPA, sia dal Servizio di
prevenzione e sicurezza nei luoghi di lavoro dell'USL della Valle
d'Aosta: questa è tutta la documentazione che, insieme a quella a
disposizione di "VDA Structure" e della "CAS", deve essere messa a
disposizione affinché l'INAIL possa riverificare almeno una parte
di quei casi che sono ancora in contenzioso e che rischiano di non
chiudersi favorevolmente per i lavoratori.
Mi sembra che vi sia un'ampia convergenza da parte di tutti gli
attori interessati a questo problema, spero che la risoluzione che
approviamo stasera, visto che c'è l'unanimità dei gruppi consiliari
che la votano, possa trasferirsi rapidamente in azioni pratiche,
perché c'è anche una questione di tempi, che sono quelli di ridurre
al massimo l'esposizione all'amianto nello stabilimento
siderurgico. Non dobbiamo solo pensare a coloro che stanno per
avviarsi alla pensione, ma dobbiamo pensare a tutti quei giovani
che oggi lavorano nello stabilimento "Cogne" e che respirano fibre
di amianto come hanno fatto i loro padri e nonni. Questa situazione
deve finire nel più breve tempo possibile, quindi chiediamo un
grande sforzo a "VDA Structure" e alla "CAS" affinché tutto questo
materiale da bonificare sia bonificato nel più breve tempo
possibile, dall'altra parte di fare tutti quei passaggi con i
Parlamentari e, da questo punto di vista, come forze politiche che
hanno sostenuto direttamente i Parlamentari a livello elettorale,
ci faremo interpreti affinché si predispongano nel più breve tempo
possibile gli emendamenti utili per realizzare questi nostri
intendimenti.
Presidente
- La parola al Presidente della Regione,
Caveri.
Caveri (UV)
- Sono lieto che si sia raggiunta l'unanimità
su questo argomento, mettendo assieme 2 questioni che sono: da un
lato, l'impegno necessario per la piena bonifica dell'"area Cogne"
dalla presenza dell'amianto; dall'altro, l'impegno altrettanto
forte e necessario in tempi più stretti di una verifica delle
possibilità che vengono esplicitate bene nella risoluzione, di
trovare, anche attraverso eventuali modifiche legislative, una
soluzione concernente quei lavoratori che sono in palpitante attesa
di trovare una soluzione concordata, che consenta di poter giungere
a una soluzione favorevole per il riconoscimento di quei criteri
che potrebbero agevolarli per un anticipo del loro pensionamento.
L'impegno che viene assunto dal Governo con il voto del Consiglio e
condiviso con i Parlamentari quindi è qualcosa di importante e
significativo.
Président
- Je soumets au vote la résolution:
Conseillers présents et votants: 31
Pour: 31
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK