Consiglio Regionale della Valle d'Aosta - Oggetto del Consiglio n. 764 del 28 luglio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 764 del 28 luglio 1999 - Resoconto
OGGETTO N. 764/XI Disponibilità di posti letto nel reparto di
Rianimazione dell'Ospedale regionale. (Interrogazione)
Interrogazione Preso atto della risposta data
nell’ultimo Consiglio regionale
dall’Assessore alla Sanità e politiche sociali
all’interrogazione sulla riduzione dei posti letto
presso l’Ospedale regionale;
Constatato che nell’elenco dei reparti fornito
non viene inserito il reparto di rianimazione;
Avendo appreso che, in tale reparto, delle sei postazioni
attrezzate solo cinque sono utilizzate, in quanto manca personale
infermieristico, oltre che medico specializzato;
Avendo appreso altresì che la mancanza di posti letto in
rianimazione non consente di dare risposte adeguate alle esigenze
degli utenti.
I sottoscritti Consiglieri regionali
Interrogano
l’Assessore competente per sapere:
1) se corrisponde al vero che alcuni traumatizzati valdostani
sono stati ricoverati in altre sedi ospedaliere, perché non
c’era disponibilità di letti nel reparto di
rianimazione;
2) se è vero che sono stati interrotti i lavori per dotare il
reparto di due posti letti per subacuti.
F.to: Squarzino Secondina - Curtaz - Beneforti
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
I posti letto attualmente attivati nel
reparto di Rianimazione sono cinque; è disponibile un sesto letto
in un locale accanto non attivabile per mancanza di personale
infermieristico.
Dal 7 al 20 luglio, periodo di presenza del Santo Padre in
Valle, è stata data disposizione dalla Questura, come normale
routine, per i viaggi pontifici, di riservare dei posti in Terapia
intensiva per l'urgenza.
Il Servizio di emergenza territoriale garantiva, in caso di
malaugurata necessità, il trasporto mediante elicottero o ambulanza
in pochi minuti, il posto pertanto doveva essere ad immediata
disposizione.
Venivano quindi impartite le direttive per rendere accessibili
in pochi minuti un posto letto nel reparto di cui si tratta.
Operativamente, trattandosi di posti letto ad alta tecnologia,
il ripristino del posto letto dopo il trasferimento di un paziente
richiede circa due ore, tempo non compatibile con l'ipotesi di
urgenza.
Il protocollo di routine, nei casi ordinari di sovraffollamento
del reparto, prevede che i pazienti trasferibili vengano
indirizzati presso rianimazioni di ospedali vicini; dal mese di
gennaio ad oggi sono stati trasferiti 7 pazienti in strutture
piemontesi per garantire loro un'adeguata assistenza.
Nel periodo in questione erano presenti in Rianimazione 3
pazienti acuti e quindi in nessun modo dimissibili e neanche
stabilizzabili per poter essere trasferiti in altri reparti del
nostro Ospedale.
Per far fronte alla richiesta della Questura nel periodo di
permanenza del Pontefice e lasciare libero un posto, alcuni
pazienti valdostani sono stati trasferiti in strutture esterne alla
Valle, nello specifico: una residente valdostana che, a fronte di
una patologia di competenza neurochirurgica, è stata trasferita in
una struttura piemontese dotata di tale reparto - prassi questa che
viene svolta regolarmente perché la Rianimazione ha competenza
limitata al reparto Intensivo, ma non di Neurochirurgia -; un
paziente che è stato trasferito a Torino per accertamenti
diagnostici non effettuabili nei presidi aostani. I pazienti sono
comunque stati riassorbiti dalla Rianimazione in questi ultimi
giorni.
Per quanto riguarda l'aspetto del sesto letto, devo precisare
che, per quanto riguarda la notte, è stata istituita una pronta
reperibilità infermieristica notturna e che la caposala della
Rianimazione ha indirizzato ultimamente una lettera al commissario
nonché al direttore sanitario del presidio ospedaliero, agli
operatori e ai dirigenti dei servizi infermieristici e per
conoscenza all'Assessore alla sanità, dove richiede la necessità di
rivedere i protocolli operativi per il ricovero e il trasferimento
del sesto paziente intensivo. Sottolinea inoltre l'impossibilità,
considerato che il personale infermieristico dell'unità operativa
di Rianimazione è appena sufficiente ad erogare l'assistenza a
cinque pazienti intensivi, come da standard nazionale, a garantire
l'assistenza infermieristica ad un eventuale sesto paziente
ricoverato durante le ore diurne poiché viene a mancare un
sufficiente livello di sicurezza sia per i pazienti che per gli
operatori.
Mi è stato assicurato che nei prossimi giorni verrà fatta questa
riunione per ridefinire i protocolli terapeutici operativi
limitatamente alle prestazioni diurne, ripeto, perché durante le
ore notturne c'è una pronta reperibilità infermieristica già
attuata da tempo.
Aggiungo, a scanso di equivoci riguardanti i posti letto, che la
dotazione dei posti letto nelle specialità intensive e ad elevata
assistenza in Valle d'Aosta è di 36,1 che è l'indice dei posti
letto diviso la popolazione rispetto ad una media nazionale di 22,6
per cui siamo assolutamente nella norma. Succede che alcuni
pazienti della Rianimazione vengano spostati in ospedali piemontesi
soprattutto e questo è anche nell'ambito dell'attuazione
dell'accordo che è stato fatto ultimamente, il cosiddetto Progetto
"Patratrac", che prevede il trasferimento nelle strutture in rete
della Neurochirurgia di questi pazienti per cui rientra nella
prassi routinaria.
Aggiungo anche che, sempre da dati ufficiali, il tasso di
utilizzazione dei posti letto in Terapia intensiva e specialità ad
elevata assistenza è di 86,3 e di 58,7 rispetto a una media
nazionale di 75,2. Questo per significare che siamo assolutamente
nella norma per quanto riguarda la dotazione di posti letto. Il
sesto letto dovrà essere messo a norma e, per rispondere alla
seconda domanda dell'interrogazione, nell'ambito dei lavori di
ristrutturazione dell'Ospedale è in programma un ulteriore
intervento di rianimazione, finalizzato a dotare il reparto di due
letti per pazienti subintensivi. Tali lavori non hanno potuto
prendere avvio nell'anno in corso per mancanza di fondi anche
perché strettamente correlati ad interventi strutturati, l'unità
Operativa coronarica.
Presidente
La parola alla Consigliera Squarzino
Secondina.
Squarzino (PVA-cU)
L'Assessore ha presentato una parte
della sua risposta fornendomi dei dati che non sono per così dire
pertinenti all'interrogazione, nel senso che ha fatto riferimento
alla necessità, che nessuno intende contestare, men che meno da
parte della sottoscritta, di riservare un posto letto in occasione
della presenza del Papa in Valle d'Aosta, ma la nostra
interrogazione ha tutto un altro significato che emerge chiaramente
dai dati che l'Assessore ha fornito. L'Assessore ha esordito
dicendo che sarebbero 6 i posti per intensivi, però 1 letto non è
attivabile per mancanza d'infermieri.
Ora questo è il dato che mi interessa sottolineare ed è questo
il dato che l'interrogante voleva capire se era vero, cioè se erano
vere le informazioni che aveva avuto. È vero pertanto che noi
avremmo 6 letti attrezzati dei quali solo 5 possono essere
utilizzati perché 1 letto per essere utilizzato - parola
dell'Assessore - ha bisogno d'infermieri ovvero sono necessari
almeno 4 infermieri per garantire l'utilizzo di 1 posto letto in
quel tipo di reparto.
E io sono molto preoccupata che l'USL voglia rivedere i
protocolli dei servizi che il personale infermieristico può dare
relativamente a questo sesto letto perché, se è vero che manca
personale infermieristico per garantire la sicurezza del paziente,
voglio capire quali servizi vengono sottratti per protocollo agli
infermieri per togliere loro la responsabilità, perché si tratta di
servizi che vengono sottratti anche al paziente. Mi chiedo come è
possibile pensare di garantire un posto letto intensivo con un
protocollo di prestazioni infermieristiche ridotto rispetto allo
standard; questo a me sembra molto grave.
Rispetto alla seconda domanda l'Assessore ha un po' glissato,
nel senso che ha detto che questi lavori sono previsti e si
faranno. Questi lavori erano già previsti unitariamente al progetto
di ristrutturazione del reparto di Rianimazione; ora, il reparto di
Rianimazione è stato inaugurato con pompa magna nell'aprile 1998,
ma quella era solo la prima parte dei lavori. La seconda parte dei
lavori, che è altrettanto importante, è quella di garantire che uno
spazio adesso utilizzato come magazzino venga invece utilizzato per
la sala dei medici, i quali attualmente invece occupano una parte
del reparto in cui sono già attrezzate tutte le apparecchiature per
altri due posti letto che però non possono essere utilizzati perché
sono momentaneamente sfruttati per altri scopi.
Questo significa in primo luogo che abbiamo i parenti dei
pazienti di questo reparto così delicato che aspettano fuori in
corridoio; in secondo luogo che abbiamo una carenza che l'Assessore
ha voluto minimizzare dando quasi la colpa alle vacanze del Papa se
alcuni Valdostani hanno dovuto andare altrove a curarsi. Ricordo
all'Assessore che in tutto il 1999 almeno 7-8 persone sono state
ricoverate fuori Valle perché non c'era posto in Valle e non è che
tutte queste 7 persone siano state ricoverate nel periodo di
presenza del Papa in Valle d'Aosta.
L'Assessore non ha poi detto come molti pazienti valdostani
operati al CTO o in altri ospedali fuori Valle debbano attendere
15-30 giorni prima che la struttura ospedaliera della Rianimazione
in Valle d'Aosta possa accoglierli.
E ancora l'Assessore non dice quanti sono i pazienti che
dovrebbero essere ricoverati nel reparto di Rianimazione o nel
futuro reparto subintensivo, quello per cui mancano i famosi due
posti letto, e che invece sono attualmente ricoverati in Chirurgia
e in Ortopedia con le conseguenze che credo facciano vergognare
tutti.
Credo che nessun responsabile della sanità valdostana abbia
piacere di sapere che nel reparto di Ortopedia, in una stanza a 6
letti, c'è una persona anziana di 80 anni che viene sottoposta a un
trattamento intensivo, con tutti gli altri ricoverati accanto,
perché non c'è posto nel reparto di rianimazione! Queste cose
dovrebbero far vergognare ogni responsabile della sanità. Ribadisco
ancora una volta la mia convinzione che, se non si interviene in
modo globale, ci troveremo continuamente di fronte ad analoghe
situazioni di mala sanità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK