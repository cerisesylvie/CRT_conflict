Consiglio Regionale della Valle d'Aosta - Oggetto del Consiglio n. 2315 del 23 ottobre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2315 del 23 ottobre 1986 - Resoconto
OGGETTO N. 2315/VIII - RIAPPROVAZIONE CON MODIFICAZIONI DELLA
LEGGE REGIONALE CONCERNENTE: "DISCIPLINA DELLA PROFESSIONE DI
MAESTRO DI SCI E DELLE SCUOLE DI SCI IN VALLE D'AOSTA".
PRESIDENTE:
Ha chiesto di parlare l'Assessore al Turismo
Urbanistica e Beni Culturali Borbey, ne ha facoltà.
BORBEY (D.C.) -
In data 10 luglio 1986 il Consiglio
regionale ha approvato il disegno di legge sulla disciplina della
professione di maestro di sci. Questo disegno di legge è stato
rinviato da parte del Presidente della Commissione di
Coordinamento, dopo aver formulato le osservazioni che sono
riportate al numero uno e due della relazione allegata alla
legge.
Il Dirigente dell'Assessorato ha preso contatto con la
Presidenza della Commissione Coordinamento, si sono chiarite le
divergenze, ed anche se 'tribolo' ancora adesso a capire il tutto,
c'era in modo particolare la differenziazione fra i cittadini
appartenenti agli Stati membri della CEE e quelli che denominiamo
normalmente stranieri . È un provvedimento che va verso le
direttive CEE.
PRESIDENTE:
Se nessun Consigliere intende prendere la
parola, si passa all'esame dell'articolato.
Do lettura dell'art. 1:
TITOLO I
(Organo regionale competente)
Art. 1
(Ordinamento della professione di maestro di sci e delle
scuole di sci)
1. L'Assessorato regionale del Turismo, Urbanistica e Beni
Culturali sovraintende alla disciplina e all'organizzazione della
professione di maestro di sci e all'esercizio delle scuole di sci e
cura il coordinamento fra l'Associazione valdostana maestri di sci,
di cui al successivo art. 27, e gli organi preposti alle diverse
funzioni previste dalla presente legge.
PRESIDENTE:
Pongo in votazione l'art. 1 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 2:
TITOLO II
(Maestri di sci)
Art. 2
(Definizione di maestro di sci)
1. Il maestro di sci è un operatore turistico ed ha il compito
di avvicinare lo sciatore all'ambiente alpino, nel rispetto dei
suoi valori naturali e morali.
2. Insegna all'allievo l'esercizio dello sport dello sci nelle
varie discipline alpine e nordiche.
3. Accompagna l'allievo, munito di sci, su pendii e percorsi
sciabili, anche di neve perenne e anche se non serviti da impianti
di risalita, sempre che per l'esercizio della sua opera non sia
necessario l'uso di attrezzature alpinistiche.
4. Le società locali di guide e le scuole di sci stabiliscono
per ciascuna zona, d'intesa fra loro, quali percorsi possono essere
compiuti da maestri di sci senza l'assistenza di una guida e quale
attività sciistica può essere svolta dalle guide alpine.
5. In mancanza di accordo o di organismo competente per zona
decide l'Assessore regionale al Turismo, Urbanistica e Beni
Culturali, sentiti l'Associazione valdostana maestri di sci e
l'organismo regionale rappresentativo delle guide alpine di alta
montagna.
6. Tali decisioni vincolano anche i professionisti provenienti
da altre zone con i loro clienti.
PRESIDENTE:
Pongo in votazione l'art. 2 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 3:
Art. 3
(Deontologia professionale)
1. Il maestro di sci ha l'obbligo di mantenere con i propri
clienti e con gli estranei un comportamento consono alla dignità
della professione.
2. Deve fornire all'allievo l'istruzione necessaria ad
affrontare le difficoltà dello sport dello sci.
3. Sulle piste e sugli impianti di risalita deve rispettare e
fare rispettare ai propri allievi i regolamenti sull'uso degli
impianti di risalita e le normali regole di sicurezza.
4. Qualora richiesto, nell'ambito della stazione in cui esercita
la professione, deve adoperarsi e collaborare alle operazioni di
soccorso di chiunque si trovi in difficoltà.
PRESIDENTE:
Pongo in votazione l'art. 3 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 4:
Art. 4
(Autorizzazioni all'esercizio stabile della professione di
maestro di sci in Valle d'Aosta)
1.
Nella regione Valle d'Aosta l'esercizio stabile
della professione di maestro di sci, di cui all'art. 123 del T.U.
18.6.1931, n. 773, all'art. 238 del r.d. 6.5.1940, n. 635, alla
legge 1.12.1971, n. 1051, al DPR 24.7.1977, n. 616, alla legge
17.5.1983, n. 217, è subordinato ad autorizzazione a norma della
presente legge.
2. Si considera esercizio stabile della professione, ai fini del
presente articolo l'attività svolta dal maestro di sci che abbia
residenza o dimora nella Regione Valle d'Aosta, ovvero che eserciti
la propria attività nell'ambito di una scuola di sci autorizzata ai
sensi dell'art. 20.
3. La licenza di cui al comma precedente è concessa, per i
cittadini residenti in Valle d'Aosta, dal Comune di residenza del
richiedente.
4.
Per i cittadini residenti in altre regioni o
all'estero la licenza di cui al primo comma è concessa dal Comune
nel quale essi intendono esercitare la loro attività.
5. Il Comune interessato, all'atto del rilascio della licenza di
cui ai commi precedenti, deve comunicare tempestivamente
all'Assessorato regionale del Turismo, Urbanistica e Beni Culturali
e all'Associazione valdostana maestri di sci l'avvenuto
rilascio.
PRESIDENTE:
Pongo in votazione l'art. 4 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 5:
Art. 5
(Esercizio occasionale della professione di maestro di sci in
Valle d'Aosta)
1. I maestri di sci cittadini italiani, in possesso del titolo
di maestro di sci e di regolare licenza per l'insegnamento,
conseguiti nel luogo di residenza o in quello nel quale esercitano
in modo stabile la loro professione, nonché nel paese di origine,
qualora siano in visita in Valle d'Aosta con i loro clienti,
possono insegnare a questi ultimi ed accompagnarli, segnalando
preventivamente la propria presenza alla locale scuola di sci;
tale attività non deve peraltro eccedere i 15 giorni nell'arco
della medesima stagione.
2. L'esercizio effettivo della professione di maestro di sci
protratto a tempo indeterminato e la ricerca di clienti in Valle
d'Aosta sono comunque subordinati al possesso della licenza di cui
all'art. 6.
3. L'esercizio occasionale di cui al primo comma del presente
articolo è subordinato all'osservanza delle norme di cui agli artt.
13 - 14 - 24 - 25 e 26.
PRESIDENTE:
Pongo in votazione l'art. 5 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 6, che è quello
sostituito e allegato alla relazione:
Art. 6
(Licenza per l'insegnamento dello sci)
1. L'esercizio della professione di maestro di sci è subordinata
al possesso della licenza per l'insegnamento, rilasciata dal
sindaco del comune di residenza.
2. La licenza per l'insegnamento viene rilasciata a chi è in
possesso dei seguenti requisiti:
a) essere in possesso della cittadinanza italiana, oppure essere
cittadino di uno stato aderente alla CEE (fatta salva la condizione
di reciprocità), oppure in possesso di permesso di soggiorno e
nulla osta a lavorare in Italia, ai sensi delle leggi dello Stato e
degli accordi internazionali vigenti;
b) risiedere nel comune al cui sindaco si intende chiedere il
rilascio della licenza, salvo l'ipotesi di cui al 4° comma
dell'art. 4;
c)
avere raggiunto la maggiore età;
d) essere iscritto nell'elenco regionale professionale dei
maestri di sci, di cui all'art. 16;
e) essere fisicamente idonei all'esercizio dello sport dello
sci, tale idoneità deve essere comprovata da un apposito
certificato rilasciato, in data non anteriore a quattro mesi, da un
medico dipendente dall'USL regionale;
f) non essere nelle condizioni ostative previste dagli artt. 11
e 123 del T. U. L. P. S. - R.D. 18.6.1931, n. 773.
PRESIDENTE:
Pongo in votazione l'art. 6 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art.
7,
che è
sostituito dal testo allegato alla relazione:
Art. 7
(Procedure per il rilascio delle licenze)
1. Le domande per il rilascio della licenza di cui all'art. 6
devono essere inoltrate al comune competente a norma della presente
legge.
2. Il comune rilascia la licenza entro trenta giorni dalla data
di presentazione della domanda.
3. Contro il diniego del rilascio della licenza, che deve essere
motivato, è ammesso ricorso entro trenta giorni alla Giunta
regionale, che decide entro i successivi novanta giorni.
4. Il silenzio dell'amministrazione comunale, protratto per
oltre trenta giorni dalla data di presentazione della domanda di
rilascio della licenza, equivale a diniego della stessa ai fini di
cui al comma precedente.
5. Analogamente il silenzio dell'amministrazione regionale
protratto oltre novanta giorni dalla data di presentazione del
ricorso, equivale a rigetto del ricorso stesso ai fini degli
ulteriori gravami esperibili dall'interessato.
PRESIDENTE:
Pongo in votazione l'art. 7 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 8:
Art. 8
(Revoca della licenza)
1. La licenza per l'insegnamento dello sport dello sci deve
essere revocata d'ufficio dall'autorità che l'ha rilasciata,
qualora venga a mancare uno dei requisiti necessari per il
rilascio.
PRESIDENTE:
Pongo in votazione l'art. 8 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 9:
Art. 9
(Documento di riconoscimento)
1.
Il sindaco, all'atto del rilascio della licenza,
consegna al richiedente un documento di riconoscimento, su modelli
predisposti dall'Assessorato regionale del Turismo, Urbanistica e
Beni Culturali; tale documento è soggetto a vidimazione annuale da
parte del comune stesso.
2.
In sede di vidimazione si accerta la sussistenza
dei requisiti di cui alle lettere a), b) ed f), del 2° comma
dell'art. 6; la sussistenza del requisito di cui alla lettera e)
del medesimo comma, deve essere comprovata, ai fini della
vidimazione del documento di riconoscimento, da apposito
certificato medico di data non anteriore a cinque anni.
3.
Per ottenere la vidimazione annuale del documento
di riconoscimento, che equivale a rinnovo della licenza per
l'insegnamento dello sport dello sci, i maestri di sci devono aver
frequentato i corsi di aggiornamento obbligatori a norma dell'art.
12.
PRESIDENTE:
Pongo in votazione l'art. 9 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 10:
Art. 10
(Categorie di maestri)
1. I maestri di sci, autorizzati all'insegnamento dello sport
dello sci, sono suddivisi in:
1)
maestri di sci di discipline alpine;
2)
maestri di sci di discipline nordiche;
3)
istruttori tecnici regionali.
2. Il certificato di idoneità tecnica rilasciato
dall'Associazione valdostana maestri di sci, a chi supera gli esami
prescritti, e la licenza comunale indicano la disciplina per la
quale sono validi.
3. I maestri di sci possono insegnare esclusivamente le
discipline per le quali sono autorizzati.
4. L'autorizzazione, per coloro che siano in possesso dei
requisiti richiesti, può riguardare congiuntamente l'insegnamento
delle discipline alpine e di quelle nordiche.
5. Gli istruttori tecnici regionali svolgono compiti di
istruzione nelle materie tecniche in occasione dei corsi di
formazione e aggiornamento dei maestri di sci; per le stesse
materie essi sono chiamati a far parte delle relative commissioni
d'esame; vale anche per essi la distinzione tra discipline alpine e
nordiche.
PRESIDENTE:
Pongo in votazione l'art. 10 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 11:
Art. 11
(Assegnazione alle categorie)
1. Per l'assegnazione alle categorie di maestri di sci di
discipline alpine o maestro di sci di discipline nordiche nonchè di
istruttore tecnico regionale sono richiesti il superamento della
preselezione, la frequenza degli appositi corsi regionali,
organizzati a norma della lettera a) del 2° comma dell'art. 28 e il
superamento dei relativi esami.
2. I candidati residenti in Valle d'Aosta non possono
partecipare a preselezioni, corsi di formazione ed esami, nelle
discipline alpine e nordiche, organizzati da altre regioni o da
organismi pubblici a ciò abilitati dalla legge diversi
dall'Associazione valdostana maestri di sci.
PRESIDENTE:
Pongo in votazione l'art. 11 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 12:
Art. 12
(Corsi di aggiornamento)
1. L'Associazione valdostana maestri di sci, per conto e
d'intesa con l'Assessorato regionale del Turismo, Urbanistica e
Beni Culturali, indice e organizza i corsi di aggiornamento per i
maestri di sci di entrambe le discipline, durante i quali vengono
fornite le nozioni necessarie ad adeguare l'insegnamento dello
sport dello sci ai progressi della tecnica. La durata dei corsi di
aggiornamento è stabilita di volta in volta dall'Associazione
valdostana maestri di sci, in relazione alle esigenze tecniche di
insegnamento.
2. I maestri di sci di ciascuna disciplina sono tenuti a
frequentare, almeno una volta ogni tre anni, uno dei corsi di
aggiornamento organizzati a norma del presente articolo.
3. Nel caso di impossibilità di frequentare uno dei corsi entro
il termine del triennio, per causa di forza maggiore riconosciuta
dall'Assessore regionale al Turismo, Urbanistica e Beni Culturali,
il maestro di sci deve frequentare il corso di aggiornamento
immediatamente successivo. In tale ipotesi la validità della
licenza è prorogata per un periodo massimo di un anno.
4. I maestri di sci di età superiore ad anni 60 sono esonerati
dall'obbligo dell'aggiornamento.
5. I maestri di sci provenienti da altre regioni o da altri
stati, come precisato alla lettera a) del secondo comma dell'art.
6, che intendano esercitare stabilmente la professione in Valle
d'Aosta, sono tenuti a frequentare il primo corso di formazione
successivo al conseguimento della licenza per l'insegnamento dello
sci nella regione.
PRESIDENTE:
Pongo in votazione l'art. 12 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 13:
Art. 13
(Svolgimento dell'attività professionale)
1. I maestri di sci di discipline alpine e i maestri di sci di
discipline nordiche possono organizzare la loro attività
costituendosi in scuola di sci, ai sensi dell'art. 18 e
seguenti.
2. È consentito svolgere attività professionale anche al di
fuori delle scuole, sempre che l'offerta delle proprie prestazioni
professionali non venga organizzata con altri maestri e che non ci
si avvalga comunque della collaborazione, anche occasionale, di
altri maestri.
3. I maestri che svolgono la loro attività al di fuori delle
scuole devono comunicare all'Assessorato regionale del Turismo,
Urbanistica e Beni Culturali la zona in cui intendono esercitare
abitualmente la propria professione
PRESIDENTE:
Pongo in votazione l'art. 13 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 14:
Art. 14
(Lezioni collettive)
1. Si considerano lezioni collettive quelle che riuniscono più
di quattro allievi.
2. La lezione collettiva non può riunire più di otto allievi; è
consentito l'aumento fino a dodici allievi nel solo caso in cui la
lezione collettiva sia organizzata nell'ambito di una scuola di sci
autorizzata ai sensi dell'art. 20 e previo specifico accertamento
delle omogeneità del livello degli allievi, compiuto dal direttore
della scuola di sci.
3. L'assegnazione degli allievi di ogni classe di lezione
collettiva deve comunque tenere conto dell'esigenza di consentire
un efficace insegnamento dello sport dello sci.
4. Il maestro di sci su richiesta degli interessati e con
l'autorizzazione del direttore della propria scuola può fungere da
accompagnatore di sciatori facenti parte di gruppi organizzati. In
tal caso, il direttore della scuola stabilisce, in rapporto
all'itinerario, il numero di sciatori ammissibile, con il numero
massimo inderogabile di 16 persone.
PRESIDENTE:
Pongo in votazione l'art. 14 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 15:
TITOLO III
(Elenco regionale professionale)
Art. 15
(Istituzione dell'elenco regionale professionale)
1. È istituito presso l'Assessorato regionale del Turismo,
Urbanistica e Beni Culturali l'elenco regionale professionale dei
maestri di sci della Valle d'Aosta, al quale sono iscritti tutti i
titolari di idoneità tecnica all'insegnamento dello sci, con le
rispettive qualifiche (maestro di sci, istruttore tecnico di
discipline alpine e/o nordiche).
2. Per i casi di cui al quarto comma dell'art. 4 l'iscrizione
avviene in una apposita sezione separata dell'elenco regionale
professionale.
3. L'Assessorato regionale del Turismo, Urbanistica e Beni
Culturali conserva l'elenco regionale professionale dei maestri di
sci e ne cura l'aggiornamento a mezzo di opportune comunicazioni da
parte dei comuni e dell'Associazione valdostana maestri di sci di
cui all'art. 27.
PRESIDENTE:
Pongo in votazione l'art. 15 testè letto:
ESITO DELLA VOTAZIONE
Presenti, votanti e favorevoli:
24
Il Consiglio approva all'unanimità
PRESIDENTE:
Do lettura dell'art. 16:
Art. 16
(Iscrizione nell'elenco regionale professionale)
1. Sono iscritti nell'elenco regionale professionale dei maestri
di sci tutti coloro che rivolgono apposita domanda all'Assessorato
regionale del Turismo, Urbanistica e Beni Culturali, essendo in
possesso dei seguenti requisiti:
a)
essere cittadino italiano oppure di uno stato
aderente alla CEE, oppure cittadino di un altro stato estero
autorizzato a risiedere e a lavorare in Italia secondo gli accordi
internazionali vigenti;
b)
essere residente ed esercitare stabilmente la
professione di maestro di sci in Valle d'Aosta, salvo quanto
previsto dal 2° comma dell'art. 15.
c)
aver frequentato la scuola dell'obbligo e superato
l'esame finale; se stranieri possedere un titolo
equipollente;
d)
aver conseguito l'idoneità all'insegnamento dello
sport dello sci di cui all'art. 28 e frequentato i corsi di
aggiornamento previsti dall'art. 12;
e)
non aver subito condanne penali ostative al
rilascio della licenza di P. S. (T. U. L. P. S. R.D. 18.6.191, n.
773 - artt. 11 e 123).
f)
dimostrare di avere conoscenza delle lingue
italiana e francese, mediante il superamento di apposito esame
organizzato annualmente dall'Assessorato regionale del Turismo,
Urbanistica e Beni Culturali; per coloro che esercitano la
professione nella Comunità Montana "Alta Valle del Lys" la lingua
francese può essere sostituita dalla lingua tedesca, a scelta del
candidato.
PRESIDENTE:
Pongo in votazione l'art. 16 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 17:
Art. 17
(Cancellazione dall'elenco regionale professionale)
1. La perdita di uno dei requisiti previsti dall'art. 6 comporta
la cancellazione dall'elenco regionale professionale dei maestri di
sci.
PRESIDENTE:
Pongo in votazione l'art. 17 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 18:
TITOLO IV
(Scuola di sci)
Art. 18
(Compiti della scuola di sci)
1.
La scuola di sci organizza il lavoro dei maestri di
sci secondo le esigenze della località in cui svolge i suoi
compiti.
2. La scuola di sci collabora con gli organismi turistici e con
gli enti comunali e regionale all'organizzazione delle
manifestazioni sportive e alla promozione turistica della
stazione.
PRESIDENTE:
Pongo in votazione l'art. 18 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 19:
Art. 19
(Componenti della scuola di sci)
1. Possono fare parte di una scuola di sci i maestri iscritti
nell'elenco regionale professionale muniti della licenza per
l'insegnamento della disciplina dello sport dello sci ai sensi
dell'art. 6, e all'Associazione valdostana maestri di sci.
PRESIDENTE:
Pongo in votazione l'art. 19 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art 20:
Art. 20
(Autorizzazione all'apertura di una scuola di sci)
1.
L'apertura di una scuola di sci in Valle d'Aosta è
subordinata al rilascio di autorizzazione dell'Assessore regionale
al Turismo Urbanistica e Beni Culturali, sentito il parere
dell'Associazione valdostana maestri di sci; l'autorizzazione è
concessa con decreto e scade il 30 settembre di ogni anno.
2.
L'autorizzazione è concessa allorchè ricorrano le
seguenti condizioni:
a) che la scuola abbia un organico di almeno 10 maestri
effettivi, con ciò intendendosi quelli che esercitano stabilmente
la professione nell'ambito della scuola medesima; nel caso di
scuola di sci di sole discipline nordiche l'organico minimo di cui
alla presente lettera è ridotto a 5 unità; può essere autorizzata
l'apertura di una scuola di sci con un numero di maestri inferiore
a quello sopra previsto nei comuni o nelle stazioni di soggiorno e
turismo in cui risiedono meno di 10 maestri di sci esercenti la
professione;
b) che la scuola sia in grado di funzionare senza soluzione di
continuità per tutta la stagione invernale o estiva e che disponga
di sede propria;
c) che nella località esistano idonei impianti di risalita e
l'effettiva disponibilità di un bacino sciabile; per le scuole di
sci nordico la possibilità di tracciare due anelli innevati di
almeno 3 Km. ciascuno, di diversa difficoltà;
d) che la scuola abbia uno statuto deliberato dall'assemblea dei
maestri di sci effettivi che ne fanno parte, a maggioranza degli
stessi e approvato ai sensi del 6° comma dell'art 23;
e) che la direzione della scuola sia affidata ad un maestro
effettivo di discipline alpine o a un maestro di discipline
nordiche; nel caso di scuola mista (sci alpino e nordico) dovrà
essere altresì nominato un responsabile tecnico del settore al
quale non appartiene il direttore;
f)
che la scuola sia coperta da una polizza
assicurativa contro la responsabilità civile della scuola stessa e
dei suoi addetti.
3.
Oltre ai maestri effettivi, le scuole di sci
possono avvalersi dell'opera di maestri saltuari, con ciò
intendendosi maestri in possesso della licenza di cui all'art. 6,
ma non impegnati a prestare la loro attività per l'intero periodo
di esercizio della scuola.
PRESIDENTE:
Pongo in votazione l'art. 20 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 21, che viene sostituito
dal testo allegato alla relazione:
Art. 21
(Procedura per l'autorizzazione)
1. Le domande per la concessione dell'autorizzazione
all'apertura di una scuola di sci, di cui all'art. 20, devono
essere inoltrate all'Assessorato regionale del Turismo Urbanistica
e Beni Culturali dall'Associazione valdostana maestri di sci,
munite di un suo parere e corredate di:
a) nome del direttore e del responsabile tecnico del settore al
quale non appartiene il direttore, nel caso di scuola mista
(discipline alpine e nordiche), sede legale e sede operativa della
scuola. È possibile, nel caso di notevole distanza tra i punti di
partenza degli impianti di risalita istituire sedi separate di una
stessa scuola; nella domanda dovranno essere precisate anche tali
sedi secondarie;
b)
elenco dei maestri effettivi e saltuari con
specificazione della categoria di appartenenza;
c)
statuto della scuola deliberato a norma del punto
d) del secondo comma dell'art. 20.
2.
L'Assessore regionale al Turismo, Urbanistica e
Beni Culturali rilascia l'autorizzazione entro trenta giorni dal
ricevimento della domanda.
3. Contro il diniego dell'autorizzazione, che deve essere
motivato, è ammesso ricorso entro trenta giorni alla Giunta
regionale, che decide entro i successivi novanta giorni.
4. Il silenzio dell'Assessore regionale, protratto per oltre
trenta giorni dalla data della presentazione della domanda,
equivale a diniego dell'autorizzazione ai fini di cui al comma
precedente.
5. Analogamente il silenzio dell'amministrazione regionale,
protratto oltre novanta giorni dalla data di presentazione del
ricorso, equivale a rigetto del ricorso stesso ai fini degli
ulteriori gravami esperibili dall'interessato.
PRESIDENTE:
Pongo in votazione l'art. 21 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 22:
Art. 22
(Revoca dell'autorizzazione)
1. L'autorizzazione regionale di cui all'art. 20 può essere
revocata in ogni tempo con decreto motivato dell'Assessore
regionale al Turismo, Urbanistica e Beni Culturali, allorchè venga
a mancare uno dei requisiti di cui al secondo comma dell'art. 20
ovvero si verifichino gravi e ripetute violazioni delle norme della
presente legge o dello statuto o regolamento della scuola.
2. Contro la revoca dell'autorizzazione è ammesso ricorso nei
termini di cui al terzo, quarto e quinto comma, dell'art. 21.
PRESIDENTE:
Pongo in votazione l'art. 22 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 23:
Art. 23
(Statuto della scuola di sci)
1. La scuola di sci deve svolgere i suoi programmi
d'insegnamento in modo conforme alle direttive dell'Associazione
valdostana maestri di sci.
2. La scuola deve essere retta da un direttore, secondo le norme
di uno statuto approvato a maggioranza dei suoi componenti
effettivi.
3. Lo statuto deve essere conforme allo statuto e al regolamento
dell'Associazione valdostana maestri di sci, ai criteri dettati
dalle leggi regionali in materia di maestri e scuole di sci, nonché
ai principi costituzionali e all'ordinamento della Repubblica
Italiana.
4. Lo statuto della scuola deve prevedere che il direttore sia
il responsabile sotto il profilo tecnico e disciplinare
dell'attività e che a esso spetti in particolare la distribuzione
del lavoro e la formazione delle classi per le lezioni collettive,
secondo i criteri stabiliti dallo statuto medesimo.
5. Lo statuto della scuola deve altresì prevedere criteri per la
equa ripartizione dei compensi, tenendo conto delle reali
prestazioni professionali di ogni maestro.
6. Lo statuto deve essere approvato dall'Associazione valdostana
maestri di sci e vistato dall'Assessorato regionale del Turismo,
Urbanistica e Beni Culturali.
PRESIDENTE:
Pongo in votazione l'art. 23 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 24:
TITOLO V
(Norme generali)
Art. 24
(Tariffe professionali)
1. Le tariffe per le prestazioni professionali dei maestri e
delle scuole di sci in Valle d'Aosta sono stabilite con decreto
dell'Assessore regionale al Turismo, Urbanistica e Beni Culturali,
su proposta dell'Associazione valdostana maestri di sci, e sono
vincolanti per tutti i maestri di sci esercenti in Valle d'Aosta e
per tutte le scuole funzionanti nella regione.
PRESIDENTE:
Pongo in votazione l'art. 24 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 25:
Art. 25
(Vigilanza)
1. La vigilanza sul regolare esercizio della professione di
maestri di sci e delle scuole di sci è demandata, per la rispettiva
competenza, agli organi comunali, all'Assessorato regionale del
Turismo, Urbanistica e Beni Culturali e all'Associazione valdostana
maestri di sci, la quale la esercita mediante un ispettore scelto
fra i maestri di sci aventi un minimo di 10 anni di esercizio della
professione, nominato annualmente dall'Assessore regionale al
Turismo, Urbanistica e Beni Culturali, su proposta
dell'Associazione stessa.
PRESIDENTE:
Pongo in votazione l'art. 25 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 26:
Art. 26
(Sanzioni)
1.
Salvo che il caso non costituisca reato, la
trasgressione alle norme della presente legge, contestata secondo
le leggi vigenti, deve essere segnalata dagli organi addetti alla
vigilanza all'Assessore regionale al Turismo, Urbanistica e Beni
Culturali ed è punita con la sanzione amministrativa del pagamento
di una somma pari nel minimo al provento di quattro ore di lezione
e nel massimo di cinquanta ore, secondo la tariffa relativa all'ora
di lezione singola vigente al momento dell'infrazione.
2.
La sanzione può essere raddoppiata in caso di
recidiva.
3.
La sanzione viene applicata dal Presidente della
Giunta regionale, su proposta dell'Assessore regionale al Turismo,
Urbanistica e Beni Culturali.
PRESIDENTE:
Pongo in votazione l'art. 26 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 27:
TITOLO VI
(Associazione valdostana maestri di sci)
Art. 27
(Definizione e struttura dell'Associazione)
1. L'Associazione valdostana maestri di sci è dotata di
personalità giuridica ed è posta sotto la vigilanza
dell'Assessorato regionale del Turismo, Urbanistica e Beni
Culturali.
2. L'Associazione valdostana maestri di sci ha un bilancio
proprio, alimentato dalle quote degli iscritti, dai contributi
erogati dalla Regione, ai sensi dell'art. 29 e da ogni altra
eventuale entrata.
3. Fanno parte dell'Associazione valdostana maestri di sci, con
piena parità di diritti e di doveri, tutti i maestri di sci
residenti ed esercenti stabilmente in Valle d'Aosta, iscritti
nell'elenco regionale professionale, che facciano richiesta di
adesione e che dichiarino di accettare lo statuto ed i regolamenti
dell'Associazione stessa.
4. Lo statuto e i regolamenti dell'Associazione valdostana
maestri di sci e le eventuali modifiche degli stessi sono
deliberati dall'assemblea degli iscritti, con la maggioranza dei
due terzi dei presenti all'Assemblea stessa aventi diritto di voto,
e sono sottoposti all'approvazione della Giunta regionale.
5. Lo statuto dell'Associazione valdostana maestri di sci
stabilirà le modalità per l'elezione degli organi direttivi
dell'Associazione medesima, garantendo la presenza in tali organi
di tutte le categorie di maestri di sci.
6. Lo statuto dell'Associazione valdostana maestri di sci dovrà
inoltre prevedere la creazione di un collegio dei revisori dei
conti, del quale dovrà far parte di diritto un componente designato
dall'Assessore regionale al Turismo, Urbanistica e Beni
Culturali.
7. Nel caso di accertate gravi deficienze amministrative o altre
irregolarità tali da compromettere il normale funzionamento
dell'Associazione valdostana maestri di sci, gli organi direttivi
di questa possono essere disciolti con decreto del presidente della
Giunta regionale, previa conforme delibera della Giunta regionale
adottata su proposta dell'Assessore regionale al Turismo,
Urbanistica e Beni Culturali.
8. Con il decreto di cui al comma precedente viene nominato un
commissario, il quale provvede alla ordinaria amministrazione e
convoca, entro il termine massimo di tre mesi, l'Assemblea degli
iscritti per il rinnovo degli organi direttivi.
PRESIDENTE:
Pongo in votazione l'art. 27 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 28:
Art. 28
(Compiti dell'Associazione)
1.
L'Associazione valdostana maestri di sci ha lo
scopo di promuovere la migliore qualificazione
tecnico-professionale dei maestri di sci esercenti in Valle
d'Aosta, di favorire la collaborazione e la solidarietà fra di essi
e di contribuire alla migliore organizzazione della
professione.
2.
L'Associazione valdostana di sci in
particolare:
a) provvedere alla preparazione teorica, culturale e
professionale dei maestri di sci, organizzando fra l'altro, per
conto e d'intesa con la Regione, le preselezioni, i corsi e gli
esami per l'accertamento dell'idoneità tecnica all'esercizio della
professione di maestro di sci e dell'idoneità degli istruttori
tecnici regionali, nonché i corsi di aggiornamento di cui all'art.
12, anche con riguardo alle funzioni di direttore della scuola e di
istruttore tecnico regionale;
b) promuove d'intesa tra l'Associazione medesima, le scuole di
sci autorizzate a norma degli articoli 20 e 21, gli enti e gli
operatori turistici e i gestori di impianti di trasporto a fune,
allo scopo di definire le agevolazioni da riservare ai maestri
aderenti all'Associazione valdostana maestri di sci, nonché le
forme più opportune di reciproca collaborazione per
l'organizzazione delle attività di soccorso in caso di emergenza
sugli impianti, sulle piste e nelle calamità in genere.
c) promuove e organizza manifestazioni dirette a incoraggiare e
sviluppare l'esercizio dello sci;
d) promuove studi e provvede alla diffusione di informazioni
sulle questioni interessanti la professione di maestro di sci;
e) collabora con l'Assessorato regionale del Turismo,
Urbanistica e Beni Culturali, con gli enti di promozione turistica,
le pro-loco, le associazioni di categoria interessate e gli
operatori turistici locali nelle azioni promozionali e
pubblicitarie, ivi comprese le attività agonistiche intese ad
incrementare l'afflusso turistico nella Regione e nelle singole
stazioni di sport invernali;
f) collabora con le competenti autorità scolastiche regionali e
locali e con l'Associazione sport invernali Valle d'Aosta, Comitato
valdostano della pratica dello sport dello sci nelle scuole e per
agevolare la preparazione agonistica dei giovani.
PRESIDENTE:
Pongo in votazione l'art. 28 testè letto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 29:
Art. 29
(Contributi)
1. La Regione eroga a favore dell'Associazione valdostana
maestri di sci un contributo annuo a parziale copertura delle spese
di funzionamento dell'Associazione, quali risultano da un bilancio
preventivo di massima sottoposto all'esame dell'Assessorato
regionale del Turismo, Urbanistica e Beni Culturali e salvo
conguaglio da effettuarsi dopo l'approvazione del conto
consuntivo.
2. Il contributo regionale di cui al comma precedente non può
comunque eccedere l'80% delle spese di funzionamento
dell'Associazione o comunque dirette al raggiungimento dei fini
istituzionali, quali risultano da un bilancio consuntivo approvato
dagli organi direttivi dell'Associazione e ratificato
dall'Assemblea generale degli iscritti.
3. La Regione assume a proprio carico le spese per
l'organizzazione e l'attuazione di pre-selezioni, corsi ed esami
per maestri di sci di discipline alpine e nordiche, di corsi di
aggiornamento e perfezionamento, nonché di corsi di formazione per
aspiranti istruttori tecnici regionali e corsi di aggiornamento e
perfezionamento degli istruttori stessi, organizzati
dall'Associazione valdostana maestri di sci, previa intesa con
l'Assessorato regionale del Turismo, Urbanistica e Beni Culturali.
A tal fine si intendono per spese di organizzazione e attuazione
solo quelle tecnicamente necessarie per realizzare i corsi, quali
le spese per l'acquisto di materiali e per la remunerazione degli
istruttori, nonché quelle relative all'uso dei mezzi di trasporto
necessari allo svolgimento delle esercitazioni; sono escluse invece
le spese concernenti l'alloggiamento dei partecipanti, il loro
trasporto nella località sede del corso, nonché le spese relative
all'uso degli impianti di risalita da parte dei partecipanti.
4. Per quanto concerne i corsi di formazione e di aggiornamento
per istruttori tecnici organizzati dalla F. I. S. I. , la Regione
si assume tutte le spese relative alla frequenza dei partecipanti
residenti in Valle d'Aosta, con esclusione delle spese di
viaggio.
5. L'ammissione ai corsi è in ogni caso subordinata al pagamento
di ogni quota di iscrizione, il cui ammontare deve essere di volta
in volta concordato con l'Assessorato regionale del Turismo,
Urbanistica e Beni Culturali. Il contributo regionale può arrivare
sino alla copertura integrale delle spese di organizzazione e di
attuazione come sopra definite, previa deduzione dell'ammontare del
provento delle quote di iscrizione.
6. per quanto concerne i corsi regionali obbligatori di
aggiornamento previsti per il rinnovo della licenza professionale
l'iscrizione è gratuita e tutte le spese relative allo svolgimento
dei corsi stessi, ad eccezione delle spese di viaggio e di
soggiorno dei partecipanti, sono coperte dal contributo della
Regione.
7. La Regione è autorizzata ad erogare somme in conto contributo
per corsi da svolgersi anche in esercizi successivi a quello
corrente, fermo restando che l'ammontare globale dell'intervento
regionale per ogni singolo corso, da definirsi sulla base del
rispettivo conto consuntivo, non potrà eccedere le spese
determinate ai sensi dei precedenti commi.
8. La Regione interviene altresì per incentivare l'acquisto, la
costruzione e l'arredamento delle sedi delle scuole di sci,
concedendo contributi fino all'ammontare massimo del 70% della
spesa riconosciuta.
9. I contributi di cui al presente articolo sono concessi con
deliberazione della Giunta regionale, entro i limiti degli
stanziamenti all'uopo previsti nel bilancio regionale.
PRESIDENTE:
Pongo in votazione l'art. 29:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 30:
TITOLO VII
(Norme transitorie e finali)
Art. 30
(Validità dell'idoneità all'insegnamento)
1. L'idoneità all'insegnamento delle discipline dello sci
conseguita secondo le norme precedentemente vigenti è considerata
titolo valido e sufficiente per l'iscrizione nell'elenco regionale
professionale dei maestri di sci.
PRESIDENTE:
Pongo in votazione l'art. 30:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 31:
Art. 31
(Categorie di maestri di sci)
1. L'Associazione valdostana maestri di sci organizza, ai
sensi della lettera a) del secondo comma dell'art. 29, corsi ed
esami di perfezionamento riservati ai maestri di sci attualmente
qualificati di 3° e 2° grado; coloro i quali non avranno superato
l'esame finale entro il 31.12.1987 rimarranno iscritti nell'elenco
regionale professionale con l'indicazione del loro grado attuale;
essi sono tuttavia tenuti, pena il mancato rinnovo della licenza
professionale a frequentare annualmente un corso di aggiornamento
fino al compimento del 60° anno di età.
PRESIDENTE:
Pongo in votazione l'art. 31:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 32:
Art. 32
(Abrogazione di norme)
1. È abrogata la LR 21.12.1977, n. 72, concernente
"Ordinamento della professione di maestro di sci e delle scuole di
sci in Valle d'Aosta", come modificata e integrata con la L.R.
9.12.1981 n.
77.
PRESIDENTE:
Pongo in votazione l'art. 32:
ESITO DELLA VOTAZIONE
Presenti, votanti e favorevoli.: 24
Il Consiglio approva all'unanimità
PRESIDENTE:
Do lettura dell'art. 33:
Art. 33
(Norma finanziaria)
1.
Per gli interventi previsti dalla presente legge è
autorizzata per l'anno 1986 la spesa complessiva di £. 160.000.000
che graverà per £. 60.000.000 sul cap. n. 37450 e per £.
100.000.000 sul cap. 37455 che viene istituito sul bilancio di
previsione della Regione per l'esercizio 1986.
2. Alla copertura dell'onere di cui al comma precedente si
provvede:
- quanto a £. 60.000.000 mediante utilizzo dello stanziamento
già iscritto al cap. 37450 in base alle L.R. 21.12.1977, n. 72 e
successive modificazioni ed integrazioni;
- quanto a £. 100.000.000 mediante riduzione di pari importo
dello stanziamento iscritto al cap. 50150 "Fondo globale per il
finanziamento di spese per ulteriori programmi di sviluppo - Spese
di investimento" a valere sull'intervento previsto all'allegato n.
8 del bilancio per il corrente esercizio, relativo al risanamento
dei centri storici a fini abitativi; su detto intervento rimane
disponibile la minor somma di £. 9.900.000.000.
3.
A decorrere dal 1987 alla determinazione dell'onere
si provvederà con la legge finanziaria di cui all'art. 19 della
L.R. 7.12.1979, n. 68.
PRESIDENTE:
Pongo in votazione l'art. 33:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 34:
Art. 34
(Variazioni di bilancio)
1. Al bilancio della Regione per l'esercizio finanziario 1986
sono apportate le seguenti variazioni:
Parte Spesa
Variazione in diminuzione
Cap. 50150 "Fondo globale per il finanziamento di spese per
ulteriori programmi di sviluppo (Spese di investimento)"
£. 100.000.000
Variazione in aumento
Settore 2.2.2.: Sviluppo economico -
Programma 2.2.2.12: Interventi promozionali per il turismo Cap.
37455 (di nuova costituzione)
- Codificazione 2.1.2.4.3.3.10.24.09. "Contributi per
l'acquisto, costruzione e arredamento di immobili da destinare a
sedi di scuole di sci".
- L.R. n. art. 29, comma 8
£. 100.000.000
2. La denominazione del capitolo n. 37450 viene così
modificata: "Contributi all'Associazione valdostana maestri di sci
per il funzionamento della stessa e l'organizzazione di corsi di
formazione e aggiornamento".
- L.R. n.
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e farla
osservare come legge della Regione Valle d'Aosta.
PRESIDENTE:
Pongo in votazione l'art. 34:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Pongo in votazione la legge nel suo complesso
per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti: 26
Votanti: 26
Favorevoli: 20
Contrari: 6
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK